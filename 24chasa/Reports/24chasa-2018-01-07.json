{"url": "https://www.24chasa.bg/novini/article/6650660", "text": "Застреляха шефа на едно от полицейските управления на мексиканския щат Сакатекас в събота в колата му, съобщи телевизия Televisa, цитирана от БГНЕС. Пуснат в интернет запис показва самия момент на убийството, когато към колата на полицейския началник на община Гуадалупе, Хуан Рамирес Осорио, се приближава друг автомобил и двама души откриват огън с пистолети. След това колата на престъпниците напуска бързо мястото. Според канала Televisa, след убийството на полицая в района е започна операция за издирване на замесените в това престъпление.", "date": "2018.01.07", "title": "Застреляха полицейски началник в колата му в Мексико"}
{"url": "https://www.24chasa.bg/novini/article/6650456", "text": "Индексът на тържищните цени, който отразява цените на хранителните стоки на едро, се понижи с 0,73% от Коледа до първата седмица след Нова година. Това показват данни на Държавната комисия по стоковите борси и тържищата (ДКСБТ). През миналата седмица най-много са поевтинели доматите - с 16,7%, и вече се продават за 1,60 лв. за килограм по цени на едро. Следват яйцата, които са понижили цената си с 6,9% до 0,27 лв. Бананите и портокалите са по-евтини съответно с 5 и с 4,4%. Цената на зелената салата се е повишила с 16,1% до 0,72 лв. Поскъпване има също при кромид лука с 15,8%, както и при морковите с 6,3%. Оранжерийните краставици вече се продават за 2,82 лв., като поскъпването им е с 4,8%. Кравето сирене поскъпва с 4,1% и вече струва 5,83 лв. за килограм, а кашкавал тип “Витоша” е понижил цената си с 2,1% и достига 10,82 лв. за килограм. С 1,5% по-евтино е олиото. Цената на пакетче краве масло от 125 грама се е понижила с 0,4% и достига 2,46 лв. за брой. Каймата е по-евтина с 0,4% и килограм от нея на едро се продава за 4,95 лв. Цената на пилешкото замразено месо също отчита поевтиняване с 0,3% и цената му на едро е 3,81 лв. за килограм.", "date": "2018.01.07", "title": "Цените на храните започнаха  да падат след Нова година"}
{"url": "https://www.24chasa.bg/novini/article/6650397", "text": "Българин почина при ски инцидент навръх Нова година в курорт в Пенсилвания. Михаил Попов бил открит в безсъзнание на писта на “Уайттейл ризорт” в 10 ч на 31 декември, но спасителните екипи само констатирали смъртта му, съобщи българският вестник в САЩ “БГ Войс”. След като открили тялото на Михаил, служители на ски патрула го отнесли до близкия медицински пункт. Там му направили сърдечен масаж, но усилията им били неуспешни. Тялото на Попов е открито на една от трудните писти в курорта, който се намира близо до Вашингтон. “Разследването на инцидента в момента тече и нямаме допълнителна информация нито за скиора, нито случая”, се казва в съобщение на Дон Макаскил, генерален мениджър на “Уайттейл ризорт”. Какво точно се е случило с Попов в последния ден на миналата година, остава мистерия. Неговата съпруга Дора Якова публикува във фейсбук призив към всички, които може да станали свидетели на инцидента, имат видео, снимки или информация, да се свържат с нея. Семейството живее в района на Вашингтон от 15-ина години. Михаил Попов е компютърен инженер. Съпругата му е родом от Карлово и дългогодишен мениджър в Международния валутен фонд. Имат две дъщери, които също живеят в района на американската столица. Екипът на “Уайттейл ризорт” изрази най-дълбоки съболезнования към семейството на Попов.", "date": "2018.01.07", "title": "Българин почина в ски курорт в САЩ навръх Нова година (Обзор)"}
{"url": "https://www.24chasa.bg/novini/article/6650440", "text": "Ръстът на средната заплата в България значително надвишава средните показатели, които прогнозира Организацията за икономическо сътрудничество и развитие (ОИСР) за 2018 г. Според разпространената тези дни прогноза на ОИСР най-високо увеличение на заплатите през 2018 г. се очаква в Унгария - с 4,9%. Латвия и Полша следват Унгария с 4,1 и 3,8% ръст на възнагражденията. Прогнозите за Чехия и Словения са за 3,7 и 3,5%увеличение, следвани от Израел и Словакия с 3 и 2,9%. България отсъства от тази класация. Официалната прогноза на Европейската комисия за страната ни посочва единствено увеличението с 10% на минималната работна заплата, което е заложено в бюджета. Според традиционната анкета на БТПП в края на 2017 г. около 60% от работодателите бяха заявили, че възнамеряват да повишат заплатите на служителите си с между 10 и 20% през 2018 г. Тези цифри са съотносими с реалния ръст, който НСИ установи за 2017 г. Според последните данни на статистиката, които са за третото тримесечие на 2017 г., средната заплата у нас е имала 9,7% годишен ръст. Според прогнозата на ОИСР в Южна Корея и Естония се очаква увеличението на заплатите през 2018 г. да бъде 1,9 и 1,7%. Ръст на възнаграждението с 1,5% се предвижда за Исландия и Швеция, а с 1,3% за Ирландия. В САЩ заплатите се очаква да се повишат средно с 1,2%. В Холандия, Норвегия и Португалия се предвижда възнагражденията да се увеличат с 1,1%. Швейцария е единствената държава, в която ОИСР не очаква повишение или намаление на заплатите. За Великобритания и Италия прогнозата е за леко намаление с под 1 процент.", "date": "2018.01.07", "title": "Ръстът на заплатите в България надвишава средния в ЕС"}
{"url": "https://www.24chasa.bg/novini/article/6650652", "text": "За първи път и осмокласниците ще получават стипендии за успех. Досега с пари се поощряваше добрият успех на учениците от IX до XII клас. Сега стипендии има и за осмокласниците. Минималната е 21 лв, а максималната – 60 лева, предаде  Всяко училище разпределя стипендиите по свои правила. Например в 125-о училище в столицата един пълен отличник получава месечна стипендия от 50 лева. Никой обаче не дава тавана от 60 лева, а в елитните гимназии отличниците са толкова много, че в СМГ например стипендия има само за успех над 5.80 и то само 30 лв. В някои училища планират да лишат от стипендии учениците в много отсъствия и да дават допълнителни точки за редовно носене на униформа. Стипендиите на осмокласниците за първите три месеца от учебната година струват 1,3 млн. лв. на държавата.", "date": "2018.01.07", "title": "И осмокласниците ще получават стипендии"}
{"url": "https://www.24chasa.bg/novini/article/6650655", "text": "Издирването винаги е било ахилесовата пета на криминалната работа. Това коментира бившият началник на отдел „Убийства” Ботьо Ботев пред   във връзка с разследването на шесторното убийство в Нови Искър и предполагаемото самоубийство на извършителя. „В сферата на издирвани лица, особено изчезнали след 1990 г. повече от 60% са убийства. Този момент се губи – по отношение на събирането на информацията и работата като за един тежък случай”, посочи екскриминалистът. Според него при издирването се допускат грешки, а често са ангажирани и по-слабо квалифицирани кадри. Затова и той призна, че даже когато говорим за бегълци от правосъдието като Ангелов вероятно става дума за „доста много” опасни за обществото хора. По отношение на конкретния случай Ботев посочи, че „трябва да бъде човек психопат или ненормален, за да извърши такова убийство”, но „подобни хора не вземат мерки по отношение на прикриване на това, което са направили (…) обикновено деянията се извършват нагло, брутално и жестоко”, докато в този случай са извършвани „действия от гледна точка да прикрие това, което е направил”. Той обаче подчерта, че е възможно в рамките на 48 часа ДНК профил да свърже Росен Ангелов с убийството. По думите му при денонощна работа на експертите това може да стане даже в рамките на ден. Ботьо Ботев коментира и смъртта на българка и германския й приятел в Гърция, която, според медиите в южната ни съседка е станала по време на сатанински ритуал. По думите му разследващите трябва да подходят много внимателно, защото може да става дума и за прикриването на престъпление с различни мотиви.", "date": "2018.01.07", "title": "Ботьо Ботев: 60% от изчезналите след 1990 г. са били убити"}
{"url": "https://www.24chasa.bg/novini/article/6650463", "text": "Симптомите при всички са Грип от щам H2N3 - “Хонконг”, може да причини епидемията у нас тази година. Това каза за “24 часа” д-р Ангел Кунчев, главен държавен здравен инспектор. Преди грипния сезон у нас специалистите следят какво се случва в южното полукълбо и по-специално в Австралия. През август, когато е зимният сезон при тях, бе пикът на грипната им епидемия. Водещ щам там е бил именно “Хонконг”, затова се предполага, че той ще разболее най-много хора и у нас. Дали със сигурност ще е той, или другият щам “Мичиган” , ще стане ясно може би още в края на тази седмица, а епидемията ще е в края на януари, обясни д-р Кунчев. “Дотогава ще постъпят повече материали за изследване, ще се види как върви заболеваемостта и ще се очертае кой щам се среща по-често”, обясни той. Всички щамове, които се очакват, са в състава на грипната ваксина тази година, така че тези, които са се ваксинирали, имат по-малък шанс да се разболеят, а ако се заразят, ще го изкарат по-леко. “Щамът “Хонконг” е малко по-познат за обществото. Циркулирал е по-дълго време у нас и се очаква повече хора да имат имунитет срещу него, затова ако е той, би трябвало епидемията да е малко по-слабо интензивна. Ако е новият “Мичиган” обаче, почти нямаме срещи с него и няма изграден обществен имунитет”, обясни инспекторът. От началото на грипния сезон у нас са регистрирани 4 случая на “Мичиган” (свински грип), 12 на щам “Ямагата” и 1 на “Хонконг”. Последните години циркулацията на грип започва с щамове от тип В, какъвто е и “Ямагата”, с което се обяснява и по-големият брой регистрирани случаи досега. Поради голямата си изменчивост почти всеки сезон грипът успява да вади нови щамове, с нов генетичен състав. При него се променят непрекъснато двата основни антигена, които са на повърхността на вируса - хемаглутинин (H) и невраминидаза (N). В зависимост кой тип е Н и N, има различни комбинации, съответно и различни ваксинални щамове. Разлика за пациента, а и за лекуващия лекар обаче няма, тъй като клиничната картина, поведението и лечението протичат по един и същ начин. Симптомите са едни и същи - болки в гърлото, суха кашлица, тежест в белия дроб, главоболие, дразнене от светлина, болки по мускулите, ставите, на човек му се лежи и трудно става от леглото. “Значение има за нас, за да знаем какво циркулира и да може да се направи поне някаква прогноза за предстоящата епидемия”, обясни д-р Кунчев. От трите доказани досега грипни щама у нас известна разлика има при свинския грип. При епидемията от 2009 г., която бе предизвикана от ваксиналния щам “Калифорния” на свинския грип, се видя, че колкото и да е близка картината, има особености. Те бяха не по отношение на клиничната картина, а по-скоро на тежестта и засегнатите групи. “По -бързо се развиваше пневмония при него и процентът на усложнения беше по-висок. Ние винаги казваме, че най-застрашени са хората над 60 години, малките деца и бременните жени, което е така, но специално при свинския грип (H1N1) страдаха повече тези в активна възраст. Първите тежки случаи, а след това и починали бяха на възраст от 20 до 40 години - млади, здрави хора, което е много характерно”, обясни д-р Кунчев. Характерно за H1N1 и по-специално за “Калифорния” остана и това, че засяга и много хора с наднормено тегло. “Дали това ще се повтори и с наследника му “Мичиган”, е трудно да се каже”, допълни инспекторът. Добрата профилактика е един от основните начини, които предпазват от грипна зараза. По време на грипния сезон е нужно да се внимава повече с кого и как разговаряме и в какви помещения седим. Заради студеното време често много хора се събират на едно място, стаите не се проветряват и това позволява на грипа по-бързо и лесно да се разпространи. Независимо дали сме навън, или на затворено място, е най-добре да се разговаря с хората на метър и половина разстояние. Ръцете трябва да се мият по-често и със сапун, както и винаги да се носят антибактериални кърпички. Особено когато кихаме или кашляме в ръката си, веднага след това трябва да се дезинфекцира, за да не се прехвърлят бактерии по други повърхности. Възрастните хора са едни от най-уязвимите от грип, затова в разгара на сезона е добре да ограничат контактите и да стоят повече вкъщи, съветва д-р Ангел Кунчев, главен държавен здравен инспектор. Носенето на хирургична маска от здрав човек не е препоръчително, защото след час, два се овлажнява от дишането и става пропусклива и неефективна. “Тя е по-полезна за вече разболелите се, за да не разпръскват вируса”, категоричен е д-р Кунчев. ", "date": "2018.01.07", "title": "С грипа “Хонконг” се очаква  епидемията, срещу “Мичиган” пък сме с по-слаб имунитет"}
{"url": "https://www.24chasa.bg/novini/article/6650449", "text": "Повишаване на пожарната безопасност на сградите при поставянето на системи за топлоизолация на външни повърхности предвиждат промени в наредба на вътрешното министерство. Проектът е пуснат за обществено обсъждане. Според мотивите новите изисквания се въвеждат заради многото случаи на пожари в топлоизолирани сгради, случили се в Англия и Франция през последните няколко години. Промените са предимно в начина на разделяне площите от фасадата, на които е допустимо поставянето на топлоизолация с по-нисък или с по-висок клас на пожарна устойчивост. Досега у нас се практикуваше поставяне на облицовка с по-висока устойчивост на пожари на височина над 25 метра, защото това е максималната височина на стълбите на противопожарната техника. С промените по-високият клас вече е допустим и за по-ниска височина. Освен това се правят промени в минималната широчина на разделителните ивици по фасадите. ", "date": "2018.01.07", "title": "Повишават пожарните изисквания при  саниране на сгради"}
{"url": "https://www.24chasa.bg/novini/article/6650462", "text": "Френският депутат Венсан Ролан от областта Савоя през 2006 г. е изготвил доклад до тогавашния министър-председател Доминик дьо Вилпен, озаглавен: “Предимства на зимните курорти - преразпределение на пазарите в условия на международна конкуренция”. В доклада се казва: Възможно е бързото развитие на зимните курорти в България да се превърне в заплаха за френските курорти по отношение на контингента на чуждестранните туристи. От друга страна, потенциалът за привличане на френски туристи в България е по-слабо изразен. Трансферът на клиенти е особено изразен за Великобритания, чийто пазар прогресивно се преориентира към българските курорти, които британските туристи ценят заради ниските цени, глобалните продукти, посрещане и атмосфера. От друга страна, английският пазар е първият по търговско значение за Франция от международните пазари. За курортите, които традиционно масово разчитат на английските туристи, в краткосрочен план неблагоприятният ефект може да се окаже значителен. България също така се стреми да извоюва позиции и на пазарите на Балканите, като обедини и канализира потоците от тези страни. Френският депутат е притеснен, че българските зимни курорти са изключително привлекателни за английските туристи. Той посочва, че според Държавна агенция по туризъм зимните спортове държат 20% от общия брой на тези туристи - около 800 хил. годишно. Те идват главно от Обединеното кралство, Русия, Гърция и Германия чрез посредничеството на туроператори. Последните цифри сочат, че рязко е скочил броят на туристите от Великобритания и Русия при обратна тенденция за туристите от Германия и Гърция. Основна отличителна черта на българските курорти е преобладаващото мнозинство на британски туристи, като сред тях мажоритарен дял имат хората със средни доходи. В доклада се изтъкват и големите потенциални възможности, които България има за развитие на зимния туризъм: територията на България е 48% планинска. В тези зони са концентрирани общо 227 общини, разположени между планинските масиви на Пирин, Рила и Стара планина. Релефът и структурата на тази планински масиви, близки до тези на Вогезите и Юра, позволява лесно оборудване с лифтови съоръжения. Ски зоната на България се състои основно от 4 курорта за зимни спортове: Банско, Боровец, Пампорово и Витоша - Алеко. Към тях следва да добавим и 10 по-скромни по размер и възможности обекти. Ски зоните са добре оборудвани със сравнително модерно и качествено оборудване. Експлоатацията им е възложена на индивидуални оператори, които едновременно стопанисват и управляват и недвижимата собственост, хотелска база, ски училища, ресторанти и т.н. В доклада се изтъква, че хотелската база в България е изградена в последните години и е с много добро качество. Депутатът пише още, че към настоящия момент предлагането в българските курорти е основно ориентирано към ските на писта, организирани от дружества, стопани на лифтовите съоръжения. Поради това то се характеризира с простотата на продукта, като допълва предлагането със странични услуги, свързани с почивка и релакс. Останалите видове зимни развлекателни дейности, спортни или други, са много слабо развити, като например ски бягането, което е в ембрионален стадий. Инвестициите, необходими за изграждане на съответните съоръжения за тези дейности, често не са по възможностите на местно ниво. Алтернативи на ските най-често се предлагат от луксозните хотели, като например процедури спа и релакс, традиционни за България. В доклада се критикува фактът, че към настоящия момент българската държава няма действаща национална стратегия и политика за реклама на курортите си в чужбина. Секторът все още не е истински структуриран. Промотирането на българския туристически продукт основно се извършва от чуждестранни туроператори за сметка на местните такива, за които е трудно да работят в условията на ресурс, ограничен поради малкия брой курорти и лимитиран капацитет. В края на доклада в изложението до министър-председателя Доминик Вилпен депутатът Венсан Ролан заявява успокоително, че въпреки огромния потенциал на България в зимния туризъм в скоро време може да се очаква развитието на българския туристически пазар да бъде ограничено под натиска на все по-строги нормативи, свързани с опазване на околната среда и нарастващите затруднения поради ограничени водни ресурси и недостатъчни и некачествени пътни съоръжения. Такава тенденция вече беше отбелязана в Полша, Чешката република и Словакия, пише още в доклада на френския депутат през 2006 г.", "date": "2018.01.07", "title": "Френски депутат: Бързото развитие на зимните курорти  в България е заплаха за нас"}
{"url": "https://www.24chasa.bg/novini/article/6650401", "text": "1,39 млрд. евро ежегодно ще иска ЕС от Русия заради ограниченията за внос на свинско месо, предаде РИА Новости. Искът, подготвен от Световната търговска организация (СТО), вече е изпратен в арбитражния съд в Брюксел. В ЕС подчертават, че Русия не е имала право да въвежда ембарго на вноса на свинско и с това е нанесла тежък удар на фермерите в Холандия, Дания и Германия. Исканата от Брюксел компенсация се базира на общата стойност на експорта на свинско месо от ЕС за Русия през 2013 г. Планира се размерът на глобата да се повишава с 15% всяка година. Според източници на изданието “Политико” арбитражният процес ще реши дали искът за финансови компенсации от Русия е справедлив. При положително решение съдът ще се произнесе по възможността мярката да бъде приложена по отношение на Русия. Според комисията по външни работи към парламента на Русия искането на СТО е необосновано. “Нужни са аргументи, засега това, което иска ЕС, е беззаконие. На финансовите пазари има ограничения, а нашите компании са санкционирани”, заяви първият зам.-шеф на комисията. През 2016 г. СТО постанови, че Русия е въвела “неправомерна” забрана за внос на свинско от ЕС. Санкциите, наложени от Москва, са дали възможност на Русия да увеличи своето производство на свинско месо. ", "date": "2018.01.07", "title": "1,4 млрд. иска ЕС от Русия заради ембарго на свинско"}
{"url": "https://www.24chasa.bg/novini/article/6650479", "text": "Референдум с цел смяна на формата на управление ще инициира Божидар Димитров. Това обясни за “24 часа” професорът, който наскоро се пенсионира и освободи шефския пост в НИМ. “Решили сме да направим референдум и да променим формата на държавно устройство - в президентска република”, заяви той. Когато президентът сам назначава правителството и в него има специалисти, ситуацията в държавата ще се подобри, мотивира той инициативата. “Искаме да направим това, което е правил цар Борис III през 1935 г. Тогава той е назначавал за министри професори, които си познават занаята и са добри мениджъри”, обясни Димитров. И добави, че според предварителни проучвания народът искал президентска република, като виждал добрия пример от САЩ, Франция и Турция. През декември Божидар Димитров обяви намерение да направи професорска партия. Тя щяла да стъпи на основания преди година от него и съмишленици “Боянски клуб”. Първо щели да се пробват като движение на някои от изборите догодина, после - да се трансформират в партия. “Защо да създаваме партия? Професорите не могат да направят партия Те са силни индивидуалисти и не могат да крачат в стройни партийни редици”, даде заден историкът сега. Референдумът обаче със сигурност щял да бъде инициран, и то по думите му още до пролетта. Към идеята се присъединили 22-ма души от “Боянски клуб”. Сред тях историкът посочи професорите Михаил Константинов, Нина Дюлгерова, Веско Панов, акад. Георги Марков, Константин Георгиев - Калки, д-р Мария Леви.", "date": "2018.01.07", "title": "Референдум за президентска република готви проф. Димитров"}
{"url": "https://www.24chasa.bg/novini/article/6650541", "text": "Шесторният убиец Росен Ангелов се е самоубил във вила в гората в с. Луково. Трупът му бе открит в неделя към 14 ч. На тялото с окървавена глава се натъкнали полицаи, които участвали в издирването на Ангелов, известен с призвището Горския човек. Мъжът държал в ръката си пистолет “Берета M9 22LR” - 22-и калибър, със заглушител. Според основната версия той се е прострелял с пистолета в слепоочието. Тялото му е открито в стара и порутена къща на 500 м от вилата, в която Ангелов живеел преди убийствата. Колко време е престояло вътре, не се знае. защото макар и близо до старата бърлога на Ангелов, теренът бил труден и пресечен. “Разделихме територията на квадранти и днес бе търсено в този”, обясни главният секретар на МВР главен комисар Младен Маринов. Той посочи, че намереното тяло по възраст, външен вид и описание на дрехите отговаря на Росен Ангелов, но докато не излезе експертиза, не може да се каже с категоричност, че той е жертвата. В предишните дни от 4 до 7 януари Ангелов бе издирван в същата местност освен от полицаи, жандармеристи, военни и служители със следови кучета. В търсенето му се включи и хеликоптер. Бяха използвани и термокамери, които реагират на движение. След проверка на данните от тях се оказало, че са засечени само няколко души, собственици на имоти в района. Запитан дали това означава, че Ангелов се е самоубил преди издирването да почне, Маринов отговори, че не може да се каже кога е настъпила смъртта, без да има заключение от експертиза. Той посочи, че разследването е установило какво е правил мъжа в последните 6 месеца. Ангелов се е укривал 8 г. заради присъда за блудство. ( През последните 6 месеца Ангелов се настанил във вилата в Луково. Прикачил се незаконно към електричеството и се издържал с работа без договор по строежи като общ работник, предимно заварчик. Помагал и на Кети в чистенето на апартаменти. По данни на “24 часа”, които бяха потвърдени от източници в МВР, Ангелов крадял и от вили в района. При един от случаите обраните подали сигнал в полицията в Своге. Оттам изпратили полицаи, а настанил Ангелов Горския човек излязъл и говорил с униформените. Те обаче не го проверили, тъй като бил в двора, а полицаите нямали право да го обискират без писмена заповед. “Разследването продължава, делата дори стават две”, каза Маринов в отговор на въпрос приключен ли е случаят с шесторното убийство. Едното дело ще се води за самоубийството на Ангелов, а другото - за трагедията в Нови Искър. Отхвърлена е версията за източването на ДДС от страна на Неделчо като мотив, посочи Маринов. Той добави, че Ангелов не е имал съучастник, а мотивът за убийствата е ревност. Междувременно колега на Росен - Драгомир, обясни, че го е видял на 1 януари. Двамата пили бира, но тогава още никой не знаел за убийствата. “Дойде да ме види за малко, нищо не ми сподели, пихме по бира, стана и си тръгна. Каза, че брат му е починал, и отиде на погребение”, каза пред Би Ти Ви мъжът. После той разбрал, че братът на Ангелов е жив. “Росен си изглеждаше нормален, както всеки ден. С Кети се запознал по работа. Любовта им продължи до ноември-декември. След раздялата стана съвсем различен човек, не говори, стана сприхав. Много я обичаше, само за нея говореше. Според мен е способен да убие шестима души”, добави Драгомир. По-рано Ангелов му разказвал, че се крил по горите. “Знаех, че колегата ми е трениран, много издръжлив и отличен стрелец”, добави Драгомир. Най-вероятно днес ще излязат резултатите от аутопсията на Росен Ангелов. Историята, която погуби цяла фамилия в Нови Искър на Нова година и приключи с трупа на издирвания от МВР Росен Ангелов, започва преди 6 месеца. Тогава Ангелов се запознава с Кети Николова Кюхова. Тя го наема на работа във фирмата си за почистване на къщи. Двамата не сключват трудов договор, а Ангелов се справя добре. Двамата се сближават и скоро започват връзка. Кети разказва за нея на майка си - 72-годишната Еленка, което по-късно ще коства живота ѝ. На 20 декември бабата, която е трудноподвижна, идва да живее при семейството на дъщеря си в Нови Искър. Около седмица преди убийствата - в дните около Коледа, Кети прекъсва връзката си с Ангелов. На 24 декември тя обявява във фейсбук профила си, че живее на семейни начала с Неделчо Юнаков, макар двамата да съжителстват от 2 г. На 31 декември следобед по неясни причини Кети излиза с джипа си и отива при Росен Ангелов в Луково. Това показва проверка по клетките на мобилния ѝ телефон. Какво е ставало във вилата му, не е ясно. Не е изключено жената да е убита още там и после тялото да е преместено. На 4 януари в имота, в който Ангелов се бил настанил, е открит мобилният телефон на Кети. Привечер на 31 декември Боби Иванов, приятел на дъщерята на Кети - Нанси, се чува с майка си Стефка. Казва ѝ, че ще ходи на купон при приятеля си Венци и ще се обади след 12 часа. Минути по-късно обаче младежът променя плановете си, тъй като бащата на гаджето му Нанси не я пуска да отиде на купона, разказва по-късно пред криминалистите Венци. Боби и Нанси са извън къщата. Към 18,30 ч двамата тръгват към дома на момичето, защото Неделчо вече се притеснява за Кети. Дори се обажда на сина си Георги Юнаков, който е на смяна като санитар в психиатрията в Курило. Георги казва на колеги, че трябва да се прибере. Оттук нататък хронологията на събитията се размива. Въз основа на свидетелски показания и улики криминалистите нареждат пъзела на убийството така: Ангелов отива в дома на Кети, за да ликвидира всичките ѝ близки. Още в двора е посрещнат от семейното куче Нерон. Немската овчарка го познава, той стреля по нея и я убива. На първия етаж в къщата на семейството се натъква на съперника си за любовта на Кети - Неделчо, и синът му Георги. Ангелов стреля в телата им. Според експерти от раните от изтрели по ръцете им личи, че те са се борили за живота си. След като Ангелов убива Неделчо и Георги с близо 20 изстрела, пуска и по един контролен в главите им, както ще направи и със следващите си жертви. После влиза в спалнята и застрелва намиращата се в кревата баба Еленка. Смята се, че през това време Боби и Нанси са опитват да се скрият на горния етаж. В бързината и заради уплахата те не са успели да звъннат на никого по телефона. Докато претърсва къщата, Ангелов открива Нанси в кухнята на втория етаж. Убива я с 5 изстрела, намира и Боби в детската стая. По него стреля 4 пъти, един от куршумите пробива челото му. Ангелов събира гилзите от пистолета, опитва да изчисти къщата и да замаскира престъплението, като мести труповете и ги слага един върху друг. Дори пали свещи, с които да заличи мирисовите си следи, както са го учили във Френския чуждестранен легион, чийто член е бил. С настъпването на новата година телефонът на Боби звъни. Майка му го търси, за да му честити. Убиецът затваря и изключва апарата. Почва да звъни и джиесемът на Неделчо, търси го брат му. Ангелов изключва и този телефон. На 2 януари в къщата в Нови Искър са открити 5 трупа, а на другия ден в кладенец на 3 км е намерено и тялото на Кети.", "date": "2018.01.07", "title": "Намериха трупа на Росен Ангелов - гръмнал се в слепоочието във вила на 500  метра от бърлогата си (Обзор)"}
{"url": "https://www.24chasa.bg/novini/article/6650355", "text": "39-годишен шофьор звънна на полицията, за да съобщи, че кара пил. Майкъл Лестър от Уинтър Хевън, Флорида, се е обадил на 911 в нощта на Нова Година, казвайки на оператора, че е пиян и кара в това състояние „цяла нощ”, съобщава Ай Ти Ви, цитирана от  Когато операторът го пита къде се намира в момента, мъжът казва „нямам идея, много съм пиян”. Когато операторът поискал от пияния мъж да каже фамилното си име, той отговорил „смятам да си взема нещо за ядене”. Попитан отново за името си, той отвърнал, че в момента не му се струва „подходящо да каже това”. Освен това, мъжът добавил, че кара в грешната лента. От полицията потвърдиха, че никой не е пострадал при инцидента. След като полицията го хваща, мъжът твърди, че е изпил само две бири, но накрая си признава, че е погълнал много повече, а освен това е взел и метамфетамин. Местната полиция в Полк Каунти написа на фейсбук страницата си следното съобщение за случая: „В новогодишната нощ Майкъл реши да докладва за пиян шофьор. Себе си. Шерифството в Полк Каунти направи 30 ареста на шофьори през декември. Специални благодарности на Майкъл Лестър, който се жертва, за да стане номер 30 (обичаме кръглите числа). Поне Майкъл не стана причина за катастрофа и е жив.”", "date": "2018.01.07", "title": "Шофьор звънна на полицията, за да се докладва сам, че кара пил"}
{"url": "https://www.24chasa.bg/novini/article/6650353", "text": "Двамата тийнейджъри, които опитаха да взривят банкомат в столичния кв. “Люлин” с помощта на играчка, репетирали обира край радомирското с. Долни Раковец. Използвали хладилник, който да замества устройството с банкноти и надуваем банан, пълен с газ. Как да взривят банкомата, научили от клипчета в интернет. Дванайсетокласниците Даниел Лулев и Валентин Валентинов се маскирали и пристъпили към действие в нощта срещу 29 декември. В набелязания от тях банкомат имало 96 000 лв., но двамата си тръгнали с празни ръце, тъй като при опита им да отворят касетата с парите, се включила аларма и те побягнали. Момчетата са разкрити от екип на СДВР за по-малко от 2 дни, но са арестувани на 5 януари, след като под наблюдението на Софийската градска прокуратура срещу тях са събрани неопровержими доказателства. Младежите са уличени от куп веществени доказателства, записи на камери, ДНК експертизи и 2 следствени експеримента, стана ясно вчера в Софийския градски съд. Открити са магазините и дори касовите бележки на стоките, които са купували при подготовката на обира. След задържането Даниел и Валентин признали за взривения банкомат. В 3,20 ч във фаталната вечер те били заснети от камери да се приближават с маски, якета и ръкавици. Вместо банан, както при тренировката, този път те носели надуваем делфин, пълен с ацетилен, с прикрепена към него тръбичка. От нея учениците вкарали газ в банкомата, обясни в съда прокурорът по делото Виктор Тарчев. Сложили напоено с ацетон въже, което да им служи за фитил и в 3,25 ч взривили устройството. После вече без ръкавици опитали да отворят с кози крак касетата с парите. ДНК-експертиза на следи по бутилката с ацетон и маркуч потвърдили, че те са от 1-ия ученик. В домовете на момчетата са открити делфина, маските и дрехите, с които са били във фаталната вечер. При следствените експерименти учениците показали как са извършили всичко. 27 000 лв. е стойността на взривения от тях банкомат на бул. \"Панчо Владигеров\",  поясни в съда прокурор Тарчев.  “Безкрайно съжалявам. Това е нещо, което никога пак няма да ми мине през главата”, каза Валентин. Разкая се и Даниел. Двамата помолиха съдът да ги пусне, за да завършат училище и да си вземат изпитите. Адвокатите им подчертаха, че младежите са съдействали на разследването. Съдът отказа да ги пусне  с мотива, че има опасност на свобода младежите да извършат ново престъпление.", "date": "2018.01.07", "title": "Учениците, взривили банкомат с 96 000 лв., репетирали обира с надуваем банан и хладилник"}
{"url": "https://www.24chasa.bg/novini/article/6650388", "text": "Работодателят на обвинения за шесторно убийство Росен Ангелов го описа като затворен, интелигентен и сприхав. Правил 20 км планински преходи, за да стигне до работа. \"В шок съм. Още не мога да проумея какво се случва\", каза пред bTV Драгомир, началникът на Ангелов. За последно го видял на 1 януари. \"Дойде да ме види за малко на 1 януари, нищо не ми сподели, пихме по една бира, стана и си тръгна. Каза че брат му е починал и отиде на погребение. Разбрах, че не е починал брат му. Нормален си беше, както всеки ден. С Кети се запознали на спирка в Нова Искър. Любовта им продължи до ноември. След раздялата стана съвсем различен човек, не говори, стана сприхав. Много я обичаше, само за нея говори. Според мен е способен да убие шестима души. Обяснява ми ония ден как се е укривал в горите, беше набит, здрав трениран, много издръжлив и отличен стрелец, каза още Драгомир.  Драгомир е човекът, който завел полицията до мястото на престъплението. ", "date": "2018.01.07", "title": "Шефът на Росен Ангелов: Видях го ден след убийството, излъга, че брат му е починал"}
{"url": "https://www.24chasa.bg/novini/article/6650422", "text": "Районът на Източен Анадол е в плен на студена вълна, като в град Чалдъран, окръг Ван /Източна Турция/, през нощта е измерена температура от минус 35 градуса, съобщава в.\"Миллиет\", цитиран от БТА. В резултат на силните студове много реки в района на замръзнали. В същото време в курорта Алания в окръг Анталия /Южна Турция/ туристи са се възползвали днес от слънцето на плажа и са се къпали в морето. Според данни на метеорологичната служба температурата на въздуха в района е 17 градуса, а на морската вода - 19 градуса. Много жители на Истанбул също са използвали топлото за сезона време в града, за да се разходят по булевард Истиклял и на площад Таксим.", "date": "2018.01.07", "title": "Темперературни контрасти в Турция"}
{"url": "https://www.24chasa.bg/novini/article/6650274", "text": "Директорът на Централното разузнавателно бюро (ЦРУ) Майк Помпео защити президента на САЩ на фона на съмненията за умствената му годност, предизвикани от спорната книга на Майкъл Улф „Огън и ярост: В Белия дом на Доналд Тръмп“, пише изданието Washington Examiner, цитирано от \"Фокус\".  В книгата, чието официално представяне се състоя по-рано тази седмица, авторът Улф твърди, че „100 процента“ от хората, близки до Тръмп, смятат, че той е „неспособен“ да върши работата си като държавен глава на вероятно най-могъщата държава в света. Доклад по-рано през седмицата разкри, че членове на Демократическата партия са провели среща с психиатър, за да разпитат за психическото здраве на 45-тия президент на САЩ. „Тези изявления са абсурдни\", категоричен бе Помпео. „Само чиста фантазия... Президентът е ангажиран, той разбира сложността, той задава много сериозни въпроси на нашия екип в ЦРУ, за да можем да предоставим всякаква информация, от която се нуждае, за да вземе добре информирано политически решения\", увери директорът на разузнаването. Съгласно думите му, единствените хора, които поставят под съмнение способността на Тръмп да ръководи страната, са онези, които все още не са приели, че той е лидерът в Белия дом. „Напълно годен е. Това е просто един смешен въпрос, който идва от хора,, които все още не са приели факта, че Тръмп е президент на САЩ. Съжалявам за тях“, коментира Помпео пред местни медии. След като се провали в опита да блокира публикуването й, държавният глава на САЩ Доналд Тръмп определи новата книга за предизборната му кампания и администрация във Вашингтон като „пълна с лъжи“, и базирана на измислени източници. Американският президент бе категоричен, че книгата на Майкъл Улф „Огън и ярост: В Белия дом на Доналд Тръмп“, е „пълна с лъжи, грешни интерпретации и несъществуващи източници“. Бившият министър-председател на Обединеното кралство Тони Блеър също отхвърли като „пълна измислица\" твърдението на Улф, съгласно коетотой е предупредил съветниците на Доналд Тръмп, че по време на кампанията за президентските избори в САЩ през 2016 г. е следен от британското разузнаване.", "date": "2018.01.07", "title": "Директорът на ЦРУ: Тръмп е напълно годен да бъде президент на САЩ"}
{"url": "https://www.24chasa.bg/novini/article/6650279", "text": "Съдебният случай в Ню Йорк, при който бивш турски банкер бе признат за виновен за нарушаване на американските санкции срещу Иран, е явна индикация, че САЩ стоят зад живеещия в Пенсилвания ислямски проповедник Фетхуллах Гюлен, е заявил турският президент Реджеп Тайип Ердоган пред журналисти в самолета на връщане от посещението си във Франция, съобщава в.\"Хюриет дейли нюз\", цитиран от БТА.  Анкара обвинява Гюлен и неговото движение, наричано от турските власти Фетхуллахистка терористична организация /ФЕТО/, за организирането на опита за преврат от юли 2016 г. САЩ са тези, които са предоставили 400 акра земя и поддържат лидера на ФЕТО в САЩ. Всички вили /на Гюлен/ са под закрила /от САЩ/, е посочил Ердоган. Турция многократно иска от САЩ да екстрадират Гюлен, като заявява, че е предоставила на американската страна файлове с доказателства за връзката му с опита за преврат, но американските юристи още не са дали положителен отговор. Сложните отношения между Турция и САЩ се обтегнаха допълнително от съдебния случай в Ню Йорк, при който бившият заместник-директор на турската държавна банка Халкбанк Мехмет Хакан Атила бе признат за виновен от жури в американски федерален съд по обвинение, че е действал заедно с турско-иранския търговец на злато Реза Зараб и други лица, за да помогне на Иран да избегне американските санкции чрез незаконни трансакции със злато и храни. Анкара обвинява съдията по делото Ричърд Берман и неговия предшественик Прийт Бхарара в \"сътрудничество с ФЕТО срещу Турция\". Бързият съдебен процес и осъждането на Атила \"не оставя съмнение\", че САЩ са зад Гюлен, е изтъкнал Ердоган пред журналистите. Той е изразил съжаление, че САЩ \"не са предприели дори и една стпъка по искането на Турция за екстрадация на Гюлен въпреки десетките документи и доказателства, предадени от министерството на правосъдието\". Но ние ще продължим да го преследваме, е подчертал президентът. Ако е нужно, ние бихме могли да подадем съдебен иск срещу САЩ във връзка със случая с Хакан Атила. Сега Халкбанк има правото да заведе дело, тъй като /съдебният случай в Ню Йорк/ петни името на нашата банка в международен план, е изтъкнал Ердоган. Той е осъдил случая с Атила като \"политически\", белязан от \"серия заговори\". Всички тези въпроси сериозно навредиха на юридическите отношения между Турция и САЩ. Нашето сътрудничество сериозно пострада, е добавил Ердоган.", "date": "2018.01.07", "title": "Ердоган: САЩ стоят зад Гюлен"}
{"url": "https://www.24chasa.bg/novini/article/6650282", "text": "Саудитските власти потвърдиха ареста на 11 принца, които протестирали срещу мерките за икономии, намаляващи получаваните от тях облаги, потвърдиха властите, които се опитват да покажат, че реформите в изпитващото икономически трудности кралство засягат всички обществени прослойки, предаде Франс прес. \"Никой не е над закона\", заяви главният прокурор на Саудитска Арабия Сауд ал Моджеб. Той уточни, че принцовете очакват процеса си в затвора с висока сигурност Ал Хайер, намиращ се на юг от Рияд. Свързаният с правителството сайт Сабк обяви, че 11-те принца са били арестувани в четвъртък, след като се събрали пред дворец в Рияд в знак на протест срещу решението на правителството да спре да плаща сметките за вода и електричество на членовете на кралското семейство. Освен това те искали обезщетение за смъртната присъда на един от братовчедите си, признат за виновен в убийство и екзекутиран през 2016 г., добави прокурорът в комюнике, публикувано от министерството на информацията. \"Въпреки че бяха информирани, че исканията им не са законни, 11-те принца отказаха да напуснат и смущаваха обществения ред\", съобщи той. \"След ареста им бяха предявени обвинения, свързани с деянията им\", се казва още в комюникето. При операция за борба с корупцията през ноември, подтикнати от влиятелния престолонаследник принц Мохамед бин Салман саудитските власти вече арестуваха над 200 известни личности, включително принцове, министри и бивши министри, припомня АФП. През последните години Саудитска Арабия прие редица мерки за икономии, след като падането на цените на петрола засегна сериозно икономиката й. За последните четири години кралството натрупа дефицит от 258 милиарда долара. Бюджетът за тази година предвижда дефицит от още 52 милиарда долара", "date": "2018.01.07", "title": "Саудитските власти потвърдиха ареста \nна 11 принца"}
{"url": "https://www.24chasa.bg/novini/article/6650288", "text": "Планирахме широкомащабна операция, защото имаше данни, че в този район е живял убиецът на шестимата души, целта беше да го притиснем, да обезопасим района, да претърсим дом по дом. Става въпрос за горски район. Това каза на извънреден брифинг главният секретар на МВР Младен Маринов след като се разбра, че заподозреният за извършването на шесторно убийство в Нови Искър е бил намерен мъртъв в къща в Луково.  За провеждането на тази операция бяха включени сили на МВР, полиция, българската армия. Районът бе разпределен на квадранти, за да не се изпусне къща. Около 14 часа днес е намерено тялото, което по възраст и описание на дрехите отговаря на издирваното лице Росен Ангелов, държи в ръката си пистолет, каза още Маринов.  Тялото му намерено на 500 метра от вилата, която е обитавал преди убийствата.  Има огнестрелна рана в областта на слепоочието. Не можем да кажем кога е настъпила смъртта. Тепърва ще започва оглед. По описание, по дрехите, които са намерени на място, можем да предполагаме, че това е Росен Ангелов. Ще бъде потвърдено след експертизата. В стара изоставена постройка, с разбити врати и прозорци е намерено тялото. Разследването продължава, каза още Маринов.  Данните, които имаме до момента, водят до един извършител на шесторното убийство. Работим по посока на мотивите на жестокото престъпление. ", "date": "2018.01.07", "title": "Тялото на Росен е намерено на 500 метра от вилата, която е обитавал преди убийствата"}
{"url": "https://www.24chasa.bg/novini/article/6650285", "text": "Иран забрани преподаването на английски език в началните училища, заяви високопоставен представител на образователната система, цитиран от Ройтерс. Това се случи, след като върховният лидер на Иран каза, че изучаването на английския език в ранна възраст, отваря пътя на западната „културна инвазия”, предаде БТА.  Иран забрани преподаването на английски език в началните училища, заяви високопоставен представител на образователната система, цитиран от Ройтерс. Това се случи, след като върховният лидер на Иран каза, че изучаването на английския език в ранна възраст, отваря пътя на западната „културна инвазия”. Това решение идва на фона на изострените отношения между Техеран и Вашингтон.", "date": "2018.01.07", "title": "Иран забрани преподаването на английски в началните училища"}
{"url": "https://www.24chasa.bg/novini/article/6650375", "text": "Мъж загина място докато пресичал пешеходна пътека на оряховско шосе на изхода от Враца. Тежкият пътен инцидент станал привечер на метри от лозарската автобусна спирка край местността \"Череша\" до вилната зона на града. Автомобил „Ауди” с врачанска регистрация , пътуващ към Враца, помел възрастен мъж, бързащ към спирката. Силния удар го подхвърлил във въздуха и не му оставил никакъв шанс за оцеляване. Докато криминалистите си свършат работата, тялото на загиналия около 60-годишен мъж остана да лежи на пътя. Заради това трафикът по пътя от Враца за Оряхово и Козлодуй бе затруднен и се осъществяваше само в едната лента. Според очевидци немската кола, зад волана на която бил възрастен мъж, налетяла на \"зебрата\" върху трима пресичащи в този момент. Мъж и жена били ранени при удара.  Пострадалата възрастна жена била без опасност за живота, съобщиха от спешния център, в който й оказали медицинска помощ. Около 50-годишния мъж обаче имал тежки наранявания и въпреки усилията на лекарите по-късно починал.", "date": "2018.01.07", "title": "Мъж загина на пешеходна пътека, друг почина в болницата (Снимки)"}
{"url": "https://www.24chasa.bg/novini/article/6650307", "text": "Испанските власти заявиха, че днес следобед са били спасени последните хора, блокирани в своите автомобили на път близо до Мадрид заради обилен снеговалеж и силно застудяване, предаде Ройтерс, цитирана от БТА.  Хора, връщащи се от празничния сезон, прекараха часове в своите автомобили, след като 70-километров участък от шосе между Мадрид и Сеговия беше блокиран от сняг снощи. Според в. \"Паис\" между 3500 и 4000 шофьори са били принудени да прекарат нощта на пътя. В Туитър бяха публикувани снимки, показващи как спасители се опитват да освободят блокирани в снега хора. Части от шосето остават непроходими и се очакват още снеговалежи. Шофьори, блокирани на пътя, се оплакаха в социалните мрежи, че спасителните усилия са били бавни. Някои казаха, че са прекарали часове без храна или гориво за отопляване на автомобилите си. В спасяването се включиха армейски подразделения за реагиране при извънредни ситуации, посочва Асошиейтед прес. Над 150 войници, подпомагани от снегорини, работиха през нощта за освобождаване на блокирани на пътя коли.", "date": "2018.01.07", "title": "Снежна буря блокира хора в Испания"}
{"url": "https://www.24chasa.bg/novini/article/6650326", "text": "Визитата на премиера в Истанбул е отличен не само старт на българското председателство на Европейския съюз, а и един чудесен рестарт на турско-европейските отношения. Това каза пред   Соломон Паси, министър на външните работи в кабинета „Сакскобургготски”. По думите му докато патриотите са в правителството, проблеми няма да има за възстановяването на каквото и да било в двустранните отношения между България и Турция. „Това е просто азбуката на дипломацията”, допълни той. Джамиите са културни обекти, част от тях са обекти и към ЮНЕСКО и е нормално културното наследство да се поддържа в дух на някаква взаимност, коментира още Соломон Паси във връзка откриването днес на реставрираната църква „Свети Стефан” в Истанбул. Във връзка с корупцията в България и статиите на чуждестранните медии по въпроса, Гергана Паси, министър по европейските въпроси в кабинета „Станишев”, каза, че всеки българин, който следи динамиката на този род публикации, е попаднал на обичайните клишета по отношение на България. „Аз като българин изпитвам едновременно и гняв и тъга, затова че 10 години вече ни е трудно да се откъснем от този репутационен етикет. Разбира се, без да твърдя, че оставяме зад гърба си само решени проблеми… аз съм последният човек, който ще се опитва да маскира проблеми, които все още в съдебната система съществуват, смятам, че председателството е най-неподходящият момент, в който България да излиза точно с този род етикети”. Църквата „Св. Стефан” можеше да бъде открита и преди няколко месеца и няколко месеца по-късно, допълни Гергана Паси. \"Изборът това да се случи точно в старта на българското председателство не е случаен и днешните послания, които бяха изпращани от турския президент и премиер, всъщност бяха послания не просто към България, те бяха послания към Европа\". Обтягането на отношенията между Запада и Турция непременно има отражение и то не добро на работата в НАТО, заяви Соломон Паси.", "date": "2018.01.07", "title": "Соломон Паси: Визитата на премиера е чудесен рестарт на турско-европейските отношения"}
{"url": "https://www.24chasa.bg/novini/article/6648159", "text": "Вечерта на 25 декември 1974 г. е спокойна и нищо не предвещава жестоката преизподня, в която ще попадне блок №1 на Студентски град. Понеже социализмът недолюбваше религията, красивият християнски празник Коледа не се празнуваше масово, както сега. Но студентските купони по стаи и зали както обикновено и тази вечер вървят нонстоп, някои от обитателите на блока се канят да гледат поредния епизод от съветския телевизионен сериал “17 мига от пролетта”. Няколко часа по-рано трима десетокласници - Бранимир, Валери и Божидар, гледат в кино “Освобождение” друг култов филм - американския “Кръстникът” на Копола. Пуберите и особено Бранимир са страшно впечатлени от наситената с напрежение, убийства и кръв лента. След прожекцията, която свършва към 13,30 ч, Божидар си тръгва, а другите двама потеглят към дома на Бранимир. Той е сирак. Три години по-рано, през 1971-а, майка му се обесва на тавана в семейното жилище на бул. “Патриарх Евтимий” 53. Преди това е лекувана от шизофрения в клиниката на Четвърти километър. Постоянно се оплаквала, че не може да помага на семейството си и е най-добре да напусне този свят. Бранимир има брат близнак - Делян, и по-голяма сестра. Близнаците са разнояйчни и не си приличат нито външно, нито по характер. Бранимир е по-висок с цяла глава от Делян. Баща им Дончо Дончев е зам.генерален директор на ДСО “Стара планина”, пътува много, включително и зад граница, и няма време за децата си. По пътя към дома на Бранимир той и Валери сменят трамваи, вървят пеша, крият се по кьошетата. Повлияни от филма, двамата имат чувството, че някой ги следи. Уви, тази криеница не се оказва юношеска закачка. Филмът по някакъв начин е отключил налудното настроение, в което младежът е изпаднал от няколко седмици, но което никой от близките му не е забелязал. “Във филма имаше проследяване и може би това ме наведе на мисълта, че ни следи някой”, ще каже при първия са разпит Бранимир. Още една случка нагнетява допълнително напрежение в болната душа на младежа. У дома той и приятелят му Валери заварват брата близнак Делян и братовчедката Елена, студентка първи курс химия в СУ. Елена е осиновена дъщеря на леля им и близнаците нямат кръвна връзка с нея. У дома братята се сбиват. Поводът за това изглежда нелеп. Бранимир пита брат си той ли е поканил Елена по телефона у тях. Да, казва Делян, и Бранимир го удря с юмрук няколко пъти по лицето и в корема. Делян не отвръща, той знае, че брат му го превъзхожда физически, и както обикновено се примирява. Елена се хвърля да ги разтървава и после разплакана си тръгва. Излиза и Делян. “Аз обичах Елена, но платонично. Никога не сме се целували и не сме имали сексуални отношения. Ударих брат ми, защото той се държеше с нея неприлично”, ще признае по-късно пред следователите Бранимир. От вкъщи той взема пистолета на баща си - стар боен “Валтер”, и пълнител със 7 патрона. Отделно още 3 кутии с 25 патрона и як финландски нож, купен от баща му при пьтуване в СССР. После с Валери отиват в неговия дом. Там Бранимир маха пълнителя от пистолета и започва да тренира пред огледалото, заляга под леглата, прави сухи тренировки за стрелба от засада. Към 19 часа тръгва за Студентския град, където в блок №1 живее братовчедката Елена. “Пътят ми от дома на Валери до общежитията беше доста сложен - разказва при първия разпит Бранимир. - Правех различни ходове с цел да заблудя, ако някой ме следи. Качвах се на трамваи и слизах, вървях пеш и така стигнах до блока. На входа никой не ме спря и направо се качих в стаята на Елена - стая 410 на четвъртия етаж...” Часът е малко преди 20. До първия труп остават около двайсет минути. После за още толкова Бранимир ще изгърми 26 патрона и ще окървави с куршуми и с ножа си цели пет етажа на блока... На Бранимир е направена петорна експертиза. Заключението гласи: “Болестното състояние отговаря на юридическата категория продължително разстройство на съзнанието по смисъла на член 33 от НК. Лицето е невменяемо и не може да носи отговорност. Психозата подлежи на активно лечение, включително и с електрошокове. Лицето да бъде настанено в охраняваната психиатрична болница в Ловеч - в специализираното отделение за принудително лечение на опасни болни...” Един февруарски ден на 1975 г. карат Бранимир Дончев към болницата в Ловеч. Малко преди града той прави опит да избяга и е застрелян от конвоиращите го милиционери. Магистрати, работили по случая, предполагат, че те са накарали масовия убиец да побегне към смъртта си... Стефан Станчев - 21-годишен, от Габрово. Първи курс право в СУ. Застрелян в стая 519. Ву Нонг Суан - 22-годишен виетнамски студент по физика в СУ, четвърти курс Прострелян с два изстрела в стая 519. Умира в болницата на 28 декември. Борис Нейчев - 20-годишен, от Ивайловград. Първи курс българска филология в СУ. Застрелян пред стая 519. Валери Петров - 23-годишен, от Видин. Първи курс философия в СУ. Убит с два удара с нож пред асансьора на 5-ия етаж. Ле Ван Шанг - 25-годишен виетнамец, студент пети курс. Застрелян на място пред стая 408. Елена Друмева - от Бургас, студентка по физика в СУ, бременна в 6-ия месец. Простреляна и доубита с нож пред стая 315. Стоян Стоянов - неин съпруг. 22-годишен, от Нова Загора. Студент в Телеграфопощенския институт. Застрелян пред стая 315. Стоян Петров Агов - 30-годишен, от с. Долна Оряховица, Търновско. Четвърти курс физика в СУ. Намушкан жестоко с нож пред стая 317, умира в болницата на 29 декември.  Хуан Тхай Лан - 21-годишна, от Виетнам. Учи физика в СУ. Ранена от два изстрела в стая 519. Владимир Кръстев - 22-годишен, от Михайловград (днес Монтана). Учи психология в СУ. Прострелян в лявата мишница пред асансьора на петия етаж. Емилия Дойчева - 18-годишна, от Казанлък. Първи курс психология в СУ. Намушкана три пъти с нож в коридора на петия етаж. Луис Едуардо Харамильо - 23-годишен еквадорец от столицата Кито. Учи право в СУ. Прострелян веднъж в коридора на 4-ия етаж и втори път в стая 106 на първия етаж. Светлана Кръстанова - 20-годишна, от Пловдив. Трети курс славянска филология в СУ. Простреляна в стая 106. Атанас Начев - 23-годишен, от Пещера. Началник-щаб на доброволния отряд в блока. Намушкан два пъти в гърба при опита му да избие пистолета на убиеца пред стая 106. Райчо Дончев - 23-годишен, от с. Ширково, Русенско. Студент в МГИ. Ранен с нож при обезвреждането на убиеца пред стая 106. Исмет Адемов - 22-годишен, от с. Презвитер Козма, Търговищко. Втори курс българска филология в СУ. Намушкан три пъти и прострелян в крака при обезвреждането на Бранимир пред стая 106.", "date": "2018.01.07", "title": "1974-а: навръх Коледа ученик психар уби 6 и рани 10 студенти, още 2 умряха в болница"}
{"url": "https://www.24chasa.bg/novini/article/6650443", "text": "Гордея се с това, което е постигнато от хората, занимаващи се с курорта Банско, но винаги може да се направи повече. Аз съм на мнение, че тук трябва да има втори, трети, четвърти, пети лифт. Това казва Христо Стоичков във видеообръщение, пуснато на фейсбук страницата Bansko Winter Resort. Изказването му идва, след като в петък той и още десетки елитни български спортисти се подписаха под призив на сдружение “Бъдеще за Банско” на 11 януари в София да се организира шествие под наслов “Да кажем ДА на развитието на зимния туризъм и ски спорт в България”. В същия ден в столицата е официалното откриване на българското европредседателство. “Естествено е, че има много разминавания с екологии и други неща. Екологията е важна, ние знаем това. Но когато се прави с мерак, когато се прави за хората, когато се прави, за да ни види целият свят какво можем - аз се подписвам”, казва Камата в обръщението. Стоичков припомня накратко какви състезания са се организирали в ски зоната на Банско и какви световни спортисти са признали качествата на този зимен курорт. “Неслучайно хората ме направиха почетен гражданин на Банско и аз се гордея с това, че, където и да съм по света, когато ме питат: “Хора, какво имате в България?”, винаги показвам нашето море, нашите планини, показвам Банско, всичките наши курорти. Защо? Защото България има природни богатства”, казва Стоичков във видеото. “Нека хората разберат веднъж завинаги, че с кавги няма да стане. Да седнат да се разберат. България се нуждае да имаме лифтове и хората да идват. Крайно време е и зелените да разберат, че само с кавги няма да стане това. България трябва да бъде номер 1, както винаги сме го показвали”, завършва Камата.", "date": "2018.01.07", "title": "Стоичков приветства  втори лифт на Банско"}
{"url": "https://www.24chasa.bg/novini/article/6650453", "text": "Изграждането на електро- и газопроводи да бъде улеснено целят промени в Закон за енергетиката, които са публикувани за обсъждане. 35 млн. лв. обезщетения на ветроенергийните паркове при Каварна е платило ЕСО заради невъзможността да пренесе произведената от тях електроенергия. Построяването на електропровод би струвало 12 млн. лв. Процедурата за изграждането му е започнала през 2009 г., но учредяването на право на строеж е продължило до 2013 г. В резултат на утежнения режим е застрашено изпълнението в срок на проекти за развитие на електропреносната мрежа, които към момента са с договори с осигурено финансиране на стойност над 390 милиона лева, пише в мотивите за промяната. Те дефинират какво е линеен енергиен обект, за да го разграничат от другите. По този начин за електрическите и газовите мрежи няма да се изисква утежнен режим за издаване на право на строеж както досега.", "date": "2018.01.07", "title": "Променят закон заради електро съоръжения за 396 млн. евро"}
{"url": "https://www.24chasa.bg/novini/article/6650392", "text": "25 г. да лежи в затвора соченият за тартор на банда за магистрални грабежи Емил Милев-Крокодила, поиска в петък спецпрокурор Росица Славова. Според обвинението съучастници на Крокода при 4 грабежа от 2004 до 2013 г. били Лазарин Лазаров, Едуард Павлов и Мартин Димитров. За тях прокурорката иска от 10 до 16 г. затвор. Бандата е обвинена за грабеж на турчина Мустафа Гюмюш край с. Вакарел на 14 декември 2009 г. Според прокуратурата тогава Крокодила, Мартин Димитров и Димитър Митрев-Богровеца се движили с кола със синя лампа. Носели полицейски дрехи. Спрели автомобила на турчина. Заплашили го с “Калашников” и пистолет ЧЗ, сложили му белезници и го завлекли на 2 км от магистралата. Там го пребили и му задигнали 5000 евро, запалили и колата му. Докато се отдалечавали, ги пресрещнали патрули. Крокодила открил огън по ченгетата, които отвърнали и Богровеца бил убит. Милев, Лазаров и Павлов са обвинени още за грабеж на над 136 000 лв. от столичен клон на Прокредитбанк на 12 март 2010 г. Крокодила е подведен под отговорност и за грабеж на 5440 лв. от бензиностанция на ОМВ в София през 2012 г. Последното обвинение срещу него и Димитров е за грабеж на бензиностанция в Бухово. Двамата влезли, насочили пистолети към служителката, заплашили я с убийство и взели от касата 1370 лв. След престрелката край с. Вакарел през 2009 г. Крокодила бе обявен за издирване. Задържаха го след 4 г. Първоначално полицаи арестуваха брат му Евгени Милев-Гейзо за грабежите. Той обаче бе пуснат, тъй като срещу него нямаше доказателства. В понеделник Крокодила ще пледира пред магистратите, че е невинен. Процесът ще се запомни с непрекъснатите му искания да бъде пуснат от ареста, той често искаше и отводи на съдебния състав и прокурора. През м.г. съдът на първа инстанция почти винаги решаваше го освободи срещу „подписка“, но това бе отменяно от апелативните магистрати. Другите трима подсъдими с Крокодила са на свобода.", "date": "2018.01.07", "title": "Прокурор: 25 г. затвор за Крокодила за 4  грабежа"}
{"url": "https://www.24chasa.bg/novini/article/6650270", "text": "Катастрофа е станала при село Градево. Временно е ограничено движението по път II-19 Симитли - Банско. Шофьорите изчакват на място.                                                                                                                                                                                                                                                                                                                       ", "date": "2018.01.07", "title": "Временно е ограничено движението по път  Симитли - Банско в района на с. Градево"}
{"url": "https://www.24chasa.bg/novini/article/6650142", "text": "Софийски градски съд наложи най-тежката мярка - задържане под стража, на двамата младежи, които взривиха банкомат в столичния квартал „Люлин“ на 28 декември 2017 г., предаде БГНЕС. Устройството, поставено в помещение за свободно ползване на булевард „Панчо Владигеров”, беше взривено около 3,30 часа през нощта, но извършителите не успели да откраднат парите, тъй като се включила алармата. Двамата задържани – 18-годишните Валентино Валентинов и Даниел Лулев, заявиха пред съда, че съжаляват за стореното. Даниел каза, че изключително много съжалява за постъпката си и е съдействал на полицията. Той помоли съдията да не му налага най-тежката мярка, защото сега е 12 клас и ще има изпити.", "date": "2018.01.07", "title": "Оставиха в ареста младежите, взривили банкомат в София"}
{"url": "https://www.24chasa.bg/novini/article/6650199", "text": "Мъж на 60-годишна възраст, който пострада при експлозията до метростанция в югозападната част на шведската столица Стокхолм, е починал в резултат на получените рани, предава AFP. По-рано полицията съобщи, че по данни на очевидци мъжът е „вдигнал предмет от земята, който е избухнал“. По-късно той е починал в болница. Жена на 45 г. също бе ранена при взрива. След инцидента метростанцията и разположен в близост площад са евакуирани и достъпът до тях бяха блокирани. Говорител на полицията изключи възможността за терористичен фон на инцидента. Местни медии съобщиха, че експлозията е предизвикана от граната.", "date": "2018.01.07", "title": "Починал е един от пострадалите при експлозията в Стокхолм"}
{"url": "https://www.24chasa.bg/novini/article/6650079", "text": "Издирваният за шесторно убийство Росен Ангелов се е самоубил, научи \"24 часа\".   Тялото му е намерено около Луково. Районът бе заварден от полицаи и военни и се претърсваше в широк периметър. Тялото е било открито в друга вила в района. Изтрелът е бил в главата, в момента се чака съдебен лекар, който да пристигне на мястото. Оръжието е било със заглушител. Предсмъртно писмо не е оставено. Смята се, че Ангелов се е самоубил след започналото мащабно негово издирване.                                                                                                                                                                                 ", "date": "2018.01.07", "title": "Росен Ангелов се е самоубил, намериха трупа му (обновена)"}
{"url": "https://www.24chasa.bg/novini/article/6649801", "text": "В петък следобед в дома си в Арканзас е починал американският комик и актьор Джери Ван Дайк. Смъртта му е потвърдена в събота следобед (местно време) от неговата съпруга Шърли, съобщава FOX news. 86-годишният Дайк бе популярен комик, който често изнасяше представления пред военнослужещи във военни бази. Актьорът е известен за ролята си във филма „Треньор“, която му донесе четири номинации за награда „Еми“, информира \"Фокус\". Последната му поява по телевизията бе в шоуто „В средата“, излъчвано по американската телевизия ABC. Дайк започна кариерата си чрез участия в шоуто на брат си Дик Ван Дайк.", "date": "2018.01.07", "title": "Почина американският актьор Джери Ван Дайк"}
{"url": "https://www.24chasa.bg/novini/article/6649806", "text": "Големите скенери с ядрено-магнитен резонанс значително ще намалят размерите си до тези на лаптоп, като ще могат да се използват по време на операции, пише в. \"Дейли мейл\". Британски учени от университета в Йорк работят над миниатюризирането на скенерите, които иначе се поставят в болниците с помощта на кран. Това ще позволи използването им в реално време в операционните. Портативните скенери ще помогнат в диагностиката и лечението на заболявания от рода на рак, диабет и деменция, съобщи БТА. Учените от Йорк, ръководени от проф. Саймън Дъкет, твърдят, че са постигнали пробив и напредък, който може да бъде сравняван с компютрите отпреди 40 години и днешните. Екипът разработва много по-чувствителни ядрено-магнитни технологии, при които цената на апаратурата ще спадне значително, заедно с нейните размери. В разработката са направени тестове с използване на техника за поляризация на глюкозата. По този начин могат да се използват много по-слаби и евтини магнити, които вършат същата работа като при традиционните ЯМР скенери. Именно в това се състои големият пробив в тази област, твърдят учените. ", "date": "2018.01.07", "title": "Големите ядрено-магнитни скенери ще\nсе смалят до размерите на лаптоп"}
{"url": "https://www.24chasa.bg/novini/article/6649807", "text": "Ще има ли нова голяма коалиция в Германия? Днес в Берлин започват сондажите между християндемократи, социалдемократи и баварския християнсоциален съюз, в които вече официално трябва да стане ясно има ли шанс да скъсатвят коалиционно првителство. По 13 души от партия ще се съберат около кръглата маса днес на обяд в централата на ГСДП. След кратък разговор между тях на заседания ще се съберат и 15-те работни групи, които трябва да намерят пресечни точки в програмите на трите партии. Още в новогодишното си обръщение канцлерът Ангела Меркел обеща този път преговорите да са бързи и интензивни. \"ХДС влиза в тези преговори с цел да създадем условия за формиране на стабилно правителство. Смятаме, че задачите, които стоят пред нас, и за които получихме мандат от избирателите, са много и тежки.\", заяви днес тя. Нейният коалиционен партньор – лидерът на баварския ХСС Хорст Зеехофер също смята, че ново правителство в Германия трябва да има най-късно на Великден. Сондажите, които започват днес, ще продължат максимално пет дни, обещаха лидерите. В четвъртък ще стане ясно дали са били успешни. Ако трите партии се разберат за коалиция, на извънреден конгрес на социалдемократите на 21 януари делегатите на партията трябва да дадат съгласие, за да може тя наистина да бъде сформирана. Изборите в Германия се проведоха на 24 септември. Досега страната никога не е оставала толкова дълго през правителство. Според 53% от германците и този път християндемократите и социалдемократите ще успеят да преодолеят различията си и да съставят кабинет.", "date": "2018.01.07", "title": "Започват сондажите за кабинет в Германия"}
{"url": "https://www.24chasa.bg/novini/article/6649829", "text": "Три години след атаката срещу френското сатирично издание \"Шарли Ебдо\" журналистите в редакцията продължават да живеят в страх. Първият брой за годината излиза с карикатура със заглавие \"Три години в стъклен буркан\". При атаката на 7 януари 2015 г. бяха убити 12 души от списанието, повечето бяха членове на редакторския екип,  Днес в Париж ще се състои възпоменателна церемония за жертвите на атентата, на която ще присъства и френският президент.", "date": "2018.01.07", "title": "Три години след кървавата атака срещу \"Шарли Ебдо\""}
{"url": "https://www.24chasa.bg/novini/article/6649842", "text": "Озоновата дупка се сви и в атмосферата има много по-малко хлор, отколкото през 2005 г., съобщи в. \"Индипендънт, позовавайки се на изследване на НАСА. Спътникови снимки от миналата година показват, че озоновата дупка е започнала да се затваря и напълно ще изчезне до 2060 г. Досега не беше ясно дали намаляването на озоновата дупка е пряк резултат от Протокола от Монреал, подписан от всички държави в света през 1985 г. С него бяха забранени хлорофлуоровъглеродите, изчерпващи озона от земната атмосфера. Дългосрочни спътникови наблюдения на НАСА сега показаха 20-процентно намаляване на нивата на хлора в земната атмосфера, в сравнение с 2005 г. Това е първото доказателство, че обединените действия в световен мащаб имат огромно въздействие върху планетата ни, съобщи БТА. Учените от космическия център \"Годард\" за първи път са използвали измервания на химическия състав в озоновата дупка, за да потвърдят не само че изчерпването на озона намалява, но и че това се дължи на спада на хлорофлуоровъглеродите. Озонът е безцветна комбинация от три кислородни атома. Високо в атмосферата - на 11 до 40 км над Земята), той предпазва повърхността от ултравиолетовите лъчи, които предизвикват рак и увреждат посевите. Хлорофлуоровъглеродите се използваха в аерозолите, хладилниците, климатиците, опаковъчните материали. Те са толкова вредни, защото се издигат до стратосферата, където ултравиолетовата светлина от Слънцето ги разгражда и се освобождава хлор, а той унищожава озоновите молекули. НАСА наблюдава постоянно озоновата дупка със спътника \"Аура\" от 2005 г. ", "date": "2018.01.07", "title": "Озоновата дупка се сви благодарение на забраната на вредни химикали"}
{"url": "https://www.24chasa.bg/novini/article/6649883", "text": "Българският премиер Бойко Борисов и президентът на Турция Реджеп Ердоган заедно прерязаха лентата на реставрираната църква \"Св. Стефан\" в Истанбул. След тържествената церемония те се оттеглиха за работен обяд, даван от Ердоган и премиера на Турция Бинали Йълдъръм. Обядът е в резиденция Маден. След обяда предстои среща на четири очи между Борисов и Ердоган.                                                                                                                                                                                                                                                                                                                        ", "date": "2018.01.07", "title": "Борисов на четири очи с Ердоган (Снимки)"}
{"url": "https://www.24chasa.bg/novini/article/6649859", "text": "Министър-председателката на Великобритания Тереза Мей ще обяви утре промени в правителството, съобщи в. \"Сънди таймс\" и допълни, че министрите на външните, вътрешните работи, финансите и Брекзит се очаква да запазят постовете си, предаде Ройтерс, цитирана от БТА. Очаква се Мей да обяви кой ще заеме поста първи министър, след като дългогодишният й съюзник Деймиън Грийн бе принуден миналия месец да подаде оставка.", "date": "2018.01.07", "title": "Тереза Мей ще направи утре промени в кабинета си"}
{"url": "https://www.24chasa.bg/novini/article/6649162", "text": "Тя не покрива тялото си в черна абая от шията до петите, не крие ослепително красивото си лице под ниджаб. Носи тоалети от прочути дизайнери, шофира, среща се с крале и президенти, занимава се с благотворителност и се бори за човешки права. Тя е принцеса Амира ал Тауил от консервативната Саудитска Арабия, където, както се твърди, все още има пазар на роби, за изневяра пребиват жените с камъни, бичуват ги за къса пола и едва тази година най-сетне ще им разрешат да карат кола. Стройна, с бадемови очи, разкошна черна коса и блестяща матова кожа, 34-годишната Амира е обявена за една от най-красивите жени в Арабския свят и не само там. Тя е бивша съпруга на мултимилиардера принц Алауид бин Талал, братовчед на саудитския крал, наричан “близкоизточния Уорън Бъфет”. Но вместо да се затвори в златни чертози, младата жена се хвърля във филантропски каузи и хуманитарни проекти, става адвокат на женските и младежките права, използвайки високото си положение и невероятния си чар. През ноември в интервю за френския в. “Монд” принцесата сподели, че в Саудитска Арабия съществува робство в различни форми и в град Джеда има пазар за хора, където Румъния, Сомалия, Нигерия, Бангладеш. С децата се организирали оргии с участието и на чужди дипломати. “Разделят момичетата на малки групи и ги експлоатират за неморални действия”, настоява Амира. Думите ѝ се потвърждават от обяви за продан на 12-годишни красиви девственици за $ 12 000. Саудитката не е от кралски произход и определя семейството си като “скромно”. Родена е на 6 ноември 1983 г. в Рияд и от малка опознава неравностойното положение на саудитската жена. Родителите ѝ се развеждат и бащата, какъвто е обичаят в тази страна, взема децата. Само на нея е позволено да остане с майка си и отраства в дома на баба си и дядо си.  18-годишна, тъкмо разцъфнала, с блестяща разпусната коса, Амира успява да си уреди интервю за училищния вестник с прочутия аристократ и инвеститор принц Алауид бин Талал, внук на крал Сауд, основателя на Саудитска Арабия. Oтпуснати са ѝ 10 минути, но разговорът продължава 2 часа. Принцът е възхитен – момичето е не само красиво, но и интелигентно. Тя също го харесва, макар че е 28 години по-възрастен от нея. Годината е 2001-а и Амира има още много да учи, но двамата не губят връзка. Тя следва литература във висшето училище “Крал Сауд” в Рияд и завършва с отличие бизнес администрация в университета в Ню Хейвън, Кънектикът, в САЩ. През 2008 г., години след първата им среща, двамата Всички коментират късмета на Амира. Съпругът ѝ е един от най-богатите хора в света. Когато през 2013 г. “Форбс” определя състоянието му на $ 20 млрд., той съди списанието, защото го изкарало с $ 10 млрд. по-беден. Смятан за най-влиятелния арабин в света, принцът владее 95% от инвестиционния конгломерат “Кингдъм хилдинг”, има дялове в компании като банковата “Ситигруп”, “Епъл”, медийните “Нюзкорп”, “Тайм Уорнър”, “Туитър”. Притежава луксозни хотели - лондонския “Савой” и парижкия “Джордж V”. През ноември принц Алауид бе арестуван заедно с десетки други саудитски първенци в рейд срещу корупцията, а авоарите му бяха блокирани. Западните медии нарекоха акцията борба за власт и пари. Макар и с модерно мислене, принцът живее в ориенталски разкош, има яхта за $ 500 млн., самолет “Боинг-747” за $ 220 млн. с трон, салони, спални и 11 стюардеси. Автопаркът му е от 100 автомобила, между които ролс-ройси и ягуари. 25-годишната Амира с 420 зали и стаи, вътрешни и външни басейни и тенискортове, спа, киносалон. В парка от 120 акра тя се разхожда сред водопади, фонтани, езера, зоологическа градина с редки животни и копие на Големия каньон в Аризона. Язди расови коне. На нейно разположение е колекция бижута на стойност $ 700 млн. - като в пещерата на Аладин. Но вместо като своите посестрими да обикаля бутиците в черна роба и с обсипан с диаманти телефон “Верту” в ръка, Амира се заема с филантропия и хуманитарни проекти в Саудитска Арабия и по света.  Благодарение на съпруга си тя и САЩ – присъства на сватбата на принц Уилям с Кейт Мидълтън, среща се с Елизабет II, Никола Саркози, Тони Блеър. Беседва с Бил Клинтън, вечеря с Майкъл Джексън и Джена Буш. Влиятелните контакти използва за благотворителната си дейност. Съпругът ѝ е с либерални възгледи и споделя каузите ѝ. Подкрепя правото на саудитските жени да работят и дава личен пример, като ги наема на служба. и винаги се развежда, преди да вземе следваща съпруга. След сватбата с Амира принцът я прави вицепрезидент на фондацията си “Алауид бин Талал”, която работи срещу бедността, за права на жените, образование за младите и международен диалог, помага при бедствия. Енергичната принцеса влиза в ръководството на организацията срещу младежката безработица в региона “Силатек”, помогнала за разкриване на 25 000 работни места. Сред основателите е на центъра “Тасами” за съдействие на младите да започнат свой бизнес. Активистка е на още дузина благотворителни и правозащитни групи. Не е чужда и на бизнеса – става член на управата на “Кингдъм хилдинг”, основава холдинга “Тайм ентертейнмънт” за развлекателни продукти, насочени към арабската младеж. След развода оценяват състоянието ѝ на $ 18 млн.  Амира не се страхува свободно да изказва мнение. агитира за правото ѝ да излиза свободно от дома, да получава попечителство над децата, да кара кола и да има равностоен на мъжа статут.  Тя не е против исляма, а само срещу жестоките му крайности. Поощрява саудитското кралско семейство в стремежа му към реформи. Работи за разбирателство между Арабския и западния свят. Открива сиропиталище в Буркина Фасо, носи помощи за пострадали от земетресения в Пакистан. Прави центрове на фондацията си в Харвардския, Джорджтаунския, Единбургския университет. На откриването на такъв център в Кеймбридж съпругът на Елизабет II принц Филип ѝ връчва медал за заслуги във филантропията. Принцесата постоянно пътува, посетила е 71 държави. по световни форуми за права на жените, които “трябва да извоюваме чрез еволюция, не чрез революция”. Дава интервюта за Си Ен Ен и Ен Би Си, агенция Блумбърг, сп. “Тайм”, “Нюзуик”, “Форин полиси”, “Дейли бийст”, арабски медии. Бичува тероризма и закостенялостта на мюсюлманския свят, с което си навлича омразата на местните консерватори. Класират я През ноември 2013 г. гръмва новината, че с Бин Талал се развеждат след заплахи на брат му принц Халид, че ако не овладее медийните изяви на жена си, тя ще пострада. Двамата и досега са в отлични отношения. Нямат деца – говори се, че това било желание на принца, който има син и дъщеря от предишни бракове. След развода Амира не изоставя благотворителната дейност. Пропагандира ролята на социалните медии като “платформа за изява на потиснатите жени”. Във фейсбук тя получава смъртни заплахи от нетолерантни сънародници. По неин адрес се пускат злобни клевети като тази, че има незаконно дете от британец и че преди нея съпругът ѝ е бил женен за сестра ѝ. “Да критикуват колкото си искат. Ние, за разлика от тях, не посягаме на чуждите права, а воюваме за тях с мирни средства”, отвръща принцесата. Съветът на една от най-желаните разведени жени в света е: “Хвърли се в дълбокото, от което винаги си се страхувал. Бъди независим, върви по своя път. Ще ти хареса!”.", "date": "2018.01.07", "title": "Саудитска принцеса брани българчета в робство"}
{"url": "https://www.24chasa.bg/novini/article/6649893", "text": "Най-малко двама души пострадаха след експлозия на метростанция в Стокхолм, съобщи местното издание на в. \"Локал\". Експлозията избухна на гара в югозападната част на шведската столица. Причината за взрива все още не е известна, но експлозията била достатъчно силна, за да изпрати 60-годишен мъж в болница със сериозни наранявания. Местни медии съобщават, че е избухнала ръчна граната, но информацията все още не е потвърдена от властите.  \"На земята имало някакъв предмет. Мъжът го вдигнал и то избухнало\", съобщи служител на стокхолмската полиция. 45-годишна жена също е пострадала при взрива, но е с по-леки наранявания. След инцидента, станал около 11 ч местно време, метростанцията и близкият площад са отцепени от силите на реда. Очаквайте подробности!", "date": "2018.01.07", "title": "Взрив в метрото в Стокхолм, поне двама ранени"}
{"url": "https://www.24chasa.bg/novini/article/6649868", "text": "Неизвестни лица около полунощ извършиха кражба в помещенията на македонската информационна агенция /МИА/, предаде МИА. Крадците отнесли част от техническото оборудване на агенцията. Полицията е извършила оглед и издирва извършителите, информира БТА.                                                                                                                                                                                                                                                                                                                       ", "date": "2018.01.07", "title": "Кражба в Македонската информационна агенция"}
{"url": "https://www.24chasa.bg/novini/article/6649937", "text": "\"Почивай в мир, мило дете!\", написаха близки по повод смъртта на 13-годишния Васил Хаджимарков от Асеновград. Той почина навръх Богоявление след падане от 15-метрова скала край Асенова крепост. Погребението на детето е днес.  Трагедията помрачи двата светли празника в градчето. Негови съученици и приятелчета са попарени от тъжната вест.  Загиналият седмокласник учи в ОУ \"Ангел Кънчев\". Учителите му са потресени от случилото се. Те описват момчето като много възпитано. Районната прокуратура в Асеновград предприе разследване за смъртта на детето. \"Вече са разпитани свидетели на трагедията, извършен е оглед на мястото, предстои да бъдат назначени експертизи\", посочиха от държавното обвинение. Макар да е нещастен инцидент, прокуратурата е длъжна да предприеме разследване, след като има смъртен случай. Трите приятелчета на Васко, които станали свидетели на трагедията, не можели да се опомнят. На 6 януари те тръгнали към местността Метоха на разходка. Времето било хубаво и децата решили да излязат на въздух. Според тях Васко започнал сам да катери стръмните скали, които са надвесени над пътя за Бачково. Момчето се подхлъзнало, не успяло да се задържи и паднало на шосето от 15 метра височина. Сигналът за проснато тяло на пътя е бил подаден в 13,40 часа на Богоявление. Веднага екипи на полицията и на Бърза помощ пристигнали. Според очевидци до тялото на Васко имало откъртена скала. Момчето било откарано с линейка в пловдивската УМБАЛ \"Св. Георги\" с опасност за живота. Лекарите констатирали много тежки наранявания и счупвания. Докато му правили нужните изследвания, Васко починал. За разследващите това е нещастен инцидент.", "date": "2018.01.07", "title": "Асеновград изпраща със сълзи 13-годишния Васко"}
{"url": "https://www.24chasa.bg/novini/article/6650015", "text": "Предстои сериозен дебат за бъдещето на Европейския съюз в светлината на Брекзит, но страната ни ще положи усилия за възстановяване на добрия тон и отношенията на партньорство между Турция и страните от ЕС, посочи министър-председателят Бойко Борисов на среща с президента на Република Турция Реджеп Тайип Ердоган. Двамата обсъдиха приоритетите на Българското председателство на Съвета на Европейския съюз. Премиерът Бойко Борисов подчерта, че България е заинтересована от нормализирането на диалога между Анкара и Брюксел и ще се опита да допринесе за постигане на разбирателство, което разрешава, а не създава проблеми, съобщиха от правителствената пресслужба. Борисов и Ердоган, които разговаряха след официалната церемония по откриването на реставрираната българска църква „Св. Стефан“ в Истанбул, оцениха високо положителната динамика между двете страни, както и приносът на Турция за овладяване на мигрантския натиск по българската граница и към Европа. Подчертано беше, че активизирането на двустранните контакти на политическо и експертно равнище през последните месеци е стимулирало развитието на отношенията във важни за България и Турция области като земеделието, транспорта, енергетиката. Премиерът Бойко Борисов благодари на президента Ердоган за личната му ангажираност и за усилията на турската държава за възстановяването на храма. Той посочи, че днешното събитие е не просто доказателство за сътрудничество между страните ни и толерантността между религиите, но и пример, че разбирателството и мирът са пътят за постигане на напредък по всички въпроси.", "date": "2018.01.07", "title": "Борисов: Предстои сериозен дебат за бъдещето на ЕС в светлината на Брекзит (Снимки)"}
{"url": "https://www.24chasa.bg/novini/article/6649934", "text": "Призив отношенията между страните от ЕС и Турция да се нормализират до нивото отпреди 2015 г., отправи премиерът Бойко Борисов в Истанбул. Той участва заедно с президента на Турция Реджеп Тайип Ердоган и премиерd Бинали Йълдъръм в отварянето на реставрираната Желязна църква на брега на Босфора. \"Турция е най-големият съсед на ЕС и има най-силната армия в Европа. Наблюдавах срещата на президентите Ердоган и Еманюел Макрон (турският държавен глава бе гост на френския в Париж в петък  бел.ред.). През 2018 г. сме длъжни да подобрим отношенията между ЕС и Турция, такива каквито бяха допреди няколко години със съвместни съвети. Изборите на много места в Европа вече минаха и можем да го направим\", заяви Борисов в официалната си реч за откриването на църквата. Ердоган и Йълдъръм слушаха думите му от първия ред. Българският министър-председател се ангажира да опита да помогне за подобряване на взаимоотношенията между ЕС и Анкара. Те бяха влошени след неуспешния опит за преврат от 2015 г. и репресиите срещу опозиционерите на режима в Турция. Много европейски държави критикуваха втвърдяването на Ердоган и хвърлянето без съд на хиляди хора в затворите. \"2017 г. бе трудна, но 2018 г. трябва да е мирна и щастлива\", заяви още Борисов като пожелание към турския народ. Премиерът на Турция Бинали Йълдъръм също засегна влошените отношения между ЕС и Турция в словото си за откриването на църквата \"Св. Стефан\". \"Ако погледнем отношенията в ЕС към различните ще видим, че няма тази толерантност, която има в Турция. Религията вече не обединява, а разделя хората. От години насам хората се преследват заради религията. В Западния свят нараства расизмът и лошото отношение към бежанците\", заяви Йълдъръм. Той обаче похвали България за добрите отношения с Турция. \"В такъв момент нашият приятел Бойко Борисов е заедно с нас. За да заявим с тази церемония пред целия свят, че сме толерантни\", каза турският премиер. \"Цяла Европа ще види как една мюсюлманска и една християнска страна могат да бъдат заедно в такъв ден. София, както Истанбул, е един толерантен към всички религии град\", заяви Борисов. Българският министър-председател благодари на турския президент, че още докато е бил кмет и след това министър-председател се е ангажирал да помогне за реставрацията на 120-годишната Желязна църква. Борисов го нарече Тайпи. В този храм през 1860 г. Иларион Макариополски поставя началото на борбите за църковна независимост на българите като изнася Великденската служба на български език. Пак в тази църква е прочетен ферманът за българската екзархия 10 години по-късно. В този си вид, изцяло от желязо ДСв. СтефанУ е построена през 1898 г. За разлика от Борисов и Йълдъръм, турският президент Ердоган не говори за актуални политически проблеми. \"Днес отправяме към целия свят едно много важно послание, че Истанбул е толерантен център на различни религии и култури\", каза той в словото си. За нас тези исторически и религиозни обекти имат много голямо значение, заяви той. Ердоган припомни, че реставрирането на храмовете е станало възможно благодарение на неговото управление. И даде като добър пример, че и в България важни джамии от османско време са ремонтирани или вече се ремонтират, както например е случаят с джамията в София. Общо 14 храма - православни и арменски църкви, синагоги са възстановени при управлението на Ердоган, похвали се той. Въпреки първоначалните планове обаче турският президент не присъства на освещаването на храма, което направиха българският патриарх Неофит и вселенският Вартоломей. На него присъства само премиерът Бойко Борисов и водената от него българска делегация. В нея бе включен и главният мюфтия Мустафа Хаджи. Борисов дари възстановената църква с евангелие със златен обков, което също бе осветено от двамата патриарси. Книгата ще бъде сложена пред олтара на Желязната църква. Турският президент се включи чак за официалната част със словата. След тях пък заедно с Бойко Борисов прерязаха лентата на вече осветената Желязна църква и я разгледаха заедно с патриарх Неофит и председателят на българската православна община в Истанбул Васил Лиазе. Посещението на Борисов в Истанбул премина при изключително строги мерки за сигурност. Почти целия район на Златния рог, където е \"Св. Стефан\" бе отцепен и в него се пускаха само гости на събитието. Улиците бяха преградени, в охраната участваха и бронирани машини на армията. На камбанарията на Желязната църква имаше снайперисти. Откъм Босфора бяха разположени военни и полицейски кораби, а над квартала летяха хеликоптери. Борисов, Йълдъръм и Ердоган получиха и специални медали от българската църковна община заради реставрирането на \"Св. Стефан\". Възстановяването на църквата отне 7 години и струваше над 7 млн. лв. като 6 млн. лв. бяха платени от турската държава и община Истанбул. Полицаи отцепиха и провериха изцяло сградата на Българската Екзархия в Истанбул заради посещението на премиера Бойко Борисов. Екзархията в Истанбулския квартал \"Шашли\" е била евакуирана и проверена от полицаите, разказаха събралите се в нея българи. След официалните срещи и мероприятия Борисов имаше разговор и с живеещите в Истанбул българи. Премиерът Бойко Борисов е турският президент Реджеп Ердоган имаха и около половинчасова среща на четири очи. Тя първоначално не бе предвидена в програмата.", "date": "2018.01.07", "title": "Борисов: Изборите в Европа минаха, да оправим отношенията с Турция (Обзор)"}
{"url": "https://www.24chasa.bg/novini/article/6649878", "text": "Френската певица Франс Гал почина на 70 години от рак, съобщи АФП. \"Има думи, които човек иска никога да не произнася. Франс Гал отиде в \"Белия рай\" на 7 януари, след като две години се бори с рака дискретно и с достойнство\" - каза пресаташето на певицата Женвиев Салама. Франс Гал беше в болница от средата на декември миналата година, информира БТА. Франс Гал става известна още на 16 години. Сред най-популярните й песни са \"Poupеe de cire, poupеe de son\", \"La Groupie du pianiste\", \"Si, Maman, si\", \"Ella, elle l'a\", \"Quelques mots d'amour\", \"Rеsiste\". В живота на Франс Гал има няколко лични драми. Тя се разболява от рак на гърдата година след като съпругът й Мишел Берже умира от инфаркт на 42 години през 1992 г. Франс Гал се оттегля от сцената след смъртта на дъщеря си Полин от муковисцидоза през 1997 г. През 2015 г. обаче се завръща за музикалната комедия \"Rеsiste\", която подновява популярността на песните й с Мишел Берже.", "date": "2018.01.07", "title": "Почина френската певица Франс Гал (Видео)"}
{"url": "https://www.24chasa.bg/novini/article/6649917", "text": "Сръбският партиарх Ириней призова вярващите да бъдат с душата и сърцето си със сръбския народ на Косово и Метохия, предава сръбската информационна агенция Tanjug, цитирана от \"Фокус\". Ириней призова миряните да не забравят, че Косово и Метохия са сръбския Йерусалим и свещена земя и да не забравят, че хората, населяващи този район, живеят в изключително тежки условия.", "date": "2018.01.07", "title": "Сръбският партиарх Ириней: Косово е нашият Йерусалим"}
{"url": "https://www.24chasa.bg/novini/article/6650057", "text": "Днес българската православна църква почита паметта на Свети Йоан Кръстител - последният старозаветен пророк, който кръщава Исус Христос в река Йордан. Светецът се почита като покровител на кумството и побратимството. На Ивановден празнуват над 360 000 българи като това продължава да бъде сред най-предпочитаните за новородени български имена! Това написа в профила си във Фейсбук председателят на ПГ на ГЕРБ Цветан Цветанов и пожела: Обръщам се към имениците с пожелание за здраве и късмет, семейно щастие и благоденствие. Честит празник!", "date": "2018.01.07", "title": "Цветанов поздрави имениците по повод Ивановден"}
{"url": "https://www.24chasa.bg/novini/article/6649558", "text": "Тежковъоръжени полицаи и жестоки мерки за сигурност са въвели турските служби преди да бъде открита обновената Желязна църква \"Св. Стефан\" в Истанбул. На тържественото откриване на ремонтирания български храм ще присъстват премиерът Бойко Борисов и турският президент Реджеп Ердоган. Програмата на двамата ръководители бе променяна няколко пъти, заради мерките за сигурност. Официалните гости преминават през няколко проверки, съобщиха от Нова телевизия. След около половин час трябва да започне повторното освещаване на храма след продължилата 7 г. реставрация, което ще направят българският патриарх Неофит и Вселенският Вартоломей. Освен патриарха за Истанбул с Борисов е и главният мюфтия Мустафа Хаджи. Желязна църква “Св. Стефан” в Истанбул е един от най-значимите български паметници на архитектурата и културата. Тя е осветена на 8 септември 1898 г. от Екзарх Йосиф. Уникалната постройка от метал, проектирана от арменския архитект Ховсеп Азнавур, е била изработена в Австрия от металургичната фирма “Вагнер”, а елементите на конструкцията са пренесени с железница и са тежали около 500 тона. Били са сглобени на място. Основните строително-ремонтни и реставрационни дейности започнаха през 2011 г. след разрешение от турската държава, тъй като църквата като исторически паметник, е част от културно–историческото наследство на страната. Храмът бе затворен за богослужение поради сериозни проблеми в носещата конструкция вследствие на корозия. За реставрацията са вложени около 16 млн. турски лири (приблизително 3,5 млн. евро), от които България е предоставила 390 000 евро. ", "date": "2018.01.07", "title": "Тежковъоръжени полицаи чакат Борисов и Ердоган пред Желязната църква"}
{"url": "https://www.24chasa.bg/novini/article/6649539", "text": "Един от журналистите на влиятелното популярно мексиканско издание Universal е бил убит в нощта на събота срещу неделя в мексиканската столица, съобщава РИА Новости. Убитият е Хосе Херардо Мартинес, който е бил застрелян при опит да бъде ограбен. Нападателите са простреляли Мартинес в корема след което за избягали, информира \"Фокус\". Журналистът е бил откаран в болница, където малко по-късно е починал. По данни на изданието, преди да умре Мартинес е успял да разкрие, че нападателите му са били двама. През 2017 г. общо 12 репортери бяха убити в Мексико. От 2000 г. до сега 120 медиини служители са убити, 20 са безследно изчезнали, като освен това има документирани около 50 случая на нападение срещу седалища на медии.", "date": "2018.01.07", "title": "Застреляха журналист в Мексико"}
{"url": "https://www.24chasa.bg/novini/article/6649560", "text": "Премиерът Бойко Борисов пристигна в Турция. Министър-председателят ще открие реставрирания български православен храм „Свети Стефан“ в Истанбул. На официалната церемония ще присъства и президентът на Турция Реджеп Тайип Ердоган. В официалната делегация, придружаваща премиера Бойко Борисов, са Негово Светейшество Българският Патриарх и Софийски митрополит Неофит, главният мюфтия на мюсюлманите в България Мустафа Хаджи, вицепремиерът и министър на външните работи Екатерина Захариева, министърът на културата Боил Банов, министърът на икономиката Емил Караниколов, министърът на земеделието, храните и горите Румен Поражанов и депутати.", "date": "2018.01.07", "title": "Борисов пристигна в Турция (Видео+Снимки)"}
{"url": "https://www.24chasa.bg/novini/article/6649541", "text": "Тридесет и двама души са в неизвестност, след като в Източнокитайско море са се сблъскали петролен танкер и товарен кораб, съобщи китайското министерство на транспорта, цитирано от световните агенции. При сблъсъка, станал вчера към 20 часа местно време, превозващият 136 тона кондензиран нефт танкер се е запалил и екипажът му от 30 иранци и двама граждани на Бангладеш е в неизвестност. Той е превозвал нефт от Иран за Южна Корея, информира БТА. Другият плавателен съд, китайски товарен кораб, не е пострадал сериозно и 21-членният му екипаж му е спасен.", "date": "2018.01.07", "title": "Кораб и петролен танкер се сблъскаха край бреговете на Китай, 32-ма души са в неизвестност"}
{"url": "https://www.24chasa.bg/novini/article/6649573", "text": "Истанбул днес ще бъде домакин на знаменателно събитие в историята на българо-турските отношения - министър-председателят Бойко Борисов и турският президент Реджеп Тайип Ердоган заедно ще открият възстановения уникален български храм \"Свети Стефан\" край брега на Златния рог в Истанбул, известен като Желязната църква. От пресслужбата на турския президент съобщиха, че след церемонията, която е насрочена за 11 часа местно време, ще се състои среща между Борисов и Ердоган в резиденцията на турския държавен глава. Очаква се Борисов и Ердоган да направят изявления, съобщи БТА. Водещите турски медии излъчиха изказването на Борисов пред кореспондента на Анадолската агенция в София, в което българският премиер оценява приноса на Турция в борбата срещу тероризма. \"Не можем да се борим срещу тероризма и мигрантите без Турция\", цитират турските медии Борисов. Специална делегация пристига заедно с Борисов от София, в която са включени външният министър Екатерина Захариева, Вежди Рашидов, представители на български институции, гости. Сред духовните лица са Негово Светейшество Българският патриарх и Софийски митрополит Неофит, а също и главният мюфтия на мюсюлманите в България Мустафа Хаджи. Първи във възстановената църква ще влязат духовните отци - българският патриарх Неофит и Вселенският патриарх Вартомолей се предвижда да отслужат заедно молебена по освещаването на храма. В молебена ще участва и свещеникът на българските църкви в Истанбул Ангел Велков, а също и свещеникът на двете български църкви в Одрин Александър Чъкърък. След това ще се състои и официалното откриване, в което ще участват много гости от българска и турска страна. Предвижда се да бъдат връчени отличия на личности, които са дали принос за реставрирането. Християни и мюсюлмани рамо до рамо ще открият знаменитата църква, която е символ на добросъседство и толерантност, посочват турски медии. Изключителни мерки за сигурност са взети в Истанбул за церемонията по откриването.Часове преди началото ще бъде спряно движението в двете посоки по крайбрежния булевард в района на \"Свети Стефан\" до приключването й. Ще бъде спряно движението на моторниците в залива Златния рог. Влизането на гостите ще става с пропуски със специални номера. Очаква се да присъстват стотици хора. 120 годишният храм, който бе изцяло обновен след близо 7 годишна реставрация, е светиня за православните българи и най-ценен културно-исторически паметник на българската държава на турска територия, за чието опазване и възстановяване се грижи турската държава. Днешният ден е голям празник за общността на българите в Истанбул, която е малка, но ревностно се грижи за българските имоти на турска територия, а също и за опазването и предаването на поколенията на изконните български традиции. По думите на председателя на общността Васил Лиязе, очакванията им са да идват много туристи - сънародници специално за посещения в реставрирания храм \"Свети Стефан\". След ремонта, който продължи близо 7 години и бяха похарчени от истанбулската голяма община около 3.5 млн.евро \"Свети Стефан\" с право може да се нарече \"най-красивата българска църква\".", "date": "2018.01.07", "title": "Откриването на реставрираната Желязна църква - празник за българите в Истанбул"}
{"url": "https://www.24chasa.bg/novini/article/6649579", "text": "Да ни е честит обновеният храм \"Свети Стефан\" и да се издига българският дух в нашите отношения за доброто на нашите страни, църкви и народи. Слънчев ден, красота, богатство на нашата история и градски отношения в ново време. Реставрацията е чудесна. Слънчево е и на душата ми, както и на душата на всички българи, които знаят каква стойност за нашата България има построяването на този храм. Това заяви Негово светейшество Българският патриарх и Софийски митрополит Неофит преди откриването на реставрирания храм „Св. Стефан“ в Истанбул.  Министър-председателят Бойко Борисов ще открие реставрирания български православен храм „Свети Стефан“ в Истанбул. На официалната церемония ще присъства и президентът на Турция Реджеп Тайип Ердоган.", "date": "2018.01.07", "title": "Патриарх Неофит в Турция: Много слънчево е в душата ми (Видео)"}
{"url": "https://www.24chasa.bg/novini/article/6649555", "text": "Северна Корея изпрати на Южна Корея списък с участниците си в първите от над две години преговори между двете враждуващи държави, съобщи днес Сеул, предаде Франс прес. Преговорите ще се проведат във вторник в граничното селище Пханмунджом и ще се отнасят за участието на Пхенян в Зимните олимпийски игри, които започват следващия месец в Южна Корея. Севернокорейската делегация ще бъде предвождана от И Сон-гвон, отговарящ за междукорейските отношения, съобщи южнокорейското министерство на националното обединение. Той ще бъде придружен от четирима представители, включително такива, които отговарят за спорта, предаде БТА. Преговорите идват след две години на влошаване на обстановката на Корейския полуостров, през които Северна Корея извърши три нови ядрени опита и редица ракетни изпитания. Вчера американският президент Доналд Тръмп изрази надежда, че преговорите ще донесат положителни резултати. Отговаряйки на въпроси на журналисти в президентската резиденция в Кемп Дейвид, щата Мериленд, Тръмп също изрази готовност да разговаря със севернокорейския лидер Ким Чен-ун, въпреки взаимната размяна на обиди между двамата. \"Абсолютно, бих го направил... Нямам никакъв проблем с това\", каза Тръмп, цитиран от ДПА.", "date": "2018.01.07", "title": "Пхенян изпрати на Сеул списък с участниците си в предстоящите преговори"}
{"url": "https://www.24chasa.bg/novini/article/6649592", "text": "За нас е голяма чест с нас да е патриархът, мюфтията, и всички парламентарни групи. Тази църква преди 7 години щеше да падне, сигурно сте я виждали. Това каза премиерът Бойко Борисов пред журналисти в Турция. \"Турция са ни съседи, а това че на \"Златния рог\" има възстановен български грам е едно прекрасно доказателство за добросъседството, за разбирателството и за мира. Много е лесно да се противопоставя, много е трудно да се гради мир. Европредседателството е за 6 месеца, а с Турция сме съседи от векове и за векове\", допълни той. \"България е важна държава, велика държава, но не бива да й се възлагат огромни отговорности. Можем да посредничим, можем да настояваме, защото само мирът, подобряването на отношенията с Турция и Европа дава решения на много въпроси\", каза още Борисов и припомни за бунтовете на бежанците в лагера в Харманли. Той отбеляза, че сега има нулев натиск на бежанци към страната ни. „Аз съм свършил моята работа“, допълни той. Борисов специално благодари на реставраторката на храма Фикрие Булунмаз, която по думите му е направила всеки детайл с душа.", "date": "2018.01.07", "title": "Борисов: Възстановеният храм е прекрасно доказателство за добросъседство (Видео, снимки)"}
{"url": "https://www.24chasa.bg/novini/article/6649577", "text": "Президентът на Русия Владимир Путин поздрави православните християни и всички граждани на Русия, празнуващи Рождество Христово (Коледа по стар стил). Това съобщиха от пресслужбата на Кремъл, предава ТАСС, цитирана от БТА. „Поздравявам ви сърдечно с Рождество Христово. Този светъл празник ще дари милиони вярващи с радост и надежда, ще ги приобщи към духовните извори и отческите традиции, ще ги обедини около непреходните християнски ценности и многовековното историческо и културно наследство на руския народ“, се казва в поздравлението. „С чувство за дълбоко удовлетворение отбелязвам плодотворната, истинска подвижническа дейност на Руската православна църква и другите християнски конфесии, съдействащи за поддържането на гражданския мир и съгласието в нашата страна, развиването на междурелигиозния и междунационалния диалог. И, разбира се, значимият им принос в укрепването на висок моралн и нравственост в обществото, възпитанието на подрастващото поколение и решението на насъщните социални проблеми“, отбеляза руският президент. Путин пожела на всички православни християни, които отбелязват Рождество Христово, здраве, успехи и благополучие.", "date": "2018.01.07", "title": "Путин към православните християни: Честито Рождество, здраве, успех и благополучие"}
{"url": "https://www.24chasa.bg/novini/article/6649590", "text": "Министър-председателят на Япония Шиндзо Абе оцени положително готовността на Северна Корея да изпрати свои спортисти на зимните Олимпийски игри в южнокорейския град Пьончан, но отново подчерта необходимостта от конкретни стъпки от страна на Пхенян за установяването на значим диалог между страните, предава РИА Новости, цитирана от Фокус. Японският премиер заяви това в ефира на местния телевизионен канал NHK. „Северна Корея демонстрира взаимодействие по въпроса за Олимпийските игри в Пьончан. Олимпиадата е тържество за света. Ние ценим подобни изменения (в позицията на Пхенян)“, подчерта Абе. В същото време, японският лидер предупреди, че воденето на „диалог заради самия диалог“ е безполезно. „Необходимо е Северна Корея да предприеме конкретни ходове и да унищожи напълно своето ядрено и ракетно въоръжение и това да може да се провери. Само след това е възможен значим диалог“, добави той.", "date": "2018.01.07", "title": "Япония: Възможен е диалог с КНДР, след като унищожат ядреното си въоръжение"}
{"url": "https://www.24chasa.bg/novini/article/6649648", "text": "Вълнението ни е голямо, тъй като в днешния ден имаме възможност да видим този свят божи дом в неговия обновен вид, благодарение на доброплодните отношения между нашите страни и нашите църкви. Това каза българският патриарх Неофит по време на освещаването на обновения храм \"Свети Стефан\" в Истанбул. \"Особено благодарим на република Турция, която в лицето на община Истанбул подкрепи сложните реставрационни дейности и направи възможно този храм да заблести по нов начин, укрепен и величествен. Сега в него могат да се стичат за поклонение многобройни посетители, както от България, така и от света\", каза още патриарх Неофит. \"Своят принос имаше и българската държава, на която изразяваме благодарност, в лицето на нашия премиер г-н Бойко Борисов. Благодарим и на патриарх Вартоломей за съдействието, което оказва за опазването на българските светини под неговата юрисдикция.\" \"Прекланяме се пред труда на реставраторите и всички, които са допринесли за възобновяването на този свят храм. Всички те са в мислите ни и молитвите ни, защото това е свято дело за прославянето на Божието име сред човеците. Нека Бог бди над всички нас\", каза още в словото си патриарх Неофит.", "date": "2018.01.07", "title": "Патриарх Неофит: Вълнението ни е голямо"}
{"url": "https://www.24chasa.bg/novini/article/6649611", "text": "Предварителни преговори за съставяне на правителство на Германия между консервативния блок Християндемократически съюз / Християнсоциален съюз (ХДС / ХСС) и Германската социалдемократическа партия (ГСДП) започват днес в Берлин. Това стана повече от 3 месеца след изборите за Бундестаг, предава  Доскоро възможността за създаване на нова \"голяма коалиция\" (ХДС/ХСС и ГСДП) изглеждаше малко вероятна - веднага след обявяването на 24 септември на първите резултати от гласуването, лидерът на ГСДП Мартин Шулц обяви, че партията му ще остане в опозиция, а консерваторите започнаха в средата на октомври консултация за създаване на коалиция със \"зелените\" и Свободната демократическа партия (СвДП). Въпреки това, на 20 ноември тези преговори завършиха с неуспех и над страната надвисна опасност от нови избори или сформиране на правителство на малцинството. Само намесата на президента Франк-Валтер Щайнмайер позволи на социалдемократите да седнат на масата за преговори. Председателят на ХДС, канцлерът Ангела Меркел по-рано заяви намерението си \"да създаде стабилно правителство, колкото е възможно по-скоро\".", "date": "2018.01.07", "title": "Меркел и Шулц започват преговорите за голяма коалиция днес"}
{"url": "https://www.24chasa.bg/novini/article/6649655", "text": "Турският премиер Бинали Йълдъръм пристигна за откриването на Желязната църква в Истанбул. Посрещна го българският премиер Бойко Борисов. 2018 г. да е мирна, да има просперитет за двата народа. Цял свят се бие, милиони бежанци. Аз мисля, че днес с откриването на църквата СВ Стефан, ще видите колко хиляди хора ще дойдат и ще видят това култ наследство , но ще кажат и евала на тези които са разрешели това да се случи. Това е хубав повод и за двата народа да се радват на просперитет и да вървят напред. В нашата делегация освен патриарха и мюфтията, има и български мюсюлмани. Всички трябва да се радват. Това действително е голям жест. Но това е много добра инвестиция в бъдещето, да не кажем в целия християнски свят. Ще видите репортажи. Аз се надявам се да се подобрят през 2018г. отношенията между Европа и най-големият ни съсед Турция. Колкото и да сме малки ще се опитаме да допринесем малко. Това заяви министър-председателят Бойко Борисов.   \"Уважаеми приятелю, добре дошъл. Нека 2018г. бъде по-добра във всяко отношение от 2017г. В самото начало на годината Вие поехте европредседателството и искам да ви поздравя с този факт, като премиер на една приятелска на нас страна. По време на вашето председателство веднага започнаха да се появяват и хубави неща и послания. Започнахме да получаваме послания от европейските си приятели. С ЕС не сме имали и в миналото преди лоши отношения, но понякога по време на избори ставаха някакви неща\" каза турският премиер Бинали Йълдъръм. Бойко Борисов му разказа, че в България старите ловци казват: „Ние се лъжем преди избори и след лов“. Нека да сме толерантни, завърши Йълдъръм.   ", "date": "2018.01.07", "title": "Турският премиер Бинали Йълдъръм пристигна в Желязната църква (Видео, снимки)"}
{"url": "https://www.24chasa.bg/novini/article/6649487", "text": "Ресторанти и хотели свалят цените на куверти с 20 лева на Ивановден. Чаша с името пък е от най-вървежните подаръци, пише в. \"Телеграф\". Масови промоции за празнуващите правят ресторантите. Цените на менюто за тази вечер падат с от 20 до 30 лева. В столичен ресторант например за 25 лева Иван се радва на салата, основно ястие, десерт и питие. Кръчмата го черпи и бутилка вино. За оше 30 лева именникът получава и нощувка.", "date": "2018.01.07", "title": "20 лева отстъпка за Ивановци"}
{"url": "https://www.24chasa.bg/novini/article/6649651", "text": "Възстановяването на църквата „Св. Стефан“ в Истанбул стана възможно, благодарение на добрата дипломация на правителството на премиера Борисов. Това каза председателят на парламентарната Комисия по култура и медии Вежди Рашидов преди откриването на реставрирания храм „Св. Стефан“ в Истанбул, предава „Фокус“. „Договорихме го заедно с премиера. Най-хубавото е, че стана нещо прекрасно – това е паметник на културата на Турция. След като ние реставрирахме с европейски пари Ески джамия в Стара Загора и Джумая джамия в Пловдив, като наши паметници на културата, имахме основание, разбира се, да преговаряме за това. Но най-важния успех, който постигна правителството е, че след близо 100 години искане на екзархичните имоти, след един официален обяд, успяхме да си ги върнем“, коментира Рашидов. „Днес сме свидетели и на български музей. Докарахме най-старата печатарска машина, която е вътре. Така че днес е един много хубав християнски ден, разбира се, всичко това се осъществи на добрата дипломация и на отношения“, допълни той. „Ние реставрирахме и двете църкви в Одрин, това остана малко в периферията. Това не стана случайно. Много отдавна трябваше да се реставрират и да се направят църквите, но това стана по времето на добрата дипломация на правителството на Борисов“, каза още каза председателят на парламентарната Комисия по култура. Вежди Рашидов отправи благодарности към ръководителката на реставрационния екип Фикрие Булнмаз. „Тази жена от първия до последния ден не е напускала обекта. Тя отговаряше изцяло за реставрацията“, отбеляза той. Фикрие Булнмаз от своя страна заяви: „Вложих много желание. Всеки ден от 7.00 часа съм тук. В нашите професии без обич това няма как да се случи“.", "date": "2018.01.07", "title": "Рашидов: Реставрирането на \"Св. Стефан\" е заради добрата дипломация на кабинета (Видео)"}
{"url": "https://www.24chasa.bg/novini/article/6649668", "text": "Турският президент Реджеп Таип Ердоган пристигна в Желязната църква в Истанбул. Тържеството за откриването на църквата е в шатра в двора на Желязната църква. Бойко Борисов и Реджеп Ердоган седят един до друг. До тях е премиерът на Турция Бинали Йълдъръм. Тържеството се провежда на два езика - български и турски. Очаква се слова да произнесат Борисов и Ердоган. Наблюдатели оценяват присъствието на президента Ердоган като изключително показателно за двустранните отношения. Турският премиер Бинали Йълдъръм произнесе слово, в което оцени високо двустранните отношения. Изпълнихме една наша отговорност, която идва от нашите деди с реставрирането на Желязната църква, каза той. Йълдъръм налегна на толерантността към другите религии в Истанбул, което се държи на усилията на турскато правителство. Приехме закон, с който 167 фондации получиха 1029 имоти. След тях и българска фондация, каза той, получи имот от 69 дка. За съжаление в наше време религиите се раздалечават. В Близкия Изток разделянето на религиите доведе до нарастване на национализма в Европа.   В тези разделени времена с моя добър приятел Бойко Борисов ще дадем важно послание на света. Ние не само даваме живот на едно историческо наследство, а и даваме послание за толерантност.                                                                                       ", "date": "2018.01.07", "title": "Президентът Ердоган пристигна в Желязната църква, тържеството започна (Видео, снимки)"}
{"url": "https://www.24chasa.bg/novini/article/6649536", "text": "Над 2,000 полета бяха забавени или отложени на територията на някои американски летища и най-вече летището „Джон Кенеди“ в Ню Йорк, съобщава AFP. Причината за причинените в събота забавяния са лошите метеорологични условия, сред които обилни снеговалежи, силни ветрове и изключително ниски температури, информира \"Фокус\". Към момента на повечето места полетите са възстановени но те се извършват с няколкочасово закъснение. Някои от пътниците са били принудени да чакат в продължение на часове в приземени самолети преди да могат да слязат на летището. Съобщава се също и за блокирани по хангарите хора. По-рано бе съобщено, че заради лошите метеорологически условия в САЩ са загинали общо 10 души.", "date": "2018.01.07", "title": "Над 2,000 полета бяха забавени заради лошото време в САЩ"}
{"url": "https://www.24chasa.bg/novini/article/6649360", "text": "България и ЕС не трябва да обръщат гръб на Турция, напротив, нашите отношения трябва да бъдат развити отново и да покажем доверието си в южния ни фланг. Това обяви премиерът Бойко Борисов пред Анадолската агенция ден преди визитата си в Истанбул. Според думите му причина за влошените отношения между ЕС и Турция е възходът на крайнодесните партии в много държави от съюза. Благодарение на добрите отношения между България и Турция официално нелегалната миграция от юг е сведена до нула, твърди още Борисов в интервюто за турската информационна агенция. Турският президент Реджеп Тайип Ердоган ще открие заедно с българския премиер Бойко Борисов ремонтираната Желязна църква в Истанбул днес. Двамата ще присъстват на повторното освещаване на храма след продължилата 7 г. реставрация, което ще направят българският патриарх Неофит и Вселенският Вартоломей. Освен патриарха за Истанбул с Борисов пътува и главният мюфтия Мустафа Хаджи. Желязна църква “Св. Стефан” в Истанбул е един от най-значимите български паметници на архитектурата и културата. Тя е осветена на 8 септември 1898 г. от Екзарх Йосиф. Уникалната постройка от метал, проектирана от арменския архитект Ховсеп Азнавур, е била изработена в Австрия от металургичната фирма “Вагнер”, а елементите на конструкцията са пренесени с железница и са тежали около 500 тона. Били са сглобени на място. Дължината на църквата е 32,50 метра, а ширината - 12,50 метра. Основните строително-ремонтни и реставрационни дейности започнаха през 2011 г. след разрешение от турската държава, тъй като църквата като исторически паметник, е част от културно–историческото наследство на страната. Храмът бе затворен за богослужение поради сериозни проблеми в носещата конструкция вследствие на корозия. За реставрацията са вложени около 16 млн. турски лири (приблизително 3,5 млн. евро), от които България е предоставила 390 000 евро.", "date": "2018.01.07", "title": "Премиерът: Да не обръщаме гръб на Турция заради крайнодесните в ЕС (Обзор)"}
{"url": "https://www.24chasa.bg/novini/article/6649644", "text": "Земетресение с магнитуд 5.5 разтърси днес североизточна Индия, съобщи американският Геофизичен институт, предаде Ройтерс, цитирана от БТА. Епицентърът на труса бил на 101 км източно от град Импал, щата Манипур, на дълбочина 30 км. Няма сведения за жертви и разрушения.                                                                                                                                                                                                                                                                                                                       ", "date": "2018.01.07", "title": "Трус от 5,5 по Рихтер разлюля Индия"}
{"url": "https://www.24chasa.bg/novini/article/6649673", "text": "Повишена опасност от свлачища има в Кресненското дефиле и в района на прохода Предел. Това съобщиха за Радио „Фокус” – Пирин от Областно пътно управление – Благоевград. Необходимо е шофьорите да карат внимателно в тези участъци, за да бъдат избегнати инциденти. В началото на деня сухи и нормално проходими при зимни условия са пътищата в региона. Само по усойните и планински райони – частично заледени и обработени. Трафикът по автомагистрала „Струма” и главен път Е-79 е интензивен. Натоварено е и движението по пътя от и за Банско. През нощта няма регистрирани тежки пътни инциденти. Няма въведения ограничения за движението на леки и товарни автомобили в област Благоевград.", "date": "2018.01.07", "title": "Опасност от свлачища в Кресненското дефиле и прохода Предел"}
{"url": "https://www.24chasa.bg/novini/article/6649678", "text": "„България може да бъде посредник в отношенията между Турция и Европейския съюз”. Това каза посланикът ни в Анкара Надежда Нейнски при пристигането си за официалната церемония по откриването на българската църква в Истанбул в неделя, предава  Нейнски бе категорична, че осъществяването на този проект ще даде възможност за реализацията и на други съвместни. „Това е доказателство не само добрите двустранни отношения, но и за толерантността между две религии”, коментира още дипломатът. ", "date": "2018.01.07", "title": "Нейнски: Реставрирането на \"Св. Стефан\" показва толерантност между двете религии (Видео)"}
{"url": "https://www.24chasa.bg/novini/article/6649694", "text": "В България всеки търси да извлече политически дивидент, евродепутатите на БСП са гласували за Истанбулската конвенция, европейският парламент е стигнал до приемането й. Видяхте реакцията на лидера на БСП - категорично отказа да говори по темата. Това каза председателят на ПГ на ГЕРБ Цветан Цветанов по  . Решението на МС още не е внесено в парламента, каза Цветанов и разказа за следващите ходове на парламентарната група на ГЕРБ по тази тема: с мен осъществиха връзка неправителствени организации, ще направим допълнителна дискусия, за да може да бъдат информирани всички, които имат интерес да разберат за какво става дума. Тук говорим 97-97% само за домашно насилие и промяна на законодателството, което да съответства на всички тези потенциални заплахи към жените. Политиците трябва да допринасяме да намаляваме напрежението и да информираме. Когато народните представители го гласуват, да бъдат достатъчно информирани. Няма разцепление в ГЕРБ по темата. Разговарял съм с премиера. В момента опозицията се стреми всячески да разделя обществото. В европейския парламент гласува \"за\", в българския политически живот говорят съвсем различно, каза Цветанов и поздрави вицепрезидента Илияна Йотова, която по думите му като евродепутат е работила много за приемането на тази конвенция в европарламента. Нейната позиция е коренно различна от тази на Корнелия Нинова. Коалицията ни с Обединени патриоти е стабилна, увери Цветанов. Имаше една гореща точка в края на 2017 г., смятам, че в разговорите, които проведохме, и с всички усилия, които полага премиерът, в момента коалицията е много стабилна. Цветанов коментира и темата за втория лифта на Банско - след решението на правителството от 28 декември за изграждането на втори лифт, спазвайки българското законодателство и ненарушавайки екологичното равновесие, искам да потвърдя казаното от кмета на Банско - няма да има никакво строителство в ски-зоната като строежи за увеличаване на легловата база. Цветанов нарече парадокс вотът на недоверие, който подготвя опозицията. Решението на БСП беше да бъдена правен вотът в края на годината, те не са достатъчно готови. Казаха, че няма да го правят в началото на председателството, сега вече го отместиха за 17 януари, не вярвам че тогава ще внесат мотиви, защото не са готови. А и няма как БСП да говори за корупция, при положение, че саботират приемането на антикорупционното законодателство, каза Цветанов. Запитан как така издирваният за шесторното убийство в Нови Искър Росен Ангелов вече 9 години не може да бъде намерен, Цветанов каза - по статистика около 1100 са тези, които имат присъди, около 600 са обявените за задържане под стража и във всички тези случаи се разчита на информацията, която постъпва и на активната роля, която имат предствителите на местната власт в отдалечените населени места и районните инспектори. Доколкото знам има подадени 3-4 сигнала през тези години, които са проверявани от структурите на МВР, но са били без резултат. На въпроса нужни ли са законодателни промени, които да не допускат случаи като този - Росен Ангелов да е на свобода с присъда - Цветанов каза: повече организационни са мерките, които трябва да се предприемат, всички институции да си свършат работата и да има по-добра координация. Разследващите към този момент са много категорични, че издирваният е извършителят на шестте убийства, каза Цветанов. Той действително е изключително опасен и точно в тази посока е призивът на правоохранителната система, че който забележи това лице не бива да предприема действия, а да информира компетентите органи, за да могат те да го заловят, добави Цветанов.", "date": "2018.01.07", "title": "Цветан Цветанов: Ще направим допълнителна дискусия за Истанбулската конвенция"}
{"url": "https://www.24chasa.bg/novini/article/6649703", "text": "Ваше светешейства, уважаеми президент, премиери, министри, общинари, може би за мюфтията, който е с нас, за българските мюсюлмани е трудно да си представяли аз и турският президент да бъдем един ден заедно. Такава прекрасна църква, на \"Златния рог\", нашата религия трябва да бъде уважавана и всички, които сме в Истанбул да може да запалим по една свещ. Благодаря на турския президент, благодаря на общината, на кмета. С него бяхме в София и аз го помолих да помогне да възстановим църквата \"Св. Стефан. Той си удържа на думата, за което благодаря. Това заяви министър-председателят Бойко Борисов в Желязната църква. \"България от 1 януари е председател на ЕС, България винаги се е старала да има перфектни отношения и с християнския, и с мюсюлмалския свят. Премиерът Йълдъръм ясно каза: \"Бият се мюсюлмани с мюсюлмани, християни с мюсюлмани.\" Тероризъм навсякъде, дори в най-големите европейски столици. Само заедно може да го преборим. Да живееме заедно, да живеем в мир, да се съобразяме с другите. „И днешният ден е такъв, че съм сигурен, че цяла Европа и Балканите ще видят как може в една мюсюлманска и една християнска държава етническата толерантност да е пример за подражание. В София на един кв. км, имаме християнски храм, джамия, католически храм и синагога. И живеем в мир. Обикновено смесените общности и изселниците се ползват за натиск и конфликт, но ние имаме редкия шанс да направим така, че българските изселници и мюсюлманите в България да бъдат мост на приятелство, мост на сигурност – да гарантират сигурността на етническата толерантност. Така че символиката на днешния ден е символика към Европа. Турция е най-големият съсед на ЕС и с най-голяма армия в Европа. И ние сме длъжни през 2018 г. да направим отношенията на ЕС и Турция такива, каквито бяха само преди няколко години\", категоричен бе Борисов.", "date": "2018.01.07", "title": "Борисов: Благодаря на Тайпи, че помогна да възстановим църквата \"Св. Стефан\""}
{"url": "https://www.24chasa.bg/novini/article/6649684", "text": "През изминалото денонощие в страната са станали 14 тежки катастрофи; един човек е загинал, а 17 са ранени, съобщи МВР. В София са регистрирани 102 леки и две тежки пътни произшествия, при които са пострадали трима души.                                                                                                                                                                                                                                                                                                                       ", "date": "2018.01.07", "title": "1 загинал и 14 ранени при катастрофи през миналото денонощие в страната"}
{"url": "https://www.24chasa.bg/novini/article/6649767", "text": "Разбрах, че в София, се реставрира единствената джамия, която е отворена за молитви. Тя има 450-годишна история. Надявам се да открием заедно с вас реставрацията на тази джамия. Това каза турският президент Реджеп Тайип Ердоган по време на откриването на църквата „Св. Стефан“ . Той предложи помощта на Турция в реставрирането и консервацията на културно-историческото наследство в България. Ердоган припомни, че държавата му е участвала в реставрирането на храмове и над 5000 обекти. „Съхраняването им е отговорност на Турция към поколенията“, каза още турският президент. В България тези културно- исторически обекти също имат нужда от реставрация, както тук, така и там те могат да са реставрират заедно, каза още Ердоган. „Скъпи приятелю, министър-председател Бойко Борисов. Поздравявам всички вас със най-сърдечни чувства. Днес тук сме за реставрацията на църквата „Св. Стефан“, по този повод в нашата страна се намира министър-председателя. Разбира се България в момента е председател на ЕС. Това всъщност е много важно послание за международната общност. Истанбул с тази картина показва, че различните култури и религии живеят заедно“, започна речта си Ердоган. Той каза, че Желязната църква е храм за българската общност, но тя показва красотата на Истанбул. Той припомни , че реставрацията е струвала около 15 млн. лири, а реставраторите са вложили много усилия. Вие сте свободни да изповядвате вашата религия, а ние ще ви защитаваме. Това е бил завета на нашите деди, каза още турският президент. Той обясни, че църквата „Св. София“ има 1500- годишна история, и заедно с Истанбул е перлата на целия свят. Това е нашето отношение към всички религии- в мнозинството трябва да има единство. Това е нашето разбиране и се стремим да поддържам всички храмове в страната ни, каза още Ердоган. Той отбеляза, че България е направила реставрация на джамията в Пловдив.", "date": "2018.01.07", "title": "Ердоган: Надявам се заедно да открием и реставрираната джамия в София (Видео)"}
{"url": "https://www.24chasa.bg/novini/article/6649748", "text": "Над 350 000 българи празнуват имен ден на Ивановден, който отбелязваме на 7 януари. Според данните на националната статистика към края на 2017 г. броят на именниците, които трябва да почерпят за здраве на 7 януари, е общо 363 288. Мъжете са 233 342, а жените 129 946, предава  Макар броят им да намалява в сравнение с предходната година, най-разпространени сред мъжете продължават да са имената Георги - 163 хил., Иван - 154 хил., и Димитър - 120 хиляди. При жените 690 хил. носят 20-те най-разпространени женски имена в страната. Най-често срещаното име сред жените продължава да е Мария - 115 хиляди. Следват Иванка - 59 хил., Елена - близо 53 хил., и Йорданка - почти 38 хиляди. Имен ден празнуват: Иван, Ваньо, Ваня, Йоана, Йоан, Ивайло, Ивайла, Иво, Ивона, Калоян, Жан, Жана, Яна. Януари е месецът, през който има най-много именници - близо един милион българи празнуват още от първия ден на новата година до Атанасовден.", "date": "2018.01.07", "title": "Над 350 000 българи празнуват на Ивановден"}
{"url": "https://www.24chasa.bg/novini/article/6649778", "text": "В момента ръководството на ПГ на БСП финализира мотивите за вота на недоверие, знам че и колегите от парламентарната група на ДПС също подготвят техния принос към мотивите, те ще бъдат ясни във вторник - тогава ще бъдат обсъдени конкретните мотиви. Това каза зам.-председателят на БСП Деница Златева по Би Ти Ви. Според нея внасянето на вота на недоверие точно след поемането на европредседателството не е проява на лош вкус, защото „трябва да разделим нещата. По отношение на председателството – там сме показали изключителна подкрепа, конструктивно отношение към подготовката, сътрудничеството на парламентарно ниво. Няма как да приема обвинения, че едва ли не се опитваме да саботираме председателството. Тези шест месеца и председателството не могат да бъдат някакво алиби да си затворим очите за всички процеси, които текат във вътрешнополитически план“, каза Златева.", "date": "2018.01.07", "title": "Деница Златева: Финализираме мотивите за вота на недоверие, ще бъдат ясни във вторник"}
{"url": "https://www.24chasa.bg/novini/article/6649775", "text": "Министър-председателят на Македония Зоран Заев заяви в интервю пред македонска медия, че всички знаят, че правителството на страната иска да почете достойнството на своя народ и държава в процеса на преговорите за разрешаване на спора за името с Гърция, „но, ако не дай Боже, до края на юни той не бъде разрешен, тогава наместо Европа да дойде, ще трябва ние да доведем Европа тук“, предава македонското електронно издание „Фактор“, цитирано от Фокус. Заев добави, че никой не го е молил да сменя имената на улиците или летището, но ако някой го поиска, той е готов да разговаря. По отношение на оптимизма за евроатлантическия път на Македония, премиерът заяви, че има ясни и строги критерии „и ако няма истински напредък, няма да можем да излъжем партньорите ни от ЕС, които искат да видят успешни реформи“. Що се касае до спора за името с Гърция, македонският лидер смята, че засега успешно е реализирана само първата фаза, „в която посредникът Матю Нимиц ще седне с преговарящите от двете страни, за да провери дали те наистина са готови да вървят към разрешаване на проблема“. Той добави, че още не е време да се правят генерални изводи, но очаква честите срещи да доведат до решаване на въпроса. Заев е на мнение, че преговорният процес за името „не е печелене на време или отлагане“ и че периодът до края на първата половина на годината, трябва да бъде използван за намиране на решение. Що се отнася до „довеждането на Европа“ в Македония, Заев има намерение да наложи изцяло европейските ценности, независимо дали страната е членка на ЕС, или не. На твърдението, в което мнозина македонци вярват, че ако се стигне до решаване на въпроса за името, „Заев ще ги продаде“, премиерът отговори: „Ще докажа моят патриотичен принос към държавата, всичко, което имам е в Македония, всичко което научих е любов към моя народ и към моята държава. Аз съм напълно наясно, че патриотизмът е бъдещето на Македония... Затова нямам намерение нито да продавам, нито да купувам нещо“. Премиерът е категоричен, че трябва да се проведе референдум по въпроса за името. Попитан на какви компромиси е готова Македония, Заев отговори: „До там, докъдето ще има ползи за Македония и докъдето Гърция направи компромис. И двете страни трябва да направят отстъпки по този въпрос и по този начин да създадат предпоставки да се видят като партньори под европейското знаме“.", "date": "2018.01.07", "title": "Зоран Заев: Всичко, което имам, е в Македония, нито ще продавам, нито ще купувам нещо"}
{"url": "https://www.24chasa.bg/novini/article/6649787", "text": "С откриването на желязната църква „Св. Стефан“ изпълняваме своята отговорност и ще дадем смислено послание към целия свят. Това каза кметът на Истанбул Мевлют Уйсал по време на откриването на реставрираната църква „Св. Стефан“ в Истанбул, предава „Фокус“. „Искам да ви поздравя с уважение и с обич. Всички религии живеят заедно тук в този град, където религиозните убеждения се изпълняват свободно. Истанбул от векове насам е люлка на цивилизациите. Истанбул все още със своите църкви, джамии, синагоги, продължава да съществува. С уважението към религиите е много важно и да съхраняваме храмовете и историческите сгради. Трябва да съхраняваме своето исторически и културно наследство“, каза Мевлют Уйсал.", "date": "2018.01.07", "title": "Кметът на Истанбул: С откриването на \"Св. Стефан\" даваме послание на целия свят"}
{"url": "https://www.24chasa.bg/novini/article/6649796", "text": "Районната прокуратура в Асеновград е образувала досъдебно производство за смъртта на 13-годишното момче, паднало от скала до Асеновград, съобщиха от пресцентъра на прокуратурата. Извършен е оглед на мястото, разпитани са свидетели и ще бъдат назначени експертизи, уточниха от прокуратурата. От УМБАЛ \"Свети Георги\" в Пловдив, където е прието детето след подаването на сигнала за инцидента вчера, посочиха, че то е било в много тежко състояние, с множество политравми, и въпреки усилията на лекарите, е починало около час след това. Васил Х. се разхождал с трима приятели в местността \"Метоха\" на разклона за Асеновата крепост - място, използвано много от жителите на града за отдих през хубавите почивни дни. Васко е бил ученик в седми клас в ОУ \"Ангел Кънчев\" в Асеновград. Момчето паднало от височина 13-14 метра на пътното платно за Бачково, най-вероятно след подхлъзване.", "date": "2018.01.07", "title": "Образуваха досъдебно производство за 13-годишното момче, което загина край Асеновград"}
{"url": "https://www.24chasa.bg/novini/article/6650077", "text": "Земетресение с магнитуд 3 е регистрирано в района на село Скрът, Община Петрич, в 14.32 часа българско време, сочи справка на сайта на Националния институт по геофизика, геодезия и география (НИГГГ) към БАН. Земетресението не е усетено от жителите на населеното място. Това каза за Радио „Фокус“-Пирин кметът на селото Надка Райчева. По думите й предишното земетресение е било усетено от жителите на село Скрът и те се надяват да няма следващи трусове.                                                                                                                                                                                                                       ", "date": "2018.01.07", "title": "Отново земетресение в Петричко (Обновена)"}
{"url": "https://www.24chasa.bg/novini/article/6650044", "text": "От следващата седмица в Западното крило на Белия дом се забранява използването на лични мобилни телефони както от персонала, така и от посетители. Съобщението беше направено от говорителя на Белия дом Сара Сандърс. Тя аргументира решението със съображения за сигурност. \"Персоналът ще може да върши работата си с раздадените от правителството устройства и да продължи да работи усилено в интерес на американския народ\", каза Сандърс. В Западното крило е разположен Овалният кабинет на президента и офисите на най-близките помощници на държавния глава. Откакто встъпи в длъжност, Тръмп многократно е осъждал изтичането на информация към пресата,  Но най-новите разкрития в нова книга \"Огън и ярост: В Белия дом на Тръмп\" на журналиста Майкъл Улф предизвикаха Тръмп да каже, че бившият му главен стратег Стив Банън си е \"загубил ума\". Банън е цитиран в книгата да казва, че синът на Тръмп Дон Младши, зетят Джаред Кушнер и бившият мениджър на кампанията на Тръмп Пол Манафорт са били \"предатели\" и \"непатриоти” поради срещи по време на кампанията с адвокат, свързан с Кремъл, заради обещание за нелицеприятна информация за Хилари Клинтън. \"Стив се преструва, че е във война с медиите, които той нарича опозиционна партия, но въпреки това използваше времето си в Белия дом, за да изтича чрез него фалшива информация към медиите, за да се превърне в по-важен, отколкото беше\", каза Тръмп. ", "date": "2018.01.07", "title": "В Белия дом забраниха личните мобилни телефони"}
{"url": "https://www.24chasa.bg/novini/article/6650046", "text": "Австралийският град Сидни преживява днес най-горещия си ден от 79 години насам. Термометрите отчетоха 47.3 градуса. В района е в сила най-високата степен на опасност от горски пожари. До момента са регистрирани над 50 огнища,  Заради високите температури беше прекратен Международният турнир по тенис в Сидни. През миналото лято, което в Австралия е между декември и февруари, в страната бяха отбелязани 200 екстремни метеорологични ситуации - от страшни жеги до наводнения.", "date": "2018.01.07", "title": "Рекордни жеги в Сидни - 47,3 градуса по Целзий"}
{"url": "https://www.24chasa.bg/novini/article/6650051", "text": "За подкрепа на протестите в Иран по време на посещение в град Шираз е задържан бившият ирански президент Махмуд Ахмадинеджад,   Властите взели това решение заради негови изявления, определени като „подстрекателство към безредици“. Преди дни, говорейки пред жители на града, Ахмадинеджад разкритикувал сегашния президент Хасан Рохани и неговото правителство. Той обвинил властите в лошо управление и присвояване на „монопола на общественото богатство“. Задържането на политика е станало с одобрението на върховния лидер на ислямската република Али Хаменей. Махмуд Ахмадинеджад бе президент на Иран два мандата - от 2005 до 2013 г.", "date": "2018.01.07", "title": "Арестуваха бившия ирански президент Ахмадинеджад"}
{"url": "https://www.24chasa.bg/novini/article/6650081", "text": "Папа Франциск покръсти 34 новородени на дълга церемония в Сикстинската капела и каза на майките им да не се притесняват да ги кърмят, ако са гладни, предадоха световните агенции. На церемонията, продължила над два часа, папата покръсти 18 момиченца и 16 момченца, включително две двойки близнаци. \"Ако започнат да изнасят концерт, или ако се чувстват неудобно, или прекалено затоплени, или са гладни - кърмете ги, не се притеснявайте, нахранете ги, защото това също е език на любовта\", каза папата в импровизирана проповед, цитиран от БТА. В някои страни жените все още са притеснявани за кърмене на публично място, макар че отношението постепенно се променя, отбелязва Ройтерс, като припомня, че папата е правил подобни коментари и на предишни церемонии. На телевизионни кадри може да се види, че поне една майка храни детето си от бутилка. Родителите сменяха молитвените книги със залъгалки по време на кратката проповед на папата, отбелязва Асошиейтед прес. Някои от децата спаха по време на процедурата, други бяха тихи, а някои плакаха, отбелязва ДПА. \"Покръстването се нарича още освещаване, защото вярата осветява сърцето и ни позволява да видим нещата в различна светлина\", заяви папа Франциск в Туитър преди церемонията. Покръстването от папата е ежегодно събитие, на което се допускат само деца на служители на Ватикана или на Римския диоцез. Папа Франциск е и епископ на италианската столица, припомня Ройтерс. Най-известните фрески в Сикстинската капела са дело на Микеланджело. В нея се извършва избирането на нов папа.", "date": "2018.01.07", "title": "Папа Франциск покръсти 34 новородени в Сикстинската капела"}
{"url": "https://www.24chasa.bg/novini/article/6650217", "text": "Иранският Корпус на гвардейците на ислямската революция обяви днес, че народът на страната и силите за сигурност са потушили размириците, съобщават световните агенции. Близката до религиозния лидер аятолах Али Хаменей структура твърди, че протестите са подклаждани от чужди врагове – включително САЩ, Израел и Саудитска Арабия. \"Революционният народ на Иран, заедно с десетки хиляди членове на милициите \"Басидж\", полицията и министерството на разузнаването разбиха веригата (на размириците), създадена от Съединените щати, Великобритания, ционисткия режим (Израел), Саудитска Арабия, лицемерите (Муджахидините на народа) и монархистите\", се казва в изявлението. В социалните мрежи има информации за продължаващи демонстрации, но техният мащаб е по-ограничен. \"Инстаграм\" вече работи в Иран, властите обявиха, че ще бъде прекратена и блокадата на \"Телеграм\", ако бъдат премахнати публикациите, призоваващи към нарушаване на обществения ред. РИА Новости съобщи по-рано днес, че консервативният бивш президент Махмуд Ахмединежад е бил арестуван във връзка с гражданското неподчинение. През последните дни се появиха информации, че той е свързан с някои от по-радикалните протестни фракции. Иранският парламент се събра днес на заседание при закрити врати, за да обсъди продължилите седмица протести, съобщи държавната телевизия. В заседанието участват също министрите на вътрешните работи и на разузнаването, началникът на националната полиция и заместник-командващият Корпуса на гвардейците на ислямската революция. Междувременно хиляди проправителствени демонстранти се стекоха на митинги за шести пореден ден, в отговор на най-големите антиправителствени протести от 2009 г. насам. Държавната телевизия показа на живо кадри от митингите в няколко градове, където въпреки силния снеговалеж стотици демонстранти издигаха лозунги \"Смърт на Америка\", \"Смърт на Израел\", \"Смърт на Великобритания\", \"Смърт на размирниците\". По време на продължилите повече от седмица протести 22 души загинаха и над хиляда бяха арестувани, по данни на иранските власти, припомня „Ройтерс”. Безредиците обхванаха над 80 градове и селища. Хиляди младежи и работници изразиха недоволството си от корупцията, безработицата и засилващото се неравенство между бедни и богати. Стотици бяха арестувани, като повечето от тях вече са освободени. Все още не е ясна съдбата на 10 задържани студенти, като по време на парламентарното заседание от спецслужбите са поели ангажимент случаят да бъде подробно проучен. Президентът Хасан Рохани, подобно на религиозните лидери, призова чуждите държави да не се месят в проблемите на Иран, но, в същото време призна, че реформите в страната трябва да бъдат ускорени. Според него протестите в крайна сметка са „не заплаха, а възможност”.", "date": "2018.01.07", "title": "Режимът в Иран обяви протестите за приключили"}
{"url": "https://www.24chasa.bg/novini/article/6650250", "text": "Първите дипломати на България и Турция - Екатерина Захариева и Мевлют Чавушоглу, разговаряха днес в Истанбул след откриването на ремонтираната църква “Свети Стефан”. Това съобщиха от пресцентъра на МВнР.  Захариева награди своя колега с възпоменателен медал по повод възстановяването на храма и го покани на посещение в България. Двете страни оцениха високо днешното събитие като послание за толерантност и добросъседство. Министрите изразиха желание за развитие на двустранните отношения във всички аспекти в дух на сътрудничество.", "date": "2018.01.07", "title": "Първите дипломати на България и Турция се срещнаха в Истанбул"}
{"url": "https://www.24chasa.bg/novini/article/6650262", "text": "Големите скенери с ядрено-магнитен резонанс значително ще намалят размерите си до тези на лаптоп, като ще могат да се използват по време на операции, пише в. \"Дейли мейл\", цитиран от БТА. Британски учени от университета в Йорк работят над миниатюризирането на скенерите, които иначе се поставят в болниците с помощта на кран. Това ще позволи използването им в реално време в операционните. Портативните скенери ще помогнат в диагностиката и лечението на заболявания от рода на рак, диабет и деменция. Учените от Йорк, ръководени от проф. Саймън Дъкет, твърдят, че са постигнали пробив и напредък, който може да бъде сравняван с компютрите отпреди 40 години и днешните. Екипът разработва много по-чувствителни ядрено-магнитни технологии, при които цената на апаратурата ще спадне значително, заедно с нейните размери. В разработката са направени тестове с използване на техника за поляризация на глюкозата. По този начин могат да се използват много по-слаби и евтини магнити, които вършат същата работа като при традиционните ЯМР скенери. Именно в това се състои големият пробив в тази област, твърдят учените.", "date": "2018.01.07", "title": "Големите ядрено-магнитни скенери ще се смалят до размерите на лаптоп"}
