{"url": "https://www.24chasa.bg/novini/article/7253082", "text": "47,4% от българите над 55 г. не са в добро психично здраве, показа национална стратегия за активен живот на възрастните за 2019 - 2030 г. Средният за ЕС дял на хората с такива проблеми е 36,1 на сто. Населението на страната ни е 7 050 034 души, а над 55 г. са 2 452 518 от тях. Това значи, че в най-добрия случай всеки трети българин страда от влошено психично здраве. Основната цел на стратегията е активен и достоен живот на възрастните хора чрез осигуряване на пълноценен живот и достъп до по-добри здравни грижи. Всеки трети българин ще бъде над 65 г. през 2060 г. Застаряването на населението се очертава като дълготраен и необратим социален процес за всички европейските държави, не само за България. По данни на Националния статистически институт в края на 2017 г. лицата на 65 и повече години са 1 481 908, или 21% от населението на страната. Всеки трети българин над 60 г. пък живее на село. Едва 1,9% от възрастните у нас спортуват, докато средно в Европа физически активните са 10,7 на сто. Достъпът на възрастните хора до информационни и комуникационни технологии и интернет е 22%, при 50% в останалите страни-членки на ЕС. Българите над 65 г., които все още работят, са около 9%, докато трудещите се техни връстници в Естония са 26,5%, а в Румъния - 19,2%. Учене през целия живот, гъвкаво работно време и стимулиране на селския туризъм като заетост за хората над 55 г., предвижда стратегията. Държавата планира фермерски пазар, на които възрастните да продават единствено собствена продукция. Голяма част от хората над 65 г., запазили способност за самостоятелен живот, страдат от сериозни здравословни проблеми. Влошава се общото състояние на тези, които постъпват в специализирани институции. За да се справи с проблема, държавата предлага групи по самопомощ - здравите възрастни да обгрижват връстниците си, които са болни и безпомощни. Планира се също организирането на срещи с лекари специалисти в рамките на проект “Здравеопазване на колела”. Предвижда се и повече профилактика и участие на възрастните хора в спортни игри.", "date": "2019.01.19", "title": "Всеки 3-и е в лошо психично здраве"}
{"url": "https://www.24chasa.bg/novini/article/7253060", "text": "Кризата в “Обединени патриоти” с листата за предстоящите през май евроизбори почти сигурно ще се размине. Това споделиха пред “24 часа” запознати от управляващите среди. Пред риска малката коалиция да се разпадне - така, както стана в миналия мандат с Реформаторския блок, от което да пострада и голямата - на ГЕРБ в случая с ОП, оставила на заден план надпреварата между враждуващите ѝ крила. За да не повторят провала на РБ от последните парламентарни избори, когато се явиха разделени и не прескочиха бариерата за Народното събрание, патриотите вървели към “мир през зъби”. За лидера на парламентарната група Волен Сидеров в медийното пространство от месеци се говори, че иска да се кандидатира за евродепутат. Той обаче досега не е заявил дали има такива амбиции, защото така или иначе до такъв разговор в коалицията ОП все още не се е стигнало. Другият спряган водач - зам.-председателят на ВМРО Ангел Джамбазки, който и в момента е член на Европейския парламент, пък нямал никакви притеснения на кое място ще е вписан в нея. Причината - той бил достатъчно популярен и харесван и за него не било никакъв проблем да дръпне нагоре чрез номера на преференцията.", "date": "2019.01.19", "title": "Джамбазки и Сидеров все пак склонни да са в една листа"}
{"url": "https://www.24chasa.bg/novini/article/7253098", "text": "Според Николай Банев \"са изнесени лъжи относно екстрадицията на семейството от Франция и че служител на полицията се е свързал с тях два дни преди ареста\".   пред  В писмото се твърди още, че фамилията дори имала насрочен час за явяване в следствието. Според Банев не са верни думите, че мобилен телефон е намерен в килията му в кутия от сок. Устройството било открито, \"докато се зарежда в телевизора в килията\". За bTV заместник-главният прокурор Гешев заяви, че няма да влиза в спор с обвиняеми или подсъдими, тъй като мястото за подобна полемика е съдебната зала.", "date": "2019.01.19", "title": "Николай Банев с писмо от следствения арест"}
{"url": "https://www.24chasa.bg/novini/article/7253111", "text": "Сериозни нарушения са открити в отделението по хемодиализа във Видин след проверка на Изпълнителната агенция „Медицински одит”, направена по жалба на пациенти, предаде NOVA.  Парадоксалното - пациентите получили одита пет месеца по-късно и то след като изискали резултатите от проверката по Закона за достъп до обществена информация. За проблем във видинската хемодиализа се заговори след авария на водоочистващата система в началото на октомври миналата година. Направената проверка показва, че животоспасяващите апарати се подържат от специалист, завършил „Радио и телевизия”, както и от локомотивен машинист. Никой от тях не е завършил курс за работа с диализната апаратура. Според одита хемодиализните апарати са в предаварийно състояние. А за 2017 година във Видин са починали 21 пациенти на отделението. „От 9 сестри, 3 нямат никакви завършени курсове за диализна апаратура, което също е нарушение по стандарт. И персоналът на самата Хемодиализа, и пациентите не са ваксинирани за хепатит В, което е по стандарт”, заяви Иван Димитров - Български пациентски форум. „Друго е, че има препоръки със срокове за изпълнение, а те са изтекли в края на ноември миналата година, а нищо по тях не е свършено”, заяви Валери Митков – пациент. От пациентската организация вече са поискали оставката на директора на болницата. Той не бе открит за коментар.", "date": "2019.01.19", "title": "Сериозни нарушения в отделението по хемодиализа във Видин"}
{"url": "https://www.24chasa.bg/novini/article/7253158", "text": "Хиляди демонстрантки се включиха днес в \"Похода на жените\" в САЩ срещу администрацията на президента Доналд Тръмп, предаде Франс прес, цитирана от БТА.  Агенцията отбелязва, че този трети годишен протест обаче е белязан от разделения сред движението на фона на обвиненията в антисемитизъм срещу няколко негови активистки. От сутринта няколкостотин души, мнозинството от които жени, се събраха край Белия дом във Вашингтон, където походът им започна в 10 ч. източноамериканско време (17 ч. българско време). Много от участничките в шествието носеха розови шапки, които се превърнаха в емблема на протестното движение. Такива прояви са насрочени днес още в Ню Йорк и Лос Анджелис в навечерието на втората годишнина от встъпването в длъжност на президента републиканец. През 2018 година в женските походи в САЩ се включиха над 500 000 души, насърчени от движенията \"Аз също\" (MeToo) и \"Времето изтече\" (Time's Up) да се борят срещу сексуалното насилие. За да се отбележат тези две години на съпротива срещу управлението на Тръмп, организаторите призоваха за вълна от демонстрации. На междинните избори през ноември в Конгреса на САЩ бяха избрани рекорден брой жени - 131, отбелязва Франс прес.", "date": "2019.01.19", "title": "Хиляди демонстрантки се включиха в \nднешния поход в САЩ в защита на правата на жените"}
{"url": "https://www.24chasa.bg/novini/article/7253186", "text": "Американски боен кораб влезе в Дарданелите на път към Черно море, предаде ТАСС, като се позова на изявление на военноморските сили на САЩ. Ескадреният миноносец \"Доналд Кук\" е навлязъл днес в протока. В Черно море той ще проведе \"операция по обезпечаване на сигурността в морето, по укрепване на стабилността и съвместната готовност с нашите съюзници от НАТО и партньорите в региона\", се казва в комюникето, разпространено от пресслужбата на Шестия флот на САЩ, предаде БТА.  В текста се подчертава, че Съединените щати \"ще продължат да оказват поддръжка на (своите) съюзници и партньори, общите интереси в региона и стабилността в морето\". В началото на януари бе съобщено, че големият американски десантен кораб \"Форт Макхенри\" е влязъл в Черно море.", "date": "2019.01.19", "title": "Американски военен кораб влезе в Дарданелите на път към Черно море"}
{"url": "https://www.24chasa.bg/novini/article/7253192", "text": "Няколко хиляди души излязоха по улиците в цяла Унгария днес, за да протестират срещу правителството на десния премиер националист Виктор Орбан, предаде ДПА, цитирана от БТА.  В столицата Будапеща и 60 други по-големи и по-малки града имаше демонстрации срещу новия закон за извънредния труд - наричан от критиците \"робски закон\". Митингите са организират ежеседмично, откакто законът беше приет в средата на декември. В Будапеща протестираха 2000 души, според новинарския сайт Индекс (index.hu). През предишните седмици броят на демонстрантите бе доста по-голям, отбелязва ДПА. В своя пик протестите в унгарската столица събираха 10 000 човека. В Мишколц, Североизточна Унгария, според медийни информации в протеста са участвали над 1000 души. Няколкостотин демонстранти се събраха в град Татабаня, на 60 км южно от Будапеща. Над 200 души в около 80 автомобила блокираха движението в едната посока на улица в южния град Сексард, съобщи репортер на ДПА от мястото. Наред с останалите спорни реформи промените в трудовото законодателство предвиждат да бъде увеличен до 400 годишният брой на извънредните часове труд, които работодателят може да поиска от служителите си. Орбан настоя, че всякакви допълнителни часове труд ще бъдат полагани доброволно, докато протестиращите и синдикатите твърдят, че на практика със закона се въвежда шестдневна работна седмица. Протестното движение прерасна в по-широк протест срещу управлението на Орбан, а като ключови теми се оформиха и пристрастното отношение на десните медии и корупцията, отбелязва ДПА.", "date": "2019.01.19", "title": "Хиляди протестираха в цяла Унгария срещу правителството на Орбан"}
{"url": "https://www.24chasa.bg/novini/article/7253238", "text": "Българската народна певица Валя Балканска очарова с гласа си и с гайдаря си 3300 зрители, присъстващи на концерта за откриването на „Матера – 2019”. Милиони италианци и чужденци от цял свят гледат директното излъчване по националната телевизия РАИ на старта на годината, в която 60-хилядният град от област Базиликата става културна столица на Европа заедно с Пловдив. Концертът бе на площад „Сан Пиетро Кавеозо”. На трибуната с официалните гости бяха президентът Серджо Матарела, премиерът Джузепе Конте, министърът на културата и туризма Алберто Бонисоли. Той е в Матера със съпругата си – пловдивчанката Лучия Велева. Водещ на концерта за откриването е един от най-популярните актьори в Италия – Джиджи Пройети. След Валя Балканска на сцената извиси глас и рокзвездата Скин, солистка на групата Скънк Ананси. В деня на откриването на „Матера 2019” в града пристигнаха 2019 музиканти и танцьори от 27 страни от Европа. Срeд тях е и пловдивската “Марица Брас Бенд”. Очаква се по време на 2019 г. над 800 000 души от цял свят да посетят културната столица на Европа Матера.", "date": "2019.01.19", "title": "Валя Балканска грабна публиката на откриването на „Матера 2019” (Снимки)"}
{"url": "https://www.24chasa.bg/novini/article/7253102", "text": "Прочутият наркодилър Огнян Атанасов се връща в гръцки затвор 21 години след бягството си. Нареченият от полицаите “българският Ескобар” и “фантомът на долината на Струма” беше отведен в петък следобед пред апелативния прокурор на Солун, с което се изпълняват 5 от 7-те заповеди за арест, издадени срещу него от гръцкото правосъдие. Атанасов ще се изправи пред нови обвинения за престъпления, разкрити след бягството му от затвора в Касандра, Халкидики, през 1990 г., пише гръцкият в. “Катимерини”. Не е ясно дали, след като приключат новите дела, наркотрафикантът ще излежи и оставащото време от първата му присъда. Огнян Атанасов е съден у нас за трафик на хора през границата с Гърция в началото на 90-те г., после се захваща с дрога. Верен съдружник му става Васил Маникатов от Сандански. И двамата са хванати край Серес. През 1995 г. 56-годишният българин получава 18 г. затвор за трафик на 2,5 кг хероин. Заедно с Маникатов успяват да избягат през 1998 г. Известно време Атанасов се укрива, след което се връща в родното си село Тополница. Обявява, че е чист като сълза и се захваща с отглеждане на тополи за дървен материал. Делата срещу него се точат и обикалят българските съдилища. През август 2010 г. българските власти дават положителен отговор на гръцките заповеди за задържането му. На 16 януари 2019 г. село Тополница осъмна блокирано от жандармерия. Претърсена беше къщата на Огнян Атанасов и още 6 имота на негови съседи и работници в оранжериите на баща му. “Българският Ескобар” беше арестуван, а заповедта за екстрадицията му в Гърция - изпълнена. ", "date": "2019.01.19", "title": "“Българският Ескобар” върнат в гръцки затвор 21 години след бягството си"}
{"url": "https://www.24chasa.bg/novini/article/7253150", "text": "“Васил и Калина са имали любов, която невинаги е била стандартна като отношение един към друг. Може би тази вечер са експериментирали нещо по-различно, което е нещо ново за моя клиент.” Това каза вчера Христо Чолаков, адвокат на Васил Василев, обвиняем за убийството на приятелката си Калина. 25-годишната красавица беше открита гола и удушена в жилището си в столичния кв. “Банишора” в сряда, а приятелят ѝ Васил бе арестуван за убийството. Заради интимни тайни съдът засекрети заседанието по мярката за неотклонение на Василев, който се разплака, докато го отвеждаха към залата с белезници. Той продължава да твърди, че не си спомня нищо от нощта на убийството. Според прокуратурата и лекарите, които са му правили психиатрична експертиза, това е защитна реакция. Преди да засекрети заседанието, съдията даде да се разбере, че експертизата на Васил Василев не дава отговор на въпроса имало ли е сексуални отклонения. Във вторник вечерта обвиняемият бил на работа в ресторанта, където е готвач. Там стоял прав и имал проблеми с краката. Затова си купил два блистера успокоителни. С Калина се чули по телефона. Поръчала му да купи уиски.  “Според мен е изпаднал в шок от това, което е направил. Василев дава обяснения пред лекарите, които са го освидетелствали. Спомня си, че са били двамата с Калина, имало е романтична вечеря и спор за есемеси. Алкохолът в кръвта му е 0,4 промила”, каза прокурор Иван Тасков след заседанието на съда. Той разказа още, че Калина е имала навик да се обажда на майка си всяка сутрин, а в сряда е пропуснала и никой не е знаел какво се случва. “Не е имало спор за есемеси. Василев е знаел паролите от телефоните, компютъра и всички програми за комуникация на Калина. Не е имало повод за ревност”, заяви адвокат Чолаков. Той говорил с родителите на клиента си. От тях знае, че Васил и Калина са били сгодени и са планирали сватба. Бащата на убитото момиче казал в показанията си, че е очаквал това да е мъжът на дъщеря му. Васил се чувал редовно с родителите на Калина и с баба ѝ.  След като писал на баща си, че ще се самоубие, Васил взел въздушен пистолет и се прострелял в ръката и в шията. Едната сачма изплюл в полицейската кола, но другата още била в тялото му, обясни Чолаков. ", "date": "2019.01.19", "title": "Васил и удушената Калина планирали сватба, вероятно практикували садо-мазо секс (ОБЗОР)"}
{"url": "https://www.24chasa.bg/novini/article/7252974", "text": "Броят на жертвите от взрива и последвалия пожар на тръбопровод в Мексико нарасна до 66 души, съобщи днес в Туитър губернаторът на щата Омар Фаяд, цитиран от Франс прес и ТАСС. Към момента в Тлауелилпан има 66 загинали и 76 ранени, които са настанени в болници, написа Фаяд. По-рано бе съобщено за 21 убити и 71 ранени. Пожарът, избухнал на мястото на взрива на тръбопровод в мексиканския щат Идалго, бе угасен. Взривът и пожарът избухнаха в участък, където тръбата е била пробита, както се предполага от крадци за източване на суровината. Експлозията е проехтяла в момент, когато много хора се били събрали около пробива, за да пълнят съдове с гориво, предаде БТА.  Мексиканският президент Андрес Мануел Лопес Обрадор започна масирана кампания срещу кражбите на горива, които според правителството миналата година са коствали на страната повече от 3 милиарда долара. Взривът в градчето Тлауелилпан е един от най-сериозните напоследък. Президентът призова сънародниците си да не се превръщат в съучастници в кражба на гориво, което е незаконно и освен това излага живота им на риск. Пробитият тръбопровод е минавал близо до рафинерията в град Тула на държавната петролна фирма Петролеос Мехиканос (Пемекс), която заяви, че нещастието се дължи на незаконен пробив на тръбата.", "date": "2019.01.19", "title": "Жертвите от взрива на нефтопровод в Мексико нараснаха до 66 души"}
{"url": "https://www.24chasa.bg/novini/article/7252987", "text": "Турският президент Реджеп Тайип Ердоган и съпругата му Емине присъстваха снощи на гала-концерт на известния турски пианист Фазъл Сай в Анкара. Сай представи новата си творба - \"Соната Троя\". Новината надали щеше да представлява интерес извън музикалните среди, ако не се отнасяше за отношенията между Ердоган и Фазъл Сай, които бяха стигнали до остър конфликт, отразен и от чуждестранните медии. Фазъл Сай е най-известният в света турски пианист-виртуоз и композитор, и подобно на писателя Орхан Памук, е смятан за представител на модерната турска култура и светското лице на страната. Първата си соната написва още 14-годишен и има над 56 произведения. Сред тях е популярната \"Симфония за Истанбул\", която се изпълнява от над 50 чуждестранни оркестъра с класически и традиционни турски музикални инструменти, предаде БТА.  Но Фазъл Сай стана един от най-острите критици на Ердоган още от времето на протестите за парка Гези. Впоследствие той обвини управляващата партия и самия президент в налагане на \"по-твърда линия на исляма\". \"Дали ислямският рай е нещо като бордей или кръчма, щом Коранът казва, че там има реки от вино и неземни красавици?\", написа Сай в Туитър, обвинявайки Ердоган в авторитаризъм. Настъпи дълбок конфликт, Сай изпадна в немилост, президентът го обвини в богохулство, в предателство към родината, отменени бяха редица негови изяви, включително премиерата на една негова творба, а проправителствените медии буквално го подложиха на словесен линч. Последва съдебен процес, музикантът бе осъден само условно за обида на исляма и традиционните ценности. Присъдата ще бъде приведена в изпълнение, ако извърши друго престъпление. Въпреки това Фазъл Сай не отстъпи от позициите си. Преди време той написа отворено писмо, в което посочи: \"Никой в Турция не се чувства добре, когато вие цензурирате музикант. Сигурен съм, че и вие не се чувствате добре. Има всякакви творци по света - вярващи, невярващи, будисти, атеисти..., но никой не оспорва това и не ги съди. Нека бъдем отворени. Моля ви, опитайте поне веднъж да го проумеете\", написа в писмо до президента музикантът, който е делил една сцена с филхармоничните оркестри на Берлин, Ню Йорк, Лондон, Токио, Израел и др. Конфликтът Ердоган-Фазъл Сай раздели обществото на ислямисти и секуларисти - два свята с различни възгледи. И сигурно щеше да продължи още дълго така, ако неотдавна, когато почина майката на Сай, Ердоган лично не му се обади по телефона, за да му поднесе съболезнованията си. Медиите не пропуснаха да коментират тази стъпка като жест на президента към музиканта, който бе отбелязан положително дори от някои от критиците на Ердоган. Последва жест и от страна на Фазъл Сай, който с отворено писмо покани президента Ердоган да присъства на премиерата на неговата авторска творба \"Соната Троя\" в Анкара. Няколко дни преди концерта не бе известно дали Ердоган ще се отзове на поканата. Повече като че ли бяха предположенията, че Ердоган няма да отиде, тъй като е известно, че президентът не е от хората, които посещават симфонични концерти. Проблемът се пренесе и в медиите, които се разделиха на два лагера. Според едните Ердоган би трябвало да уважи поканата и да отиде, защото това би било жест срещу разцеплението и в подкрепа на идеята за сплотяване на обществото, въпреки различията в начина на живот, култура и т.н. Според противоположния лагер обаче присъствието на Ердоган на концерта на Сай би представлявало отстъпление от принципите на музиканта срещу авторитаризма на Ердоган. Ден преди концерта Ердоган обяви, че ще присъства, с което изненада дори най-големите скептици. Не е тайна, че в Турция има отделни групи музиканти и изпълнители, които се ползват с благоволението на президента, за разлика от други, които са недолюбвани. Фазъл Сай е първият музикант от \"недолюбваните\", на чийто концерт Ердоган отиде, така да се каже - \"на крака\". Последваха изключителни мерки за сигурност и снощи президентът и съпругата му бяха настанени на първия ред в залата. Преди да започне изпълнението, от сцената Фазъл Сай благодари на президента и на съпругата му за това, че са уважили с присъствието си концерта. В края на концерта Ердоган лично се качи на сцената и поздрави Фазъл Сай. Подари му музикален диск с изпълнения на Ашък Вейсел - един от странстващите поети от старата турска литература, емблематична препратка към привързаността на Ердоган към турските музикални традиции, свързани с османската епоха. Засега конфликтът Ердоган-Фазъл Сай завърши с хепиенд, но в същото време предизвика разнопосочни мнения в социалните мрежи. Едните обвиниха Сай в предателство, линчувайки го словесно, а другите го подкрепиха. Колумнистът от в.\"Хюриет\" Ертугрул Йозкьок, който от самото начало бе призовал президента да присъства на концерта на Сай, изказа благодарност на Ердоган, определяйки президентския жест като \"пример за обединяване около ценностите на обществото, какъвто е музикантът-виртуоз Фазъл Сай\" . Ердоган, който е известен с популистките си изяви, не пропусна случая с концерта на Фазъл Сай и добави нови точки към популярността си в момент, когато предстоят избори напролет.", "date": "2019.01.19", "title": "Ердоган и известният турски пианист Фазъл Сай разтопиха ледовете"}
{"url": "https://www.24chasa.bg/novini/article/7252993", "text": "Властите в Южна Испания се надяват до около 35 часа да са достигнали до мястото, където предполагат, че се намира двегодишното момченце, паднало в шахта преди шест дни, предаде Асошиейтед прес, цитирана от БТА.  Днес водещият инженер, координиращ спасително-издирвателната операция, Анхел Гарсия, заяви, че тази прогноза важи, само ако всичко \"се развива благоприятно\". Той добави, че в момента сонда пробива дупка, след което двама или трима експерти по спасявания в мини, ще прокопаят хоризонтален тунел към мястото, където предполагат, че е детето. \"Надяваме се, че ще успеем да стигнем до него възможно най-бързо и да го върнем на родителите му\", каза Гарсия. Засега няма звуков контакт с детето на име Хулен Росело, което миналата неделя падна в шахта, дълбока 110 метра.", "date": "2019.01.19", "title": "Спасителите в Испания се надяват до 35 часа да достигнат до детето, заклещено в шахта"}
{"url": "https://www.24chasa.bg/novini/article/7252997", "text": "Гумена лодка с около 20 мигранти се преобърна край бреговете на Либия. Трима души са спасени, но 17 остават в неизвестност. Това заявиха днес италианските военноморски сили, цитирани от ДПА и БТА.  Бедстващата лодка била открита вчера на 50 морски мили (92,6 км) североизточно от Триполи. Тримата оцелели са сериозно пострадали и са отведени за лечение на италианския остров Лампедуза. Тъй като Италия на практика затвори пристанищата си за мигранти и пристигащите от Либия са все по-малко. Въпреки това все още продължават да загиват хора по опасния морски маршрут. От началото на годината 83 души са загинали в Средиземно море според данни на Международната организация по миграцията. За същия период на миналата година смъртните случаи са били 199. \"Докато пристанищата на Европа остават отворени, докато има кой да помага на каналджиите, за съжаление, каналджиите продължават да правят бизнес и продължават да убиват\", каза десният министър на вътрешните работи на Италия Матео Салвини. След като през юни популисткото правителство на Италия реши да затвори пристанищата си за благотворителни организации, спасяващи мигранти, правителствата от ЕС влязоха в сблъсък за това как да подходят към пристигащите кандидати за убежище от Северна Африка, отбелязва ДПА. Поради твърдолинейната позиция на Рим два кораба на германски благотворителни организации с десетки мигранти на борда си останаха блокирани със седмици в Средиземно море, докато осем членки на ЕС не се съгласиха да ги приемат.", "date": "2019.01.19", "title": "17 души са в неизвестност, след като гумена лодка с мигранти се преобърна край Либия"}
{"url": "https://www.24chasa.bg/novini/article/7253004", "text": "Десетки хиляди поляци в събота участваха в траурната церемония и се простиха с трагично убития кмет на Гданск Павел Адамович. След опелото урната с праха на Адамович бе погребана в базиликата \"Възнесение на Пресветата Дева Мария\" в историческата част на родния град на Адамович, на който той бе кмет над 20 години, съобщи ТАСС, цитирана от БТА.  Катедралата \"Дева Мария\", където се състоя траурната церемония, е една от най-големите в Европа. Тя обаче не можа да побере всички желаещи да се простят с Адамович. Според полицията 45 000 души са проследили церемонията от улиците, където властите бяха монтирали големи екрани. Пред такива екрани на централните площади днес се събраха и жители на Варшава, Вроцлав, Познан и други полски градове. \"Открит , прекрасен човек, който не отказваше помощ на никого\", така жителите на Гданск говореха пред журналисти в днешния тъжен ден за северния полски град на брега на Балтийско море. С Адамович се простиха председателят на Европейския съвет Доналд Туск, приятел на загиналия, президентът на Полша Анджей Дуда, премиерът Матеуш Моравецки, бившият президент Лех Валенса, бившият германски президент Йоахим Гаук, кметове на много полски градове и други. Днес в Полша е ден на траур. Тленните останки на Адамович бяха докарани вчера в базиликата с траурно шествие, в което се включиха десетки хиляди хора. След това тялото му бе кремирано. Адамович бе наръган миналата седмица в неделя с нож от мъж с криминално минало, който изтъкна и политически мотиви за убийството си. Кметът на Гданск почина в болница на следващия ден въпреки усилията на лекарите да го спасят. Трагедията се разигра на концерт на открито в града по случай приключването на много популярна в Полша кампания за набиране на средства с благотворителна цел, наречена \"Големият оркестър за празнична помощ\". Организаторите на днешната траурна церемония помолиха жителите на Гданск и всички желаещи да се сбогуват с кмета да почетат паметта му, не като носят цветя и свещи, а като дарят средства за благотворителност. Затова днес по улиците на града излязоха доброволци на кампанията и представители на други организации.", "date": "2019.01.19", "title": "Поляците се простиха с трагично убития\nкмет на Гданск (Снимки)"}
{"url": "https://www.24chasa.bg/novini/article/7253019", "text": "Ектремистка групировка \"Секта Рушители на традициите\" пое отговорност за атентат с взривно устройство, извършен на 27 декември в квартал на Атина, при който бяха ранени двама души, предаде АФП, като се позовава на полицейски източник. Групиповката е заплашила да извърши и други терористични акции. На 27 декември самоделно взривно устройство избухна пред църква в луксозния квартал Колонаки в центъра на Атина, при което бяха леко ранени един полицай и един църковен пазач, предаде БТА.  Това е първият случай на поява на екстремистка групировка с името \"Секта Рушители на традициите\" в Гърция, посочва полицейският източник. Текстът, с който се поема отговорност за атентата, е публикуван на гръцки в испански сайт. Той се проучва от служители на полицията за борба с тероризма, уточни източникът. Членовете на групировката се обявяват за \"индивидуалисти със склонност към жестоки действия\". Групировката, която приветства \"инидивидуалистите, които воюват в САЩ и в Европа\", заплашва да извърши други, по-жестоки акции. \"Този акт беше въведение към това, което ще последва. Ръцете ни няма да потреперят, когато дойде моментът да се пролива кръв\", заявява групировката. Атентати, насочени срещу държавни учреждения, радиостанции и телевизии, банки или дипломатически представителства са чести случаи в Гърция от години. Властите обвиняват за тях екстремистки движения или анархистки групировки.", "date": "2019.01.19", "title": "Екстремистка групировка в Гърция пое отговорност за атентатa в Атина, извършен в края на 2018 г."}
{"url": "https://www.24chasa.bg/novini/article/7252915", "text": "Девет души са починали от грип в Хърватия до момента, като все още се очакват официалните резултати за два смъртни случая в Сплит, съобщи директорът на Националния институт за обществено здраве Крунослав Цапак, цитиран от агенция МИА И БТА. По думите на д-р Цапак Хърватия се нарежда на трето място в Европа по отношение на епидемията от грип с около 8500 заразени лица, а на първо място е Великобритания. Хърватският министър на здравеопазването Милан Куюнджич заяви, че грипната епидемия в Хърватия е достигнала своята кулминация и помоли гражданите да избягват затворени пространства, където се събират много хора.", "date": "2019.01.19", "title": "Най-малко девет жертви на грипа в Хърватия"}
{"url": "https://www.24chasa.bg/novini/article/7252925", "text": "Следващата седмица трябва да има нов председател на Управителния съвет на Агенция „Пътна инфраструктура“. Това съобщи в предаването „Седмицата“ на Дарик радио министърът на регионалното развитие и благоустройството Петя Аврамова. Тя допълни, че се обмислят различни варианти и се търси най-доброто решение. Нямаме време, трябва да реагираме бързо, каза още тя. Няма законов механизъм, с който да отменим глобяването, всички трябва да имат винетки при ползването на републиканската пътна мрежа, каза още министър Аврамова. Тя коментира, че 2019-та е годината, в която се въвежда електронната система за плащане на пътна такса и напомни, че през миналата година са продавани винетни стикери със срок на валидност и през тази. Сега системата работи на смесен режим – ако имате валидна хартиена винетка и ви спрат органите на полицията и тола, няма да ви глобят. Снимането и правоприлагането ще се прилага от екипите на пътя. През 2019 г. няма да има електронно правоприлагане – т.е. няма да ви глобяват, че сте сниман на пътя и системата е регистрирала, че нямате винетка. Системата няма как да регистрира, че вие имате хартиена. Правоприлагане ще има от колите на тол контрола и пътна полиция. Екипите вече са на пътя, обясни министърът. Тол автомобилите имат е-винетка и се движат по пътищата с такава, те не са освободени, заяви министърът и напомни за начините за купуване на електронни винетки. Критерии за това кой път е с винетка са заложени в закона. Такава е необходима за републиканските пътища извън населените места. В първоначалния списък на Министерския съвет бяха и Северната скоростна тангента, и северната дъга. Премиерът взе принципно решение – ако дадена община иска част от републиканската пътна мрежа да е освободена от винетки, то тази община може да подаде искане след решение на Общинския съвет за прехвърляне на пътя за поддръжка от общината. Нито една община не е подала такова искане до момента, каза регионалният министър в отговор на въпрос. Въвеждането на тол системата е добро решение. Ние също искаме да сме от държавите, в които това е справедлив инструмент. Автобусният бранш изказва притеснение преди да е видял тарифите. Световна банка изготвя доклад за тарифирането с различни варианти, който ще е факт до края на месеца и предстои обсъждане, каза още министър Аврамова. Ние искаме най-справедливия модел, заяви тя. Общият приход, който изчисляваме от движението на автобусите по пътищата, трябва да е равен на прихода, който сме имали до момента. Ако до момента приходите от автобуси с винетки са били 16 млн. лв., толкова ще искаме да се съберат и сега, обясни министърът. Автобусите обаче, които пътуват повече, ще плащат малко повече. Автобусите, които извършват превози по общинските и по-малките пътища, ще плащат по-малко. Разходите за тол са много малка част от компонента на цената на билета, коментира още тя. Министърът даде пример с вариант за толуване от София до Русе. Около 1 лв. ще е оскъпяването на билета, ако цялата тежест се разпредели в цената на билета при 20 заети места. При 50 заети места оскъпяването ще е 50 ст., каза още Петя Аврамова. Автомагистрала „Хемус“ е необратим процес. Отпуснахме 1,350 млрд. лв. тя да бъде построена до 2024 г. Това е добра новина за Северна България, защото бизнесът и икономическото развитие търсят добра инфраструктура, заяви регионалният министър. Тя допълни, че не вижда нищо лошо в това да има повече държава в строителството на инфраструктура. Петя Аврамова напомни, че държавното дружество „Автомагистрали“ изпълнява проекти, възложени от АПИ – ремонт на мостове, виадукти, тунели, като в ремонт са най-трудните съоръжения. Ние искаме това дружество да може да реализира големи проекти – ще наема специалисти, техника, по опита на други държави, коментира още тя. В момента няма сключени договори с подизпълнители за строителство на АМ „Хемус“, компанията има сключени рамкови споразумения. МРРБ е принципал на това държавно дружество, но мениджмънтът и решенията дали да се закупи техника и как да се строи ги взима то. По закон дружеството няма право да превъзлага и да наема подизпълнители за повече от 20% от дейностите, каза министърът и обърна внимание, че всички строителни фирми работят с наемане на техника. 2023 г. е индикативният срок за завършване на АМ „Струма“, каза още министър Аврамова и напомни, че с 5 месеца предсрочно беше открита отсечката от нея между Кресна и Сандански. На 43% е готов участникът от Благоевград до Крупник, има избрани изпълнители за трасетата преди и след тунел „Железница“. Има решение на ВАС за жалбата за тунела. В момента тече търгът и за отсечката в дефилето, допълни тя. Пътният бранш ще има много работа тази година. Дадохме зелена светлина за обекти за над 3 млрд. лв. през тази година. Освен магистралите, ще ремонтираме и над 700 км пътища за над 500 млн. лв., информира регионалният министър. Тя обърна внимание, че приоритет са и свлачищата и коментира, че в бюджета на МРРБ има 140 млн. лв. за такива обекти. Приоритетно през 2019 г. ще стартира ремонтът на всички свлачища, които затрудняват движението. Декларирахме, че нямаме против да се вземат проби на посочените от БСП пътища. За да има такава проверка, трябва да има проект за реорганизация на движението, което е сериозна процедура. За да се случат проверките, с писмо до БСП поискахме пътни експерти, които да работят с АПИ, да направят график. До момента обаче няма посочени такива пътни експерти, с които да комуникират експертите на АПИ, посочи министър Аврамова.", "date": "2019.01.19", "title": "Петя Аврамова: Следващата седмица трябва да има нов председател на УС на АПИ"}
{"url": "https://www.24chasa.bg/novini/article/7252929", "text": "Германският канцлер Ангела Меркел заяви на партийна конференция днес, че ще направи всичко възможно Великобритания да напусне ЕС със споразумение. Тя добави, че се чувства отговорна да постигне решение, за да може Брекзитът да стане по организиран начин, предаде Ройтерс, цитирана от БТА. \"Ще работя до последния възможен ден, за да постигна решение за споразумение за излизането на Великобритания от ЕС и ще работя за това отношенията ни (след Брекзит) да останат възможно най-добри\", каза Меркел на конференция на своята партия Християндемократическия съюз в град Росток, провинция Мекленбург-Предна Померания. Германският канцлер заяви, че уважава решението на Великобритания да напусне, но добави: \"Имаме отговорност да оформим процеса на раздялата така, че след 50 години хората да не питат с недоумение: защо те не можаха да постигнат компромис?\" Меркел посочи, че Великобритания трябва да остане важен играч дори и след Брекзит. Преди това германският канцлер беше заявила, че британският премиер Тереза Мей трябва да каже в каква посока смята, че трябва да продължи процесът оттук нататък, отбелязва Ройтерс. Отхвърлянето тази седмица в британския парламент на споразумението на Лондон с ЕС предизвика хаос в процеса на Брекзит и сега възможните варианти за продължаването му са от излизане от ЕС без споразумение до оставане в съюза. До официалната дата на Брекзит остават десет седмици. Германският канцлер Ангела Меркел вижда Германия и Франция като локомотиви на европейската интеграция, предаде ДПА. В публикувано днес свое видеопослание, малко преди предстоящото подписване в Ахен на новия договор за приятелство с Франция, германският канцлер изтъкна силните връзки между двете страни. По думите й с Договора от Ахен тя и френският президент Еманюел Макрон искат да надградят вече постигнатото от Германия и Франция в техните отношения. \"Работим в Европа, искаме да дадем стимули за европейско единство\", каза тя. Новият договор за приятелство ще бъде подписан във вторник в Ахен. Той ще допълни съществуващия Елисейски договор от 1963 г. за приятелство между двете страни, враждували помежду си в миналото, подписан от канцлера Конрад Аденауер и президента Шарл де Гол. Меркел подчерта, че след столетията на войни между тези държави приятелството е \"всичко друго, но не и нещо, което се подразбера от само себе си\". Тя заяви, че светът се е променил и затова е нужен нов договор. По думите на канцлера предстои да бъде засилена ролята на тясното сътрудничество в пограничните райони на двете държави. \"Ще допълним този договор със списък с проекти, който ще бъде постоянно обновяван, за да покажем, че Германия и Франция продължават да работят заедно в Европа\", каза Меркел. Канцлерът спомена и тясното сътрудничество между двете страни във външната политика.", "date": "2019.01.19", "title": "Меркел: Имаме отговорност да постигнем организиран Брекзит"}
{"url": "https://www.24chasa.bg/novini/article/7252941", "text": "Нестандартни сексуални практики бележат бурната връзка на Васил Василев и Калина Симова. Някои от тях били новост дори за него. Това каза след заседанието на съда адвокатът му Христо Чолаков.  Клиентът му продължава да твърди, че нищо не помни от нощта на убийството, но според прокурор Иван Тасков това е защитна версия. Във фаталната нощ Васил и Калина са имали романтична вечеря. Има пререкания за смс, който получава Калина, сочат данни от разследването.  \"Той е имал всички пароли до телефоните и компютрите на приятелката си\", каза адвокатът на Василев - Христо Чолаков. Освен това Васил и Калина били сгодени. Родителите и на двамата дори планирали сватба.  Жертвата поканила Васил да живеят заедно в нейния апартамент, а преди това той бил при родителите си. Пил е успокоителни, защото имал проблем с краката - работата му като готвач налагала да стои прав.  Съдът реши да остави обвиняемия за убийството в ареста. Преди заседанието той се разплака, а на адвоката си е казал, че, ако наистина е извършил това, ще се покае. ", "date": "2019.01.19", "title": "Нестандартни сексуални практики бележат бурната връзка на Васил и удушената Калина (Видео)"}
{"url": "https://www.24chasa.bg/novini/article/7252934", "text": "Президентът на САЩ Доналд Тръмп обяви днес, че се отправя към военновъздушната база \"Доувър\" в щата Делауер, за да отдаде почит към паметта на четиримата американци, загинали тази седмица в Сирия, предаде АП, цитирана от БТА.  Тръмп написа в \"Туитър\": \"Ние заминаваме за Доувър, за да бъдем със семействата на 4 много специални души, загубили живота си в служба на нашата Страна\". Пътуването до Делауер не беше включено в съботната програма на президента и той обяви новината малко преди да напусне Белия дом, посочи АП. Самоубийственото бомбено нападение в сряда в северния сирийски град Манбидж бе най-кръвопролитното срещу американски войници в Сирия след дислоцирането им в страната през 2015 година. Атаката, за която отговорност пое \"Ислямска държава\", стана месец, след като Тръмп обяви, че групировката е победена и той ще изтегли военния контингент на САЩ от Сирия.", "date": "2019.01.19", "title": "Тръмп ще почете паметта на загиналите тази седмица четирима американци в Сирия"}
{"url": "https://www.24chasa.bg/novini/article/7252936", "text": "Турският министър на вътрешните работи Сюлейман Сойлу заяви, че 53 099 сирийци, които са получили турско гражданство, ще могат да гласуват на местните избори в Турция на 31 март, предаде Анадолската агенция, цитирана от БТА.  Министърът посочи това на среща в окръг Мардин /Югоизточна Турция/, посветена на сигурността на изборите. Сойлу каза, че в деня на изборите 547 000 служители на сигурността ще следят за реда. Той посочи, че са назначени допълнително още 6 680 служители на реда в 11 окръга и 12 общини, за да се избегнат заплахи и упражняване на натиск от терористичната групировка Кюрдска работническа партия /ПКК/ спрямо турски граждани, така че гражданите да могат да гласуват свободно. Кюрдската работническа партия, която води въоръжена борба срещу турската държава от 1984 г., е призната за терористична организация от Анкара, ЕС и САЩ.", "date": "2019.01.19", "title": "53 099 сирийци, получили турско гражданство, ще могат да гласуват на местните избори"}
{"url": "https://www.24chasa.bg/novini/article/7252963", "text": "Най-малко 12 души бяха арестувани днес във френската столица при десетата вълна на протести на движението \"жълти жилетки\", съобщи телевизионният канал Бе Еф Ем, цитиран от БТА.  Демонстрантите са били задържани, защото у тях са били открити забранени предмети, които биха могли да се използват като оръжие. Въпреки арестите днес служителите на реда посочват, че атмосферата на протестите може да се определи като спокойна. \"Жълтите жилетки\", които организират народни протести от над два месеца във Франция, вече за десета поредна събота излязоха по улиците на много френски градове на фона на опасенията от нови прояви на насилие въпреки обявения от президента Емануел Макрон \"голям дебат\", който не успява да успокои гнева на протестиращитете, предаде АФП. \"Макрон подай оставка!\", скандираха хора от шествие, в което се бяха включили близо 1000 души, преминало през центъра на Париж. \"Големият дебат е измама\", можеше да се прочете на плаката, който носеха демонстрантите от първата редица. \"Това е прах в очите, ръководителите се страхуват най-вече да не изгубят златните си места\", каза пред АФП Бернар Саидани, който е на 66 години. Броят на демонстрантите днес ще бъде показателен за ефективността на \"големия национален дебат\", обявен от Макрон с цел да разреши социалната криза, която е най-тежката от избирането му през 2017 година, отбелязва АФП.", "date": "2019.01.19", "title": "Полицията арестува 12 участници в протеста на движението на \"жълтите жилетки\" в Париж"}
{"url": "https://www.24chasa.bg/novini/article/7252921", "text": "В София от два дни не можем да дишаме, а къде са мерките на Столична община срещу мръсния въздух? Това попита общинският съветник от БСП Иван Таков, който е член на Комисията по опазване на околната среда, земеделие и гори. Според него пълното бездействие на управляващите в Столична община в последните дни по проблема с чистотата на въздуха в града отново показва, че системата за ранно предупреждение не работи, информираха от пресцентъра на партията. \"С колегите от групата на БСП в СОС отдавна говорим, че тази толкова рекламирана система не работи. И за пореден път имаме доказателство за това, заяви Иван Таков. - Два дни в София виждаме какво дишаме, измервателните станции показват много притеснителни стойности за замърсеност на въздуха, а управляващите в Столична община демонстрират арогантно мълчание и бездействие. Нали в края на миналата година гласувахме кметът Йорданка Фандъкова да има възможност да въвежда мярката \"Зелен билет\" още при прогноза за замърсяване на въздуха. Къде е този \"Зелен билет\"? Защо вчера и днес в София не е въведен зеленият билет - единствената що-годе прилична мярка срещу замърсяването на въздуха?! Ясно е, че тази прословута система за ранно предупреждение изобщо не работи\". Според Иван Таков, управляващите в Столична община са напълно безсилни да се справят с проблема със замърсяването на въздуха в града. \"От години говорим за него, България беше осъдена от Европейската комисия заради мръсния въздух, а ефективни действия от страна на управляващите в СО няма. Вече е съвсем очевиден този факт, коментира той. - Има само имитация на действия и мерки, които са с цел замитане на пробема под килима, за да не руши имиджа на кмета. А здравето на гражданите отново остава на произвола на съдбата\". По официални данни на Air Quallity Ingex на Европейската комисия, в 10 града на България е било отчетено сериозно замърсяване на въздуха днес. Най-голямо натрупване на мръсен въздух е регистрирано в София. Цветната сигнализация на измервателните станции е показвала тъмно червено за опасни стойности. А замърсяването на въздуха в някои райони на София от вчера до днес надскочи допустимите стойности над 10 пъти.", "date": "2019.01.19", "title": "Иван Таков: В София не можем да дишаме, къде са мерките на СО срещу мръсния въздух?"}
{"url": "https://www.24chasa.bg/novini/article/7253035", "text": "Италианският вицепремиер Матео Салвини изрази днес готовност да се срещне с френския президент Еманюел Макрон, за да съгласуват стъпки за задържането за терористична дейност на италиански граждани, за които се предполага, че се укриват във Франция, предаде Ройтерс, цитирана от БТА.  \"Ако трябва, съм готов да замина за Париж и да се срещна с Макрон, ако това ще помогне да върнем в Италия тези убийци\", посочва Салвини. Тази седмица бившият ляв екстремист Чезаре Батисти, осъден за убийство и укривал се почти четири десетилетия след бягство от затвора, беше екстрадиран в Италия, след като преди това беше арестуван в Боливия. След задържането на Батисти италианското министерство на вътрешните работи заяви, че е обновило списък с 30 италиански граждани, предимно активисти на левицата, които се издирват за терористична дейност и се укриват в чужбина. За 14 от тях се предполага, че са във Франция. Министерството обаче не уточни по какъв начин е бил обновен списъкът, кой е в него и какви са обвиненията срещу тези хора. То заяви, че италианското правителство желае да си сътрудничи със страните, където се предполага, че се укриват тези хора.", "date": "2019.01.19", "title": "Салвини иска да се срещне с Макрон \nзаради италианци, издирвани за тероризъм"}
{"url": "https://www.24chasa.bg/novini/article/7253049", "text": "Министерството на вътрешните работи на Франция публикува първите официални данни за броя на участниците в демонстрациите на движението \"жълти жилетки\" днес. Франс прес съобщи, че общо 27 000 французи днес са излезли на улиците. В Париж протестиращите са били 7000. Отбелязва се, че миналия уикенд в протестното движение в страната са се включили 32 000 души като 8000 от тях са демонстрирали в столицата. Според телевизионния канал Бе Еф Ем в седми район на Париж са започнали сблъсъци между протестиращите и силите на реда, които използват водни оръдия и сълзотворен газ. Засега данните сочат само за 20 арестувани.", "date": "2019.01.19", "title": "Тази събота във Франция са демонстрирали 27 000 души"}
{"url": "https://www.24chasa.bg/novini/article/7253068", "text": "Президентът на САЩ Доналд Тръмп заяви днес, че мястото за втората му среща със севернокорейския лидер Ким Чен-ун е избрано, предаде Ройтерс, цитирана от БТА.  \"Споразумяхме се да се срещнем по някое време, вероятно в края на февруари\", каза Тръмп пред репортери на моравата пред Белия дом. \"Избрахме страна, но ще я обявим по-нататък\", допълни той. Вчера Тръмп се срещна в Белия дом с главния преговарящ на Северна Корея Ким Йон-чхол. Президентът на САЩ определи срещата като \"невероятна\" и \"много добра\". През юни миналата година Тръмп се срещна с Ким в Сингапур. Това бе историческа първа среща между американски президент и севернокорейски лидер. Вчера Виетнам изрази готовност да приеме втората среща между двамата, отбелязва Франс прес.", "date": "2019.01.19", "title": "Тръмп заяви, че е избрано мястото за втората му среща с Ким Чен-ун"}
{"url": "https://www.24chasa.bg/novini/article/7253084", "text": "Най-малко 66 нелегални мигранти са задържани днес при операции в турските окръзи Къркларели и Чанаккале, съобщи Анадолската агенция, като се позовава на източници от сигурността. Жандармерията в окръг Къркларели /Северозападна Турция/ е получила сигнал, че три групи мигранти се подготвят нелегално да преминат в България, посочи източник от сигурността, пожелал анонимност, предаде БТА.  Той съобщи, че общо 23 мигранти - иракчани и афганистанци, са били задържани в района на Демиркьой, близо до ГКПП Дерекьой на турско-българската граница. При отделна операция в окръг Чанаккале /Северозападна Турция/ турската брегова охрана е задържала 43 нелегални мигранти от Афганистан в лодка в морето край Айваджък. Мигрантите са се опитвали да се достигнат до Гърция. Над 265 нелегални мигранти са били засдържани в Турция през 2018 г., според данни на турското министерство на вътрешните работи.", "date": "2019.01.19", "title": "Най-малко 66 нелегални мигранти са \nзадържани при операции в Турция"}
{"url": "https://www.24chasa.bg/novini/article/7252923", "text": "Специализираната прокуратура до този момент е обвинила 6 лица. Един от обвиняемите е обвинен задочно, тъй като е обявен за международно издирване. Престъпната група е действала от 2016 г. на територията на България и косвено е осъществявала финансиране на терористична организация, която действа на територията на друга държава -   говорителят на главния прокурор Румяна Арнаудова. \"Финансирането се е извършвало чрез небанкови финансови операции по метода хавала. Групата също така е закупувала леки автомобили от България и ги е транспортирала през Турция до територията на Сирия. Автомобилите са били предоставяни на членове на терористични организации. Второто обвинение е за подготовка на терористични атаки в чужди държави. Петима от задържаните са сирийски граждани. В групата е замесена и българка , която живее в София. Групата е трансферирала към международни терористични организации през последните 4 години не по-малко от 25 милиона евро. Също така са транспортирани не по-малко от 100 автомобила до сирийската граница. Подобна акция е прецедент за българските служби по мащаби и предмет на разследването. В операцията участват служби на сигурност и на други държави\", заяви тя.", "date": "2019.01.19", "title": "Арнаудова: Шест души са обвинени след акцията за тероризъм"}
{"url": "https://www.24chasa.bg/novini/article/7252891", "text": "При закрити врата ще се гледа мярката за неотклонение срещу 23-годишния Васил Василев, обвиняем за убийството на приятелката си Калина Симова. Това реши Софийски градски съд по настояване на прокуратурата и адвокатите на Василев. Причината е, че в част от свидетелските показания има твърде интимни подробности от живота на Василев и на жертвата Калина. В сряда Васил Василев удуши Калина, с която живее от 3 месеца в апартамента на момичето в \"Банишора\". Калина беше открита гола, а Василев заявил пред разследващите, че не помни нищо. ", "date": "2019.01.19", "title": "Интимни подробности закриха мярката срещу Васил, който уби приятелката си Калина"}
{"url": "https://www.24chasa.bg/novini/article/7252899", "text": "Пет микробуса и още толкова леки коли на жандармерията тази сутрин спряха пред сградата на ОДМВР-Благоевград. Дворът се изпълни с униформени, които носеха папки. \"Сигурно ще провеждат специализирана акция някъде\", коментираха граждани, минаващи покрай полицията. За последно такова нашествие на бусове на жандармерията имаше по време на протестите през ноември м. г. Наши източници от полицията обясниха, че не става въпрос за някаква конкретна специализирана операция. Служителите на жандармерията щели да обикалят населени места и да работят по конвенционалната престъпност, да провеждат срещи с хората и да работят по превенция на престъпленията. ", "date": "2019.01.19", "title": "10 коли на жандармерията тръгнаха из Пиринско"}
{"url": "https://www.24chasa.bg/novini/article/7252913", "text": "Премиерът на Бавария Маркус Зьодер бе избран днес за председател на баварския Християнсоциален съюз (ХСС) на извънреден конгрес на партията в Мюнхен, предаде ДПА, цитирана от БТА. Зьодер поема ръководния партиен пост от Хорст Зеехофер. През ноември Зеехофер обяви, че подава оставка като лидер на ХСС, след като на изборите за баварския парламент партията загуби абсолютното си мнозинство. В прощалната си реч пред конгреса Зеехофер, който е федерален министър на вътрешните работи, обяви, че ще продължи да не взема отношение за борбата за власт в партията. \"Радвам се, че поех много, преглътнах много, но не говорех за това\", каза 69-годишният политик. Той припомни, че след федералните избори през 2017 г. в ХСС е имало \"известни разногласия\", но той не е реагирал на тях. \"Защото ако работиш в партията толкова дълго, колкото работих аз, партията ти става скъпа\", заключи бившият лидер. Преди да бъде избран, Маркус Зьодер каза пред делегатите, че ХСС \"трябва да отвори нова глава\" в сътрудничеството си с Християндемократическия съюз (ХДС) на канцлера Ангела Меркел. Той подчерта, че ХСС не е баварски клон на ХДС и че християнсоциалистите се стремят към \"профил със стил\". Според Зьодер двете консервативни партии трябва да работят заедно, а не една срещу друга и да наблягат върху това, което ги свързва, а не върху онова, което ги разделя. \"Време е за обновена обединена сила на ХСС и ХДС\", заключи новият лидер на баварската партия.", "date": "2019.01.19", "title": "Премиерът на Бавария избран за лидер на ХСС"}
{"url": "https://www.24chasa.bg/novini/article/7252681", "text": "\"Воля\" води преговори за създаването на „една истински родолюбива коалиция”, обяви лидерът на партията Веселин Марешки пред    „Разговаряме с различни социалдемократически и земеделски формации, както и с такива с център дясно, които са били разочаровани и измамени от т.нар. Патриоти”, поясни Марешки. Той обясни, че партия \"Воля\" би подкрепила сделката за самолетите F-16, само ако САЩ ни ги подарят или продадат на символична цена. Трябва да се организира референдум по въпроса за закупуването на нови бойни самолети за армията ни, каза заместник-председателят на НС. Той бе категоричен, че формацията не е против модернизацията на армията. „Напротив – тя дори е задължителна. Но не преди образованието и здравеопазването”, заяви Марешки. Според него разходите за новите самолети ще обрекат младите хора у нас на „глад и мизерия”.", "date": "2019.01.19", "title": "Марешки: \"Воля\" води преговори за създаването на „една истински родолюбива коалиция” (Видео)"}
{"url": "https://www.24chasa.bg/novini/article/7252683", "text": "Демонстранти от протестното движение на \"жълтите жилетки\" планират и за днес прояви в няколко града на Франция въпреки националния дебат, започнат тази седмица от президента Еманюел Макрон с цел да потуши недоволството им, предаде Асошиейтед прес, цитирана от БТА. В Париж днес се организира шествие, което ще тръгне от Дома на инвалидите, за да се привлече вниманието към стотиците ранени след създаването на движението на 17 ноември. Десет човека загинаха в пътни инциденти, свързани с протестите. Във френската столицата са разположени 5000 полицаи, главно около правителствените сгради и булеварда \"Шанз Елизе\", където при предишните протести имаше прояви на насилие. За реда в страната ще следят още хиляди полицаи. Днес е десетата събота на национални протести на \"жълтите жилетки\" и денят ще покаже дали инициативата на Макрон за широко обществено обсъждане на проблемите ще намалила силата на движението, отбелязва АП. Първоначално протестите започнаха заради повишените цени на горивата, но прераснаха в бунт срещу икономическите трудности.", "date": "2019.01.19", "title": "Пореден протест на \"Жълтите жилетки\" във Франция (Снимки)"}
{"url": "https://www.24chasa.bg/novini/article/7252677", "text": "\"Не познавам нападателите ни, но те бяха брутални\", разказва млад мъж, пребит от четирима души на варненски булевард в четвъртък. Ивелин Илиев и приятелката му Катрин са удряни с юмруци, ритници и метален бокс заради разменени неприлични жестове, съобщава  . Биячите извадили Ивелин през страничния прозорец на колата му, а Катрин ударили с бокс, докато седяла в автомобила. Свидетел на случилото се излизал от ресторант, когато видял как четирима мъже ритат падналия на земята Ивелин. По случая е образувано досъдебно производство. Ивелин и Катрин са категорични, че ще съдят нападателите си. ", "date": "2019.01.19", "title": "Пребити на булевард във Варна: Не познаваме биячите, но те бяха брутални (Видео)"}
{"url": "https://www.24chasa.bg/novini/article/7252693", "text": "    Това е резултатът от мащабна операция на Специализираната прокуратура, ДАНС и ГДБОП в София, Плевен, Благоевград, Разград, Хасково, Пловдив и Ловеч. Разкритите действия без съмнение представляват заплаха за националната ни сигурност, коментираха пред   експертите Мажд Алгафари и Димитър Гърдев. „Това са едни пари, които никой не вижда и те не се използват само за тероризъм, а и за проституция, наркотици и всякакви други нелегални дейности”, заяви Алгафари. Гърдев бе категоричен, че срещу подобни схеми трябва да се действа безкомпромисно, защото в противен случай участниците в тях ще се множат. „Трябва да се реагира на всяка една такава структура, тъй като това затруднява работата на всички подобни”, смята експертът по сигурност и обясни, че логистиката, с чиято организация се предполага, че са се занимавали задържаните, никак не е безобидна. „По този начин българи влизат в контакт с опасни хора и има риск от радикализация”, каза още Гърдев. Мажд Алгафари изрази надежда, че прокуратурата ще успее да докаже вината на арестуваните, защото по принцип това не било никак лесно. „Фактът, че са намерени само 32 000 евро при обиските в рамките на спецакцията, не означава, че комисионните на посредниците не са били за милиони”, каза Алгафари. Според него у нас функционират още подобни престъпни мрежи.", "date": "2019.01.19", "title": "Експерти: Има заплаха за националната ни сигурност (Видео)"}
{"url": "https://www.24chasa.bg/novini/article/7252697", "text": "Над 500 компании от цял свят са потвърдили участието си във второто Международно изложение за внос в Китай, което ще се проведе в началото на ноември, съобщиха организаторите. Те са от 40 държави и региона, като повече от 70 от тях са в листата „Форчън Глобал 500\" и водещи в различни индустрии, заяви Джоу Линян от организационния комитет на експото. Около 80% от компаниите са участвали в първото изложение и повечето от тях имат планове да разширят изложбената си площ тази година, добави той,  В първото Международно изложение за внос в Китай, което се проведе от 5 до 10 ноември миналата година в Шанхай, се включиха общо 172 страни, региона и международни организации и над 3600 компании.", "date": "2019.01.19", "title": "Над 500 компании са потвърдили участието си във второто Международно изложение за внос в Китай"}
{"url": "https://www.24chasa.bg/novini/article/7252707", "text": "Беларуската манекенка, която миналата година заяви, че имала доказателства за руска намеса в избора на Доналд Тръмп за президент, бе арестувана на 17 януари на летището в Москва,, където пристигна след депортиране от Тайланд. Московската полиция съобщи, че Анастасия Вашукевич (известна и като Настя Рибка) е била задържана на летище \"Шереметиево\" по обвинения в склоняване към проституция, предаде Асошиейтед прес, цитирана от БТА. Задържани са и тримата души, депортирани заедно с нея. Адвокат на Вашукевич каза, че тя е планирала да вземе самолет за Минск, но е била задържана и насила изведена от транзитната зона на руска територия, а след това отведена в полицейски участък, съобщи Би Би Си. Вашукевич бе в тайландски затвор от февруари миналата година. Тя получи условна присъда и бе депортирана за Беларус, след като се призна за виновна в организиране на нелегална трудова дейност (секс семинари). Рибка твърдеше, че има записи, на които руският олигарх Олег Дерипаска говори за намеса в американските президентски избори през 2016 г., но манекенката така и не ги разпространи. Дерипаска е близък с руския президент Путин, имал е и бизнес отношения с Пол Манафорт,бившия шеф на предизборната кампания на Тръмп, разследван от специалния прокурор Робърт Мълър и осъден миналата година за данъчни и банкови измами. Задържаните в Москва - Рибка и четирима от седемте души (руснаци и беларуси), също депортирани от Тайланд, могат да получат в Русия до шест години затвор, ако бъдат осъдени за склоняване към проституция. Когато бе задържана в Тайланд, групата на Рибка поиска помощ от американското посолство и политическо убежище. Вашукевич даде да се разбере, че ще предаде на американската страна записи, с които твърдеше, че разполага, ако САЩ помогнат за освобождаването й. По-късно обаче оттегли предложението си, намеквайки, че е постигнала споразумение с Дерипаска. В началото на февруари миналата година в Русия избухна скандал, след като опозиционният лидер Алексей Навални публикува разследване въз основа на постове на манекенката в социалните мрежи. В разследването се намекваше за корупционни връзки между Дерипаска и руският вицепремиер Сергей Приходко.", "date": "2019.01.19", "title": "Задържаха манекенката, която твърдеше, че знае за руска намеса в изборите в САЩ (Снимки)"}
{"url": "https://www.24chasa.bg/novini/article/7252464", "text": "22 държави от ЕС, сред които България и Чехия, излязоха с декларация, с която заявяват, че ще бъдат прекратени арбитражните дела, заведени по силата на споразумения за защита на инвестициите. Документът е публикуван в четвъртък, а основание за него дава решение на Съда на ЕС. Той се произнася, че двустранни инвестиционни споразумения противоречат на договора за ЕС и на европейското право. Държавите, подписали декларацията, поемат ангажимент до края на тази година да бъдат анулирани вече образувани абритражни дела, както и да не се образуват нови. Ако не се прекратят вече заведените, решенията им не трябва да бъдат прилагани от съдилищата. Целта е инвеститорите и арбитражните съдилища да получат допълнителна правна яснота и да се предотвратят нови решения и процедури, несъвместими с правото на Евросъюза. По силата на декларацията държавите трябва да информират инвестиционните арбитражни съдилища за правните последици от решението на Съда на ЕС. Друга точка от декларацията гласи, че държавите трябва да окажат правна защита на тези, срещу които има заведени дела. Решенията, които вече са взети и няма как да се прекратят или са окончателно изпълнени, няма да се оспорват. В тези случаи трябва да се намери практическо споразумение, което да е в съответствие с европейското право. Поема се и ангажимент държавите да направят всичко възможно да отменят двустранните инвестиционни договори до 6 декември 2019 г. Междувременно те ще се информират взаимно и ще докладват на генералния секретар на Съвета на ЕС за всяка пречка, която срещат. Срещу България има няколко висящи съдебни дела за над 1 млрд. лева, заведени основно от енергийни компании пред международни арбитражи. Претенция има от ЧЕЗ, ЕВН, “Енерго-Про” и “Овергаз”. Дали държавата ще поиска прекратяването им, в петък не стана ясно. “24 часа” се обърна за коментар към финансовото министерство, което наема адвокатите по тях, но до редакционното приключване на броя отговор нямаше. Юристи, занимаващи се с арбитражно право, обаче предположиха, че вероятно България ще поиска прекратяване на делата с аргумент, че те са заведени от инвеститори у нас, а съдът е решил, че спогодбите нямат приоритет над правото на ЕС. Става дума за всички дела, заведени срещу България от дружества, които освен Енергийната харта са посочили и приложимите договори за насърчаване и защита на инвестиции. Например от ЕВН са посочили договора между Австрия и България, от “Енерго-Про” - този между Чехия и България. ЧЕЗ пък предяви претенции по силата на Енергийната харта. Искът на ЕВН срещу България е заведен през 2013 г. в Международния център за уреждане на инвестиционни спорове на Световната банка (ICSID). Стойността му е 600 млн. евро. Делото е на финален етап, но още няма решение. След австрийците към арбитражния съд във Вашингтон се обърна “Енерго-Про”, делото е регистрирано през май 2015 г., а е образувано през февруари 2016 г. Според редица публикации претенцията е за 70 млн. лв. Към 20 декември 2018 г. е на етап представяне на документи. Третото дело, пак във Вашингтон, е на ЧЕЗ срещу държавата. То е регистрирано през юли 2016 г. От изявление на компанията става ясно, че искът е за стотици милиони евро. Към 28 ноември 2018 г. то още не е образувано, става ясно от сайта на арбитража. “24 часа” попита ЕВН какво е становището им. Шефът на корпоративната комуникация на компанията Щефан Зах отговори, че фирмата не е запозната с декларацията. Той благодари за предоставената информация, а официалният отговор беше: “В момента правим оценка на този казус”. От ЧЕЗ в Прага съобщиха, че също не знаят за декларацията и “в момента анализират в детайли правните ефекти от нея за компанията”. От “Енерго-Про” засега не коментират. Адвокат по арбитражни дела каза за “24 часа”, че декларацията е воля на държавите членки и на Европейската комисия. Но има и още една страна в арбитражните спорове - инвеститорите. И е важно какво ще е тяхното становище. Ако те не са съгласни, тогава решението остава на арбитражния трибунал. А последният арбитраж, който загуби България, бе този срещу“Атомстройекспорт”. Руската компания осъди НЕК за оборудването на АЕЦ “Белене” и се наложи държавната компания да плати 1,2 млрд. лева. ", "date": "2019.01.19", "title": "Решение на Съда на ЕС отваря вратичка България да иска край на арбитражите"}
{"url": "https://www.24chasa.bg/novini/article/7252328", "text": "За намаление в цената на пътеката, по която се плаща съвременно лечение при инсулт, сигнализираха невролози. Става въпрос за прилагане на тромболиза - терапия, при която се инжектира медикамент, който унищожава кръвния съсирек, предизвикващ исхемичен мозъчен инсулт. До 2018 г. за тази дейност болниците получаваха 3000 лв. на пациент, сега сумата става до 2300. “Клиничната пътека не само не е намалена, но е и чувствително увеличена”, казаха обаче от НЗОК. В анекса към рамковия договор от 2018 г. стойността на пътеката е 3300 лв. - с 300 лв. повече. “Разминаването идва от това, че тази година лечението на инсултите с тромболиза е разделено на две пътеки - № 51.1 и 51.2, и едва в допълнителните разпоредби на анекса е разяснено, че за тромболиза болницата ще получава 2300 лв., а ако на същия пациент в тази болница се извърши и механична тромбектомия  т.е. се изпълнят 51.1 и 51.2, то касата ще заплати 3300 лв.”, обясни за “24 часа” доц. Росен Калпачки, началник на Клиниката по нервни болести в УМБАЛ “Света Анна” - София. Масовото лечение обаче е чрез тромболиза, защото и на Запад тромбектомии се правят на 1-2% от болните, а в България - при 1 на 100 пациенти с инсулт, допълва доц. Калпачки. С 200 лв. по-ниска цена е договорила касата тази година за лекарството, с което се прави тромболизата. То струва 753,64 лв. и е включено в пътеката заедно с разходите по всички съпътстващи дейности и лечение. Именно с по-ниската му цена касата обяснява намалението на пътеката. Въпреки това обаче общото намаление е със 700 лв. Това означва, че вероятно болниците ще бъдат ощетени с около 500 лв. Освен това готвените промени не са били предварително обсъдени с Дружеството на невролозите, а са договорени между лекарския съюз и НЗОК при преговорите по анекса. Възможно е промяната да затрудни по-малките болници и в някои случаи те да прилагат старото лечение с аспирин, посочват лекари. От касата са категорични, че пациентите няма да бъдат засегнати. До момента нямаме сигнали за проблеми с пътеката, каза шефът на БЛС д-р Иван Маджаров. Той напомни, че по други пътеки в неврологията има увеличение. \"По време на преговорния процес по анекса към НРД 2018, лекарският съюз настояваше да няма намаляваме на цената на пътека 56 (Диагностика и лечение на болести на черепно-мозъчните нерви, на нервните коренчета и плексуси, полиневропатия и вертеброгенни болкови синдроми) и да бъде оптимизиран нейният алгоритъм. След сигнали от специалисти по неврология от цялата страна, и след официалното становище на Българското дружество по неврология по повод намаляването на цената и промяната на начина на отчитане на клиничната пътека, БЛС предприе действия и изпрати писмо до председателя на Надзорния съвет на здравната каса като към него приложи всички подадени сигнали и поиска - възстановяване на старата цена на пътеката и оптимизиране на нейният алгоритъм“, коментира още Маджаров. Над 20 са болниците у нас, които правят тромболизи. Само в 2 центъра се извършват тромбектомии - “Св. Марина” във Варна и “Св. Анна” в София. Между 1800 и 2000 пациенти с инсулт минават през “Св. Анна” годишно. За 2018 г. от общо 790 болни, лекувани чрез тромболиза, 234-ма са били там. На още 29 пък е била извършена тромбектомия, посочи доц. Калпачки.", "date": "2019.01.19", "title": "С 500 лв. по-малко за модерно лечение на инсулт дава касата"}
{"url": "https://www.24chasa.bg/novini/article/7252183", "text": "Края на юни 2017 г., полски турист разпъва хавлия по наклона на една от дюните на Южния плаж в Несебър и забива чадър, за да се наслаждава на сянка на красивата гледка към морето. Блаженството му обаче не е дълго - след 5 минути пристига охранител по плажно облекло, който най-учтиво го приканва да напусне пясъчния хълм. Причината - дюните са защитени територии и е забранено за плажуване, поставяне на каравана, камо ли масивно строителство с изливане на бетон. Опазването на природното богатство изрично е залегнало в клаузата за стопанисване на плажа, което наемателят му стриктно спазва. Разположил е камери за видеонаблюдение срещу нарушители и указателни табели на 3 езика. В противен случай губи концесията на ивицата. Клаузи за опазване на дюните на къмпинг “Смокиня” са включени и в договора на концесионера “Черноморска брегова група” ЕООД. Това обаче не попречи част от тях да бъдат изравнени със земята от багер преди седмица по поръчка на бизнесмен заради красива гледка пред караваната му. Зима е, няма хора на плажа, а къмпингът е отдалечен от Созопол, затова изгребването на тонове пясък стана тихомълком и институциите се самосезираха при свършен факт. след скандала “Дюнигейт”, разтърсил държавата през 2013 г. Сагата коства министерски оставки и уволнения на чиновници и стана нарицателно за посегателство срещу природно богатство. След което през 2015 г. всичко от пясък, по-високо от плажа, бе картотекирано като дюни и се превърна в свещена територия срещу застрояване въпреки многото апетити в района. Заради “Дюнигейт” арх. Калин Тихолов не можа да стане министър на инвестиционните проекти при правителството на Пламен Орешарски. Номинацията му бе оттеглена мигновено, броени минути след като се разбра, че е участвал в изработването на подробните устройствени планове за земите от Несебър, в които попаднаха скандалните 29 дка на “СЛЕ груп”. Това бе компанията, която ги откупи за 4 млн. лв. от тъста на шефа на БФС Боби Михайлов - Димитър Петров, и в края на декември 2012 г. пусна багерите в местността Кокала да ги заравнява за строителство на жилищен комплекс. Преди това земята се е водила земеделска и като такава, преди да я продаде, Петров е броил на агроминистерството 560 хил. лв. Заради което премиерът Бойко Борисов поиска оставката на тогавашния директор на Агенцията по горите Бисер Далев, а шефът на РДНСК-Бургас, Георги Георгиев бе уволнен. С поста се раздели и шефът на РИОСВ-Бургас, Бойчо Георгиев заради подновената екооценка на проекта за изграждане на жилищен комплекс върху дюните. Назначената съдебно-техническа експертиза към БАН бе категорична, че въпросният терен е от 3 вида дюни. Още не беше затихнал скандалът и през февруари 2013 г. парламенът спешно забрани всякакво строителство върху пясъчните хълмове с промени в Закона за устройство на Черноморското крайбрежие. С тях обхватът на забраната се разшири - освен зона “А” в ограничителната територия попадна и зона “Б” зад плажа, в която най-често попадат дюните. Изключения бяха допуснати само за технически обекти с национално значение и свързани с националната сигурност. В закона - образувания, формирани от насипване на пясъци в резултат на взаимодействието на море, суша и вятър. Т.е. - прави ги природата и всякаква човешка намеса е недопустима. Мигновено бяха актуализирани и специализираните кадастрални карти, описващи дюните по българското крайбрежие, в които попаднаха и 100% от дюните в Несебър. Между тях и 29-те дка на Кокала. Природозащитниците обаче не останаха без работа - някъде успешно се пребориха с бетона, но не навсякъде успяха да опазят пясъка по брега. Две години по-късно след “Дюнигейт” експертите от Института по океанология не видяха “сиви пясъчни дюни” край плажа на къмпинг “Юг” пред хотела “Морско конче” и Върховният административен съд (ВАС) отмени забраната за строителство, наложена от кмета на Царево Георги Лапчев. Инвеститорът ИФ “Фаворит” се бори със зъби и нокти, за да построи 12 луксозни вили на терен от 1173 кв. метра край плажа, но после загуби интерес и му останаха само излетите плочи бетон за две бунгала. През 2014 г. ВАС обаче бе категоричен, че не може да се строи в местността Камчийски пясъци, и потвърди забраната, наложена от тогавашното екоминистерство. За уникалната пясъчна ивица с много дюни имаше проект за изграждане на ваканционно селище от фирмите “Рийс интернешънъл”, “Мирта инженеринг” и “Бета форест”, консултирани от Тодор Батков. И при случая “Камчийски пясъци” терените, придобити чрез заменки, бяха картотекирани като земеделска земя от последна категория.  Година по-късно засипани с пръст се оказаха част от дюните на къмпинг “Китен”, но до изливане на бетон не се стигна, след като се намесиха институциите. Нарушителят се оказа същият, който искаше да строи по пясъчните хълмове на къмпинг “Юг”. които бяха харесани за голям туристически комплекс със стотици легла. Без да има ОВОС, с разрешително за строеж се оказаха няколко фирми, сред които и испанският гигант “Ибердрола”, но така и не успяха да излеят бетон заради намесата на административния съд и екоминистерството. Те наложиха забрана за строителство върху десетки декари зад плажа, с които се бяха сдобили испанците от “Ибердрола Инмобилиария Риъл Естейт Инвестмънт” ООД, “Витатур инвест” АД, ПГА “Фууд” ЕООД, “Прайм пропърти” и “Корал резиденс”. С бетона се разминаха и пясъчни дюни край Приморско встрани от пътя за Китен, след като дузина собственици се оказаха с нотариални актове за тях и разрешителни за строеж. През 2015 г. местните не успяха да убедят Агенцията по кадастъра, че 5-10 см пясък върху земите им не правят дюна, и пиха по една студена вода. Част от пясъците на плажа Вая в местността Иракли обаче се превърнаха в строителна площадка, но контролните органи са безпомощни след съдебно решение от най-висока инстанция. Проверка на бургаската екоинспекция установи, че действително има строежи на бунгала, но те граничат с плажа Вая, а Иракли се намира южно от него. Строителството е върху частни имоти в местността Кладери на бившия пионерски лагер, като още през 2011 г. е било издадено от РИОСВ положително становище след проведена процедура по ОВОС. Въпреки това през 2013 г. екоинспекцията го спря заради отклонение в строителните параметри, но през 2014 г. ВАС се произнесе в полза на инвеститора “Емона 2000”. При това положение нямаме правно основание за спиране на строителство, вдига ръце шефката на РИОСВ Тонка Атанасова. - Защитените територии са обявявани още когато всички земи са били държавни. А на “Смокиня” - през 1984 г., преди възстановянето на земите.   През 1998 г. е приет Законът за защитените територии. Съгласно този закон само резерватите, националните паркове и поддържаните резервати са изключителна държавна собственост. В тях не може да има частни земи. Всички останали категории защитени местности, природни забележителности и национални паркове могат да имат частна и общинска собственост. Така че няма пречка тези земи да бъдат върнати, когато са били възстановявани земите. И хората, които са доказали собственост, са си получили земите. Няма и забрана за извършване на разпоредителни сделки или покупко-продажби. Въпросният имот на къмпинг “Смокиня” най-вероятно е закупен по законен път от въпросното лице (Иван Нончев - б.а.). Когато се създава Законът за Черноморското крайбрежие, той също предвижда опазване на пясъчните дюни. Изработва се специализирана карта на обектите, част от които са пясъчните дюни. Агенцията по кадастър е възложила замерване на дюните от геодезисти в присъствието на специалисти. Те са замерили и определили границите на дюните и какви видове са - зараждащи се, бели, сиви, залесени. - Не, не всички. В случая с разорания парцел на “Смокиня” обаче по безспорен начин се доказа, че унищожените бели дюни попадат в защитената зона “Природна забележителност Пясъчни дюни”, местност Каваци. Законът допуска пясъчни дюни да влизат в частни имоти, но изисква от собствениците да ги опазват и съхраняват. - Режимът на защитените територии се определя от самия закон за защитените територии и конкретната заповед, с която е обявена за такава дадена територия. Най-общо казано - забранява се влизане на моторни превозни средства, поставяне на преместваеми обекти, строителство. Физическите лица се наказват с глоба от 500 до 5000 лв., а юридическите от 1000 до 10 000 лв. По Закона за устройството на Черноморието също могат да се налагат санкции, но от Министерството на туризма, областните управи и общините. - Трябва да изчакаме прокуратурата да си свърши работата. Ако Нончев ще понесе наказателна отговорност, административно наказание не се налага. - В такъв случай се налага по-тежкото наказание - по наказателното производство. - По-скоро не. Сега проучваме метод за възстановяване, който се прилага в чужбина, но още сме в начален етап. Едно увреждане може да бъде определно като значително, когато не може да бъде възстановено в първоначалния си вид за кратко време. За съжаление, точно това се е случило в къмпинг “Смокиня”. - Като защитени територии, контролирани от РИОСВ-Бургас, има 7 такива зони, които конкретно опазват пясъчни дюни. Две от тях са в Несебър и Слънчев бряг, две в Приморско - до резиденция “Перла” и ММЦ, и три в Созопол. Те са между къмпинг “Градина” и “Златна рибка”, на Каваците и на Алепу (до ВС “Дюни” - б.а.). - За защитените зони около Приморско почти нямаме сигнали. Там има много малко нарушения, и то свързани предимно с неправилно паркиране на автомобили върху пясъка. За щастие, няма драстични нарушения като кражба на пясък, поставяне на каравани. Повечето проблеми са в района на Созопол, имали сме сигнали и за зоните край Несебър. - Дюните, които са най-близо до морето, се наричат зараждащи се. Пясъкът от активната плажна ивица има възможност да бъде заветрен и се натрупва. В зараждащите се дюни почти няма растителност. Зад тях са белите дюни, като тези на “Смокиня”. Те имат едногодишна растителност и отчасти многогодишна. С годините белите дюни се превръщат в сиви. Покриват се с мъхове и лишеи, които стабилизират пясъка. Те изглежадт по-черни, върху тях има многогодишна растителност. Там, където има храсти и дървесна растителност, дюните се наричат облесени. Трайна граница обаче не може да бъде определена, защото едните преминават в други. Обхождайки територията, биолозите виждат характера на растителната покривка и могат да определят една дюна от кой вид е.", "date": "2019.01.19", "title": "Оставки, уволнения и нов закон след багерите на пясъка"}
{"url": "https://www.24chasa.bg/novini/article/7252733", "text": "Проливни дъждове и снежни бури превърнаха ливанския град Бекаа в огромно блато, трудно за живот за десетките хиляди сирийски бежанци, настанени там от години, предаде Франс прес, цитирана от БТА. \"Това е най-тежката зима\", казва Таер Ибрахим Мохамад, обитател на един от многото импровизирани бежански лагери в Бекаа, в източната част на Ливан. Пазейки се от студа, той е скрил лицето си зад червено-бяла куфия. Само за няколко дни страната бе връхлетяна от няколко бури, една след друга. При последната дни наред валяха поройни дъждове, но също и сняг. Река Литани преля и наводни долината, притисната между двата внушителни планински масива - Ливан и Антиливан. \"Цяла нощ изгребвахме водата от палатката, но тя продължаваше да се пълни\", разказва Таер Ибрахим Мохамед, живеещ в бежански лагер 40. Също като него, след като постегнали криво-ляво палатките си, пострадали от водата и ледения вятър, на семействата се наложило отново да се справят с поредните бедствия - сняг и наводнения. Подслоните в лагер 40 близо до село Делхамия разкриват цялата мизерия наоколо. Полиетиленовите платнища на палатките, разпънати върху циментови плочи, почти не пазят от вятъра и големия студ. Толкова са нестабилни, все едно са издигнати току-що. А в действителност някои от обитателите на лагера са още от първите големи бежански вълни, избягали от ескалацията на конфликта в Сирия, започнал през 2011 г. Абу Ахмад, родом от сирийската провинция Хомс, кара вече седма зима в лагера. Той казва, че помощта за бежанците е недостатъчна. \"Тази година валя много дъжд. Но хуманитарните организации намалиха помощта си\", разказва той, стъпил върху тухли, които служат за брод през калното блато. \"Погледнете сами. Нима с тези платнища може да стоим на топло, нима те пречат на водата да прониква вътре?\", пита уморено Мохамед. \"Никой нищо не ни е дал. Няма нови платнища, няма дърва, няма нищо\", допълва младият мъж. Прокудени от войната, която опустошава страната им, 1,5 милиона сирийци са се настанили в Ливан според официалната статистика, а над половината от тях са бежанци, които според ООН живеят в \"изключителна бедност\". Близо 24 000 души са пряко засегнати от екстремните климатични условия, съобщи Върховният комисариат за бежанците на ООН, който каза, че е раздал материали за ремонтиране на лагерите, както и дюшеци и одеала. Освен че разруши палатките на бежанците, бурята наводни и магистралата на север от Бейрут, наложи се да бъдат затворени училищата, прекъснат бе и основният път към Сирия. Заради пореден период на снеговалежи хуманитарните агенции трябваше да пренастанят семействата, които още веднъж се оказаха без подслон. Сред пренастанените е и Фатима, 20-годишна бежанка, родена в северния сирийския град Алепо. Тя беше принудена да напусне заедно със семейството си палатката, в която живееше. Съседите им се сместиха и ги приеха в своята. \"Палатката ни беше напълно наводнена, човек не можеше да живее повече в нея. Тогава си взехме нещата и си тръгнахме. Какво можехме да направим?\", казва тя с въздишка. Времето се прояснява за малко и децата излизат да играят. Обути с гумени ботуши, за да могат да ходят по разкаляните пътеки на лагера, малчуганите си организират истинска битка със снежни топки.", "date": "2019.01.19", "title": "Сняг, дъжд и вятър - сирийските бежанци в Ливан преживяват най-тежката си зима (Снимки)"}
{"url": "https://www.24chasa.bg/novini/article/7252769", "text": "Обявиха грипна епидемия в още една област у нас - Смолян. Така специалният режим срещу заразата вече действа в седем области. Освен в Родопите, опасно е нивото на заболеваемост и в Бургас, Стара Загора, Пазарджик, Шумен, Силистра и Перник. Специални мерки са взети и на територията на Пловдивска област, но засега там не е обявена официално епидемия, съобщава Нова телевизия. Стотици училища и детски градини в посочените региони са затворени и няма да работят поне до 23 януари.", "date": "2019.01.19", "title": "Обявиха грипна епидемия и в Смолян"}
{"url": "https://www.24chasa.bg/novini/article/7252774", "text": "Голям пожар обхвана три къщи в Габрово в събота сутрин. Районът е отцепен. Огънят вече е локализиран, казаха от противопожарната служба в града. Макар сградите да са обитаеми, инцидентът се размина без пострадали хора. Сигнал за пламъците бил подаден в пожарната в 10.52 ч. На местопроизшествието на ул. \"Опълченска\" в т.нар. Шести участък веднага били изпратени огнеборци и специализирани автомобили. Те успели да овладеят пожара, но са нанесени сериозни материални щети. Според съседи една от горелите постройки изцяло е рухнала. Най-вероятната причина за стихията е печка на твърдо гориво, но на мястото се извършват огледи.", "date": "2019.01.19", "title": "Пожар бушува в три къщи в Габрово (Обновена)"}
{"url": "https://www.24chasa.bg/novini/article/7252772", "text": "Тринадесет души бяха обвинени във Франция за трафик на промишлени количества на контрабандни тютюневи изделия, внасяни основно от Армения, Румъния и Украйна, предаде Франс прес, цитирана от БТА. Организацията, занимавала се с трафика, е действала в цяла Европа. Във Франция за нея са работили десетки хора в градовете Рен, Нант, Сен Бриюк и др. Вносът на контрабандните тютюневи изделия е ставал с коли или по въздух. Понякога са били използвани и камиони, в които са били пренасяни до 6000 стека цигари. В разбиването на мрежата са участвали 200 полицаи. Задържани са 21 души, измежду които и 13-те обвинени. При арестите на заподозрените са били иззети пари в брой, фалшиви документи за самоличност, четири коли, големи количества тютюневи изделия и огнестрелни оръжия.", "date": "2019.01.19", "title": "13 обвинени във Франция за трафик на цигари, внасяни основно от Източна Европа"}
{"url": "https://www.24chasa.bg/novini/article/7252797", "text": "Две катастрофи станаха този предобед на столичния бул. „България“. Материалните щети за собствениците са близо милион,  Двойният инцидент на пет коли станал малко след 11.00 ч. на бул. „България“ след кръстовището с бул. „Тодор Каблешков“ в посока Бояна. Няма пострадали. Катастрофите станаха на около 100-ина метра една от друга. При едната са се сблъскали три нови джипа - един „Мерцедес - GL“ и два „БМВ - Х 6“. При втората катастрофа също има само материални щети по автомобилите. На място има полицейски екипи. Причините за катастрофите тепърва ще се изясняват.", "date": "2019.01.19", "title": "Две катастрофи на бул. „България“ в София, материални щети за близо милион"}
{"url": "https://www.24chasa.bg/novini/article/7252799", "text": "Европейският парламент одобри с голямо мнозинство от 569 гласа Европейския инструмент за сътрудничество в областта на ядрената безопасност. Докладчик е евродепутатът от ЕНП/ГЕРБ Владимир Уручев, съобщи пресцентърът на ГЕРБ. Фокусът на този нов инструмент е постигането на по-добра ядрена безопасност и гарантиране използването на ядрената енергия за мирни цели. Целта е насърчаване на ефикасни стандарти за ядрена безопасност в трети държави и гарантиране, че предприетите по този инструмент действия няма да окажат отрицателно въздействие върху общественото здраве и околната среда. \"Това ще бъде нашият, европейски, механизъм за насърчаване на ядрената безопасност в световен мащаб, за навременно откриване на пропуски в съществуващите мерки за сигурност, ако има такива, и по този начин за предотвратяване на потенциални ядрени аварии\", заяви Владимир Уручев. Целта е да се повиши прозрачността при вземане на решения в областта на ядрената енергетика в трети държави, подчерта българският евродепутат и припомни, че прозрачността на властите в трети държави по отношение на ядрената безопасност (включително предпазни мерки, дейности по извеждане от експлоатация и управление на отпадъците) не е на достатъчно високо ниво. Ето защо бяха предложени мерки, целящи подобряването на прозрачността чрез предоставяне на населението на информация за начина, по който този инструмент ще увеличи тяхната ядрена сигурност, включително и такива, предоставящи на заинтересованите страни възможност да участват в процеса на вземане на решения.", "date": "2019.01.19", "title": "Евродепутатът Владимир Уручев е докладчик по ново законодателство за ядрена безопасност"}
{"url": "https://www.24chasa.bg/novini/article/7252805", "text": "Сенаторът Линдзи Греъм предупреди, че изтегляне на американските сили от Сирия без план ще доведе до хаос и до ситуация, по-лоша и от тази в Ирак, предаде Асошиейтед прес, цитирана от БТА. Греъм говори днес пред журналисти в Анкара, ден след като разговаря с турски отговорни представители. Сенаторът републиканец заяви, че \"целта за унищожаване на ИДИЛ (\"Ислямска държава\") не е постигната\". Той изрази надежда президентът Доналд Тръмп да отложи изтеглянето от Сирия, докато \"Ислямска държава\" не бъде унищожена. Миналия месец Тръмп заяви, че \"Ислямска държава\" в Сирия е победена и че той ще изтегли американските сили от страната. Остава неясно обаче кога американците ще се изтеглят от Северна Сирия, където Турция и сирийското правителство на Башар Асад са готови да запълнят вакуума, отбелязва Ройтерс. Районът на град Манбидж в Северна Сирия се контролира от кюрдските милиции Сили за защита на народа (СЗН), които Турция смята за разклонение на поставената извън закона Кюрдска работническа партия (ПКК). Сенатор Линдзи Греъм също заяви днес, че политическото крило на СЗН е свързано с ПКК. Сенаторът съобщи, че шефът на Съвета на началник-щабовете на САЩ Джоузеф Дънфорд разработва съвместно с турски военни план за прогонване на частите от СЗН далеч от турските граници. \"Изтегляне, което не взема предвид основните точки, които посочих, няма да сложи край на войната срещу ИДИЛ (\"Ислямска държава\"), а ще даде начало на нова война\", каза Линдзи Греъм. \"Тази война ще бъде неизбежна за Турция, да нахлуе в Сирия и да прочисти въоръжените елементи, които смята за заплаха за своя суверенитет\", посочи той. Турският министър на отбраната Хулуси Акар заяви на среща с американския сенатор вчера, че САЩ не са спазили обещанията си от пътната карта за Манбидж, която предвижда извеждане на кюрдските формирования от този район, съобщава ТАСС. Турският военен министър отново заяви, че СЗН и ПКК са една и съща структура, и предупреди, че Турция няма да позволи на южната й граница да бъде създаден терористичен коридор.", "date": "2019.01.19", "title": "Сенатор Линдзи Греъм: Изтегляне от Сирия без план ще доведе до хаос"}
{"url": "https://www.24chasa.bg/novini/article/7246351", "text": "Може ли да се отгатне кога ще роди коза, без да се знае на коя дата фертилен пръч я е покрил? С тази задача се нагърбват студенти от 4-и и 5-и курс на Ветеринарномедицинския факултет на Тракийския университет в Стара Загора начело с ръководителя им гл. ас. д-р Манол Карадаев през 2015 г. Работната група прави научно изследване на дребни преживни животни - кози, с ехограф, чрез което пресмята кога ще се ояри коза, без да е ясна датата на зачеване. “У нас в практиката се използва ехографски метод за диагностика на бременност при овце и кози, но метод за гестационната възраст при неизвестна дата на покриване досега не беше разработен”, каза д-р Карадаев. Козите в България основно се отглеждат в планински или полупланински райони. кога пръчът е “облагородил” козата. Голямо ходене по мъките за козаря се оказва, особено когато пасе многобройно стадо и трябва да запомни кои от разгонените женски е оплодил мъжкият. “Защо е важно да се знае кога козата е осеменена? Козите се различават от овцете по това, че когато забременеят, продължават да се доят, но не постоянно. 2 месеца преди очакваното раждане трябва да се пресушат, за да се подготвят за следващото”, обяснява д-р Карадаев. По време на бременност овцете не се доят, макар че това не важи за модерните ферми, защото животните там се отглеждат интензивно. Преподавателят и студентите му “Опитахме се, както при хората, чрез софтуера на ехографа да определим гестационната седмица от бременността на козата по размерите на някои части на плода или матката, измервайки ги, и съответно да определим кога ще бъде терминът”, казва докторът. Бременността при козите трае средно към 148-155 дни, или 5 месеца. На изследване са подложени кози от Учебно-експерименталната база на Тракийския университет, както и тревопасни от фамилните ферми на студентите по ветеринарна медицина. Козите, които се изследват, са Те са най-масово разпространени у нас. “За да изчислим гестационната възраст при неизвестна дата на зачеване или покриване, първо започнахме с група животни, на които знаехме тази дата. По време на бременността измервахме няколко ехографски критерия”, обяснява д-р Карадаев. В първите дни на бременността в матката на козите се наблюдава ембрионовият мехур. По-късно се появява и ембрионът, който нараства и се превръща в плод. Тогава студентите и екипът от катедрата по акушерство мерят неговия напречен и надлъжен диаметър. “След като плодът нарасне повече, се образуват неговите части. Така започнахме да ги измерваме – например диаметър на плода, диаметър между двете париетални кости на черепа (бипариателен диаметър) и т.н. След 42-ия-48-ия ден се появява много ясно сърдечната дейност на плода, нараства и сърцето. Това даде възможност за измерване на напречния и надлъжния му диаметър”, обяснява докторът. Общият броят на параметрите, които измерват, са 11. Данните от изследванията подлагат на статистически анализ и чрез него избработват 3 уравнения – линейно, квадратично и степенно с 2 неизвестни. “Най-приложимото в практиката е линейното, едно от неизвестните му е търсената гестационна възраст. Уравнението използвахме и за други кози, на които не знаем датата на зачеване”, обяснява преподавателят как пресмятат с формули гестационната възраст. Работната група обаче изчислява и От изследването могат да се възползват най-вече дребни собственици на кози и стопанства от т.нар. заден двор. “В елитните стопанства има строг мониторинг кога козите са заплодени. Там се осеменяват и изкуствено и се налага само да се провери дали животното е бременно, или не”, казва д-р Карадаев. Ветеринарен лекар да провери Това става чрез два достъпа – през ректума, като се въведе ехографска сонда в него, или през кожата на коремната стена (трансабдоминален достъп). Вторият се смята за по-бърз и лесен достъп. Но изчисляване на гестационната възраст ще увеличи двойно и тройно цената, прогнозира университетският преподавател. Какви са рисковете, ако не се знае кога ще роди козата? “Един от тях е, че може да продължи да се дои до края на бременността, което ще попречи на животното да се подготви за следващата бременност. Освен това животните, които са бременни, понякога се налага да бъдат ваксинирани, обезпаразитявани или третирани с лекарства, които не са подходящи за животни в по-напреднала бременност. Може бременното животно да бъде наранено от друго. Те се бият помежду си, тъй като имат йерархия и е препоръчително животните към края на бременността да се групират в отделен бокс”, казва Карадаев. И добавя, че те имат нужда и от дажба, която съдържа специални хранителни вещества. Козите се разгонват в късна есен и раждат в края на зимата и началото на пролетта. Съвременните репродуктивни технологии обаче позволят козите да се разгонват изкуствено и в другите сезони и по този начин една женска може да роди три пъти за 2 г. През целия си живот коза може да се ояри 5-6 до 10 пъти, но това зависи от типа на отглеждане. В големите козевъдни ферми животните се бракуват преждевременно и се подменят с млади.", "date": "2019.01.19", "title": "АГ за тревопасни"}
{"url": "https://www.24chasa.bg/novini/article/7252627", "text": "Германската канцлерка Ангела Меркел посъветва обществеността да не се бои от дигитализацията в земеделието и заяви, че създаваните възможности включват по-голяма безопасност на храните и по-добра борба с климатичните промени, предаде ДПА, цитирана от БТА. В реч на среща на земеделски министри на Международния търговски панаир на Зелената седмица в Берлин Меркел заяви, че дигиталният напредък ще включва използването на роботи в полевата и фермерската работа, по-прецизна употреба на пестициди и по-голяма прозрачност на цените. Канцлерката каза, че правителството й все още има да свърши много работа по насърчаването на дигитализацията в земеделието, включително чрез създаване на правна рамка, която да гарантира справедливо отношение и защита на данните.", "date": "2019.01.19", "title": "Меркел: Не трябва да се боим от дигитализацията в земеделието"}
{"url": "https://www.24chasa.bg/novini/article/7252629", "text": "Китай е изнесъл общо 97 милиона телевизора през 2018 г., което е с 21% повече, въпреки ескалацията на търговските търкания, заяви Пън Дзянфън, заместник-генерален секретар на Китайската мрежа за видео индустрията. В страната са продадени 47,7 милиона телевизора, което е с 0,5% повече на годишна база, добави той,  Според доставчика на интелигентни решения за дома за големи данни All View Cloud (AVC), Китай е произвел 160 милиона телевизора през 2018 г., което е 70% от световните доставки. Въпреки че страната отбелязва леко увеличение на продажбите на вътрешния пазар, оборотът от търговията на дребно е спаднал с 8,6%. Цените на основните продукти в индустрията също са намалели, което е довело до по-нисък марж на печалбата и растящ натиск за компаниите, каза Джу Юанюан, директор на отдела за електронни продукти на AVC.", "date": "2019.01.19", "title": "Износът на телевизори от Китай се е качил с 21%"}
{"url": "https://www.24chasa.bg/novini/article/7252164", "text": "Вековни пясъчни дюни с уникална растителност радват поколения по Българското Черноморие. Природата щедро е раздавала - бели и сиви дюни все още има на много места от най-северната до най-южната точка на крайбрежието. Те са природна забележителност, защитена от два закона, за тях отговарят няколко ведомства, но въпреки това опазването им се оказва трудна, дори непосилна задача. Джипове паркират върху дюните, къмпингари с нелегални каравани мачкат растения, включени в Червената книга, а виладжии дори загребвали с лопати от някоя 100-годишна дюна, за да носят пясък за басейна си. Екоинспектори обаче са категорични, че това е нищожно в сравнение с опустошената преди седмица бяла дюна на къмпинг “Смокиня” край Созопол. На 11 януари багер разора над декар от защитената природна забележителност и я унищожи завинаги, показа замерване на геодезисти. “Много неща съм видяла, но такова брутално посегателство срещу природата не е имало”, казва шефката на РИОСВ в Бургас Тонка Атанасова. Специалисти от екоинспекцията умуват има ли начин поне малка част от унищожените дюни на “Смокиня” да бъдат възстановени. Те проучват метод, който се прилагал в чужбина, но не хранят особени надежди. за да предпазят от морето градовете в ниската си земя. Нещо много скъпо, струващо милиони евро, което България едва ли може да си позволи. А имаше време, когато дюните бяха визитната картичка на нашето Черноморие. Стотици българи и чужди туристи още пазят снимки от плажа в Слънчев бряг и Несебър, качени на камили, а за фон - дюните, сякаш е пустиня. Тези пейзажи с всяка изминала година намаляват въпреки законовите рестрикции за неприкосновеността им като природно богатство. Според определението в тълковния речник за дюна това е естествен пясъчен хълм в пустиня, край море или другаде. В България пустини няма, не може да се види и другаде. Остават само морето, но след човешката намеса дюните там вече са малко. А унищожената на плажа “Смокиня - север” се е създавала в продължение на повече от 100 години.  “Дюните са образувания, които се формират десетки и стотици години. Няма как да натрупаш една камара пясък и тя да стане природна забележителност”, казва Тонка Атанасова. След случая на “Смокиня” от екоинспекцията ще засилят охраната в защитените територии, които пазят пясъчните дюни. Голяма част от тях обаче попадат в къмпинги и върху частни парцели, което поставя оцеляването им под въпрос и се оказва, че зависят най-вече от съвестта на частника. Явно за 46-годишния бургазлия Иван Нончев, собственик на 700 кв. метра до плажа “Смокиня”, голямата пясъчна дюна е била по-скоро трън в очите, отколкото радост за душата. Той пристигнал на “Смокиня” с луксозна каравана миналото лято. На 2 юли купил за 5000 лв. парцела, който се води изоставена орна земя.  Шест месеца по-късно срещу 1000 лв. наел багерист и той минал през дюната с нелегален багер. На 13 януари обаче извършителят и поръчителят са арестувани, повдигнати са им обвинения. Покрай скандала с разораната дюна станаха известни още беззакония в защитената територия. “Преди седмица в “Смокиня” са унищожени над 1,2 дка 100-годишни бели пясъчни дюни”, каза Тонка Атанасова. Проверка на “24 часа” разкри, че три каравани в съседство с имота на Нончев са се самонастанили в чужд парцел, чийто собственик живее в чужбина и в който също има бели пясъчни дюни. Човекът подал сигнал чрез пълномощник. Бургаската екоинспекция ще наложи глоби на собствениците на тези 3 каравани, после ще потърси съдействие от полицията да ги изтегли с техника. Това остави след себе си багерът, влязъл в къмпинг “Смокиня” на 11 януари. “Унищожени над 1,2 дка 100-годишни бели пясъчни дюни”, каза шефката на РИОСВ - Бургас, Тонка Атанасова (на малката снимка).", "date": "2019.01.19", "title": "\"Дюнигейт\" без край по Черноморието"}
{"url": "https://www.24chasa.bg/novini/article/7252640", "text": "Най-малко 20 души бяха убити, а 71 са ранени при експлозия и последвал пожар на нефтопровод в централния мексикански щат Идалго, съобщи губернаторът на щата Омар Фаяд, цитиран от ДПА и БТА. Местни медии съобщиха, че стотици души са се били събрали при нефтопровода при Тлауелилпан, на 85 км северно от столицата Мексико, след като той бил пробит, за да източат петрол с кофи. Причината за експлозията се разследва.  Държавната петролна компания Пемекс съобщи, че нефтопроводът е бил незаконно пробит. По някои оценки миналата година Пемекс е загубила около 3,1 милиарда долара заради кражби на петрол от престъпни групировки и корумпирани служители.", "date": "2019.01.19", "title": "Взрив на нефтопровод в Мексико, най-малко 20 загинали (Снимки+видео)"}
{"url": "https://www.24chasa.bg/novini/article/7252660", "text": "Президентът на САЩ Доналд Тръмп заяви, че ще направи важно съобщение довечера, предадоха ДПА и Ройтерс. \"Ще направя важно съобщение за Хуманитарната Криза на нашата Южна Граница и за Парализата в 15 ч. (20 ч. по Гринуич) на живо от Белия дом\", написа Тръмп в Туитър, информира БТА. Държавната администрация на САЩ е частично парализирана от 22 декември заради искането на Тръмп за 5,7 милиарда долара за строеж на стена по границата с Мексико, които демократите отказват да отпуснат. Парализата засяга пряко около 800 000 държавни служители. Много от тях в момента работят без да са получили заплата от началото на годината.", "date": "2019.01.19", "title": "Тръмп с важна новина за границата и парализата на администрацията"}
{"url": "https://www.24chasa.bg/novini/article/7252664", "text": "Открити са телата на още двама летци от екипажите на сблъскалите се над Японско море два руски изтребителя Су-34, а един остава в неизвестност, предаде ТАСС, цитирана от БТА. По-рано бе съобщено, че един от пилотите е бил спасен. Силният вятър със скорост до 65 км/час затруднява издирвателно-спасителните операции в района. Вчера два многоцелеви изтребителя бомбардировача \"Су-34\" при изпълнение на учебно-тренировъчни полети се сблъскаха във въздуха над Японско море на 35 км от брега. В издирвателно-спасителната операция при тежки метеорологични условия участват бойни кораби и авиация, както и граждански плавателни съдове. Следственият комитет на Русия е определил причината за катастрофата като \"нарушение на правилата за полети и подготовката за тях\". Източник от министерството на отбраната каза, че се разглежда версията за пилотска грешка.", "date": "2019.01.19", "title": "Откриха телата на още двама пилоти от екипажа на сблъскалите се руски изтребители"}
{"url": "https://www.24chasa.bg/novini/article/7252662", "text": "е бил екстрадиран вчера от България в САЩ и се намира в затвор в Бруклин, щата Ню Йорк. Това съобщи в Туитър руското посолство в САЩ, предаде ТАСС, цитирана от БТА. \"В най-скоро време служители на генералното консулство на Русия в Ню Йорк ще посетят Жуков в затвора и ще му окажат цялото необходимо консулско съдействие\", добави посолството. Жуков бе задържан в България през ноември 2018 г. по молба на САЩ, припомня ТАСС.", "date": "2019.01.19", "title": "Екстрадираха руския хакер в САЩ, арестуван във Варна за измама зад над 7 млн. долара"}
{"url": "https://www.24chasa.bg/novini/article/7252672", "text": "Източнолибийските сили убиха висш командир на Ал Кайда в Южна Либия, заяви военен говорител, цитиран от Ройтерс и БТА. Фракцията Либийска национална армия е убила Абу Талха ал Либи заедно с още двама бойци, сред които един египтянин, каза нейният говорител Ахмед Мисмари. Преди няколко дни източнолибийските сили предприеха операция на юг за обезпечаване на сигурността на петролните и газовите обекти и за борба с екстремистите. Ал Кайда и други въоръжени групировки използват южната либийска територия като своя база за нападения в Либия и съседни страни. Те се възползват от вакуума в сигурността, настъпил се след падането на режима на Муамар Кадафи през 2011 г. В момента Либия има съперничещи си правителства, които действат в източната и западната й част.", "date": "2019.01.19", "title": "Лидер на Ал Кайда е убит в Либия?"}
{"url": "https://www.24chasa.bg/novini/article/7252676", "text": "Германският външен министър Хайко Маас призова Москва и Киев да положат усилия, за да намалят напрежението в конфликтите в Източна Украйна и Азовско море, предаде Ройтерс, цитирана от БТА. Маас заяви след среща в Киев с украинския външен министър Павло Климкин, че Москва трябва трайно да осигури свободата на преминаване през Керченския проток край бреговете на Кримския полуостров, който Русия анексира от Украйна през 2014 г. \"Всички страни трябва да съдействат за намаляване на напрежението в конфликтите\", каза Маас, който се срещна преди това с руския външен министър Сергей Лавров в Москва. Маас заяви, че Лавров е потвърдил обещанието на Русия да продължи доставките на природен газ през Украйна въпреки работата по тръбопровода \"Северен поток-2\" под Балтийско море, отбелязва Ройтерс. Климкин каза на пресконференция след срещата с Маас, че двамата са обсъдили перспективите за наблюдение на корабоплаването в Керченския проток от френски и германски специалисти, посочва ТАСС. \"Ние, разбира се, приветстваме съвместната френско-германска инициатива за контрол и наблюдение на свободата на корабоплаване в Керченския проток, това е много важна инициатива за нас\", заяви Климкин.", "date": "2019.01.19", "title": "Хайко Маас: Русия и Украйна трябва да намалят напрежението в конфликтите"}
{"url": "https://www.24chasa.bg/novini/article/7252201", "text": "Природната забележителност “пясъчни дюни” се среща по цялото Черноморие, като на места са впечатляващи и все още добре съхранени. Сред най-запазените са тези по Южното Черноморие, в района на Аркутино и Приморско. Край Аркутино се извисява най-високата дюна на Балканския полуостров. Тя е разположена на територията на резервата “Ропотамо” и се намира на юг от устието на река Ропотамо. Дюната е от вида облесени - с храстовидна и дървесна растителност, които у нас се срещат само в района на Камчия и Ропотамо. Височината ѝ достига 55 м, включена е в туристическите маршрути на резервата, казва Детелина Иванова, шеф на отдел “Биологично разнообразие, защитени територии и защитени зони” в РИОСВ-Бургас. ( ) Високата пясъчна дюна се вижда добре и откъм главния път за Приморско, и откъм плажа на Аркутино, разположена в североизточната част на резервата. Дюнния ансамбъл експерти условно разделят на две части - широка, паралелна на брега ивица с дължина около 800 м и голямата единична дюна. Северно от Приморско в зоната между лагуната Стамополу и плажната ивица се намира още един от най-добре запазените дюнни български комплекси. Гребените на най-високите дюни достигат до 19 м височина. Дюнният комплекс е от 24 хектара, обозначен като природна забележителност. Из дюнните комплекси край Приморско са установени над 80 растителни вида, като 14 от тях са включени в Червената книга на България, казват от бургаската екоинспекция. Пясъчните дюни в местността Каваците край Созопол са обявени за защитена територия през 1984 г. Там се срещат редките понтийски бели дюни и характерната за тях пясъколюбива растителност. Този тип пясъчни дюни представляват природно местообитание с висока консервационна значимост. Пясъчните дюни са образувания с млад еволюционен процес и с много малко съдържание на свързващи вещества, поради което цялостният почвено-растителен комплекс е изключително крехка екосистема, която лесно се наранява и разпада, обясняват специалисти. Характерно е, че в продължение на векове са възникнали растителни формации от изключително редки храстови, цветни и тревни видове, част от които вече са в Червената книга - пясъчна лилия, равенски ериантус, морски ветрогон и морски ранилист. След реституцията на земи в реални граници в края на 90-те години на XX век част от пясъчните дюни попадат в частни терени, което е предпоставка за тяхното унищожаване. Включването на част от територията на съществуващи къмпинги в защитените територии също създава проблеми на екоинспекторите. Нерегламентираното къмпингуване, поставянето на плажни заведения и каравани насред пясъка унищожават немалко уникални дюни и растителност през годините. Част от пясъчните дюни в 200-метровата ивица на брега на морето в местност Каваците е включена в територията на поддържан резерват “Пясъчната лилия”.", "date": "2019.01.19", "title": "Най-високата дюна на Балканите е край Аркутино"}
{"url": "https://www.24chasa.bg/novini/article/7252826", "text": "Угасен е пожарът, избухнал на мястото на взрива на тръбопровод в мексиканския щат Идалго, съобщиха осведомителните агенции, цитирайки губернатора Омар Фаяд. При взрива загинаха 21 души, 71 са ранени, възможно е обаче бройката на жертвата да се увеличи, информира БТА. Взривът и пожарът избухнаха в участък, където тръбата е била пробита, както се предполага от крадци за източване на суровината. Експлозията е проехтяла в момент, когато много хора се били събрали около пробива, за да пълнят съдове с гориво. Мексиканският президент Андрес Мануел Лопес Обрадор започна масирана кампания срещу кражбите на горива, които според правителството миналата година са коствали на страната повече от 3 милиарда долара. Взривът в градчето Тлауелилпан е един от най-сериозните напоследък. Президентът призова сънародниците си да не се превръщат в съучастници в кражба на гориво, което е незаконно и освен това излага живота им на риск. Пробитият тръбопровод е минавал близо до рафинерията в град Тула на държавната петролна фирма Петролеос Мехиканос (Пемекс), която заяви, че нещастието се дължи на незаконен пробив на тръбата.", "date": "2019.01.19", "title": "Угасиха пожара, избухнал след взрив на тръбопровод в Мексико, 21 са вече жертвите"}
{"url": "https://www.24chasa.bg/novini/article/7252847", "text": "Учени от университета на Айдахо установиха, че дъждовете на сатурновата луна Титан напомнят много онези, които обикновено се наблюдават на Земята, съобщава сайтът Спейс. Заключенията им са въз основа на снимки, изпратени от космическия апарат \"Касини\" една година преди навлизането му в атмосферата на Сатурн през 2017 г., информира БТА. Специалистите отбелязват, че метанови дъждове падат най-вече на полюсите на Титан. Формирането и движението на дъждовете в атмосферата на най-голямата сатурнова луна обаче напомнят атмосферни явления на Земята. При това мащабите на атмосферните метанови фронтове поразяват въображението. Площта на надвисналия над Титан \"метанов облак\" е съпоставима с половината от общата площ на Големите езера в Северна Америка - около 120 000 кв.км. Учените смятат, че въз основа на получените данни може да бъде създаден \"среден\" модел на формирането на климата на всяка планета в Слънчевата система и че това може да е от полза при бъдеща колонизация на небесни тела от земен тип.", "date": "2019.01.19", "title": "Астрономи идентифицираха тропическа буря на сатурновата луна Титан"}
{"url": "https://www.24chasa.bg/novini/article/7252852", "text": "Мъж от Криводол е разбил стъклопакет на входа на банков офис в града. Нападението станало снощи около 19.25 ч. Сигналът за него бил подаден в полицията от местна жителка. От проведеното бързо разследване станало ясно, че нападателят е 31-годишният Ц. Б., съобщава \"Дарик\". Той е задържан в ареста за срок до 24 часа.", "date": "2019.01.19", "title": "Мъж разби стъклопакет на банков офис в Криводол"}
{"url": "https://www.24chasa.bg/novini/article/7252858", "text": "Принц Филип заплашваше да изхвърли кралицата от колата, която той шофираше, защото тя крещеше постоянно \"ужас\". Това сподели близък до кралското семейство, пише \"Мирър\". Новината идва дни, след като херцогът на Единбург претърпя тежка катастрофа. По чудо Филип е без наранявания. Кралицата \"мрънкала\" под носа си и подскочила, когато те преминали по път в Западен Съсекс. \"Виж, ако направиш това още веднъж, ще те изхвърля от колата\", заявил Филип. След напрегнатото пътуване лорд Айвар Маунтбатън попитал кралицата защо не протестира срещу казаното от принц Филип, но тя отговорила: \"Ти не го ли чу какво каза, той беше напълно сериозен.\"  Биографът на принца заяви пред Би Би Си: \"Той е известен с това, че кара бързо\". В книгата си от 1954 година, Джон Дийн разкрива, че малко след като Филип и Елизабет II се сгодили през 1947 г., херцогът е бил замесен в тежка катастрофа.", "date": "2019.01.19", "title": "\"Мирър\": Преди катастрофата принц Филип крещял на Елизабет II: Ще те изхвърля от колата (Снимки)"}
{"url": "https://www.24chasa.bg/novini/article/7252866", "text": "Действията на служители на секторите „Криминална полиция“ при ОДМВР и РУ-Пазарджик стартирали след получена информация за телефонна измама. Непознат се е обадил на възрастна жена от Пазарджик, представил се за лекар и й казал, че дъщеря й е претърпяла инцидент. За това спешно била необходима операция, за която трябвало да се плати 17 000 лева, съобщиха от пресцентъра на МВР. Притеснената жената обяснила, че няма толкова пари в жилището си, най-много може да събере 3000 лева. Непознатият пояснил, че и тази първоначална вноска е достатъчна за извършване на операцията и дал насоки на възрастната жена да чака куриер, на когото да предаде парите. Отивайки на мястото, за да получи парите, криминалистите изненадали и задържали 21 – годишен мъж от село Звъничево. Наложена му е полицейска мярка за 24 часа. По случая е образувано полицейско производство. В хода на допълнителните оперативни действия, било установено, че в ролята си на „муле“ той е съпричастен и към две други телефонни измами, станали преди седмица на територията на областния град. Тогава от две жени на 72 и 86 години получил общо 12 400 лева и златни накити. Работата по документиране на цялостната престъпна дейност на 21 - годишния мъж продължава под наблюдението на прокуратурата.", "date": "2019.01.19", "title": "Задържаха ало измамник в Пазарджик"}
{"url": "https://www.24chasa.bg/novini/article/7252877", "text": "Председателят на ПГ на ГЕРБ и заместник-председател на партията Цветан Цветанов взе участие в първата за България градска молитвена закуска, която събра днес в Пловдив представители на много етноси и религии, общественици, политици от различни партии. Това съобщиха от пресцентъра на партията. „Заедно сме много по-силни и можем да преодоляваме по-лесно препятствията пред нас“, подчерта Цветан Цветанов и допълни: „В тази зала присъстват много хора със своите различия, но които изповядват ценности, които ни правят по-силни и полезни за обществото. Прекрасно е, че началото на тази инициатива съвпада със старта на домакинството на Пловдив като Европейска столица на културата“. Председателят на ПГ на ГЕРБ Цветан Цветанов подчерта, че при срещите си с посланици и дипломати те дават само положителни оценки за домакинството и откриването на това домакинство. „Фактът, че се очакват около 2 милиона посетители, означава, че градът става все по-привлекателно място за хора от цял свят, които да се заредят с вашия позитивизъм“, каза още той. „Днес имаме шанса да поставим начало, което да се превърне в традиция“, заяви символичният домакин на срещата инж. Иван Тотев. „Понякога забравяме, че нещата, които ни обединяват, са повече от тези, които ни разделят. Затова събития като това са изключително важни, особено във важната за града ни 2019 година, в която сме си избрали мотото ЗАЕДНО“, допълни кметът на Пловдив. Всички присъстващи поздравиха за инициативата Мария Каназирска и за възможността чрез нея да бъдат изградени нови мостове. Пловдив е пример за етническа толерантност и взаимоуважение, подчертаха в изказванията си и представителите на арменската общност в града д-р Анави Кеворкян, на еврейската инж. Светлозар Калев, на мюсюлманската Ахмед Пехливан. Сред присъстващите на събитието бяха бившият министър-председател на България Филип Димитров, бившият кмет на Пловдив д-р Иван Чомаков, председателят на Българския лекарски съюз и много други. Доц. д-р Нарцис Калева обяви дарителска кампания за набиране на средства за строителство на нов педиатричен и онкохематологичен комплекс в УМБАЛ „Св. Георги“. Открита е дарителска банкова сметка и е поставено началото на кампания за изпращане на дарителски sms-и на латиница DMS KLINIKA на номер 17 777.", "date": "2019.01.19", "title": "Цветанов взе участие в първата за България градска молитвена закуска в Пловдив"}
{"url": "https://www.24chasa.bg/novini/article/7252726", "text": "В центъра на Гданск, в катедралата \"Дева Мария\", започна погребението на убития кмет на града Павел Адамович. Церемонията се предава на живо на големи екрани на улиците, съобщиха Асошиейтед прес и ТАСС. В базиликата, където ще бъде положена и урната с праха на Адамович, са председателят на Европейския съвет Доналд Туск, приятел на загиналия, президентът на Полша Анджей Дуда, премиерът Матеуш Моравецки, бившият президент на Полша Лех Валенса, други високопоставени представители, включително бившият германски президент Йоахим Гаук, кметове на много полски градове. Днес в Полша е ден на траур и една от най-големите църкви на Европа е пълна, информира БТА. Тленните останки на Адамович бяха докарани вчера в базиликата с тържествено шествие, в което се включиха десетки хиляди. След това тялото бе кремирано. Адамович бе наръган в неделя миналата седмица с нож от мъж с криминално минало, който изтъкна и политически мотиви за убийството си. Кметът почина в болница на следващия ден въпреки усилията на лекарите да го спасят. Трагедията се разигра на концерт на открито в Гданск по случай приключването на много популярна в Полша кампания за набиране на средства с благотворителна цел, наречена \"Големият оркестър за празнична помощ\". Организаторите на днешната траурна церемония помолиха жителите на Гданск и всички желаещи да се сбогуват с кмета да почетат паметта му, не като носят цветя и свещи, а като дарят средства за благотворителност. Затова днес по улиците на града излязоха доброволци на кампанията и други организации.", "date": "2019.01.19", "title": "В Гданск започна погребението на убития кмет на града (Обновена+снимки)"}
