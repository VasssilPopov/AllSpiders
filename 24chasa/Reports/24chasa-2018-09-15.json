{"url": "https://www.24chasa.bg/novini/article/7057465", "text": "Бурята Флорънс продължава да \"излива монументални количества дъжд\", въпреки че силата й е намаляла, заяви губернаторът на щата Северна Каролина Рой Купър, цитиран от Франс прес. Този югоизточен американски щат е най-засегнатият от Флорънс, чиято сила спадна от ураган до тропическа буря. \"Много хора, които си мислят, че бурята ги е подминала, още не са били подложени на заплахата й\", каза Купър и подчерта, че реките във вътрешността на щата скоро ще прелеят заради наводненията, цитиран от БТА. Той съобщи за пет потвърдени смъртни случая заради бурята и още няколко, които се проверяват. Ураганът Флорънс достигна крайбрежието на САЩ тази вчера сутринта с ветрове със скорост 150 км/час. Оттогава скоростта на ветровете спадна до 75 км/час, но в някои райони на Северна Каролина продължават да валят проливни дъждове. \"Знайте, че водните равнища се покачват навсякъде, дори на места, където обикновено не стават наводнения\", предупреди губернаторът. \"Не се прибирайте у дома докато бурята не премине и не бъде съобщено, че е безопасно\", каза Рой Купър на жителите, които бяха евакуирани през последните дни. Спасителните операции продължават, но са затруднени от непроходими пътища, добави той.", "date": "2018.09.15", "title": "Флорънс продължава да излива монументални количества дъжд (Снимки)"}
{"url": "https://www.24chasa.bg/novini/article/7057336", "text": "Косовският президент Хашим Тачи днес отправи послание до \"скептиците за мирното споразумение между Косово и Сърбия\", без да посочи конкретно към кого е насочено, предаде агенция Коссев. Тачи изтъкна, че тези \"скептици\" всяват страх с твърдения за дестабилизация на региона и по този начин задълбочават етническото разделение. Агенцията отбелязва, че в днешното си обръщение към нацията Тачи замени досегашните си изявления, че няма да има размяна на територии със Сърбия или подялба на Косово, с уверението, че \"няма да има масово изселване на населението, нито домино ефект\". \"Скептиците създават паника и мъгла, използвайки същите аргументи като онези на прага на обявяването на косовската независимост\", каза Тачи, като изрази съжаление, че онези, които са против мирното споразумение със Сърбия, си служат с \"предизвикване на страх\", информира БТА. Тачи изтъкна, че ако бъде постигнато мирно споразумение на базата на корекция на границата между Косово и Сърбия, то ще бъде в пълно съответствие с международното право. \"Такова споразумение предвижда формално признаване на Косово от страна на Сърбия и присъединяване на Прешево, Медведжа и Буяновац /общини в Южна Сърбия с предимно албанско население/ и откриване на пътя към ЕС, НАТО и ООН. Мирното споразумение засилва стабилността с решаване на последния конфликт на Балканите\", каза косовският президент. Тачи подчерта, че такова споразумение ще постави \"тежък камък върху кутията на Пандора\", а евентуалната мирна корекция на границите в бъдеще ще може да се използва като положителен прецедент за решаване на международни спорове само по мирен път, а не с война.", "date": "2018.09.15", "title": "Хашим Тачи за бъдещето споразумение със Сърбия: Няма да има масово изселване, нито домино ефект"}
{"url": "https://www.24chasa.bg/novini/article/7057348", "text": "\"Силата на един народ е в паметта за неговата история. Тук, на Балканите, сме преживели доста конфликти, но сме научили най-важното - как да живеем заедно, как да уважаваме миналото си и да го предаваме на идните поколения. Едновременно с това сме отправили поглед към бъдещето и си подаваме ръце в името на децата ни\". С тези думи в двора на българската православна църква \"Св. Вмчк Георги\" в Одрин вицепрезидентът Илияна Йотова се обърна към събралите се да отбележат два знакови юбилея Българското читалище \"Просвета\" към църквата \"Св. Георги\" чества 10 години от създаването си, а българската православна църква \"Св. св. Константин и Елена\" отбелязва 10 години от възстановяването си, съобщи прессекретариатът на президентството. \"Да построиш духовен храм, където се стича мало и голямо, за да се просвещава и да пази традициите - това е пример за родолюбиво дело\", заяви вицепрезидентът и поднесе своите благодарности за дейността на фамилията Чъкърък, която поддържа българския дух жив. Илияна Йотова специално поздрави за създаването на първия клон на читалище извън границите на България инициативния комитет. Ден по-рано вицепрезидентът присъства на отбелязването на юбилея в читалище \"Просвета - 1870\" в Свиленград. \"Когато има мир и добросъседство, всичко се постига\", отбеляза вицепрезидентът. По думите й хората от двете страни на границата доказват, че могат да имат успешни съвместни проекти за доброто на всички. \"Убедена съм, че всеки проблем може да бъде решен, когато има диалог и активна работа\", подчерта Илияна Йотова. \"Тук в дълг са институциите от двете страни на границата. Все още стои въпросът с обезщетенията на тракийските бежанци. Но съм сигурна, че съвместната българо-турска комисия скоро ще заработи активно, за да се постигне справедливост и решения, които не ощетяват никого. Да следваме благородния и мъдър завет на дедите ни тракийци: Не забравяйте, но не отмъщавайте\", заяви вицепрезидентът. Приветствието си Илияна Йотова завърши със словата на отец Чъкърък: \"Най-важното е да работим заедно и който на какъвто език иска, на такъв да се моли. Молитвата звучи по един и същи начин.\" В двора на църквата Илияна Йотова и кметът на Одрин Гюнай Йоздемир засадиха дърво - дар от Балчишката църква, осигурено от Съюза на народните читалища в България. Представителите на българските и турските официални власти прерязаха лентата на новосъздадената мултифункционална сграда на читалището. Тържеството бе последвано от \"Тракийска среща\" и шествие на български и турски фолклорни състави. С фолклорен концерт с участието на ансамбли от Самоков, Любимец, Елхово, Харманли и Одрин бе отбелязана 10-годишнината от възстановяването на българската православна църква \"Св. св. Константин и Елена\". В Академия по изкуствата \"Сезай Ърмак\" вицепрезидентът разговаря с деца и родители от неделния курс по български език в град Одрин и с представители на изселническите дружества в Турция. Те изразиха благодарност, че за първи път български вицепрезидент е поискал среща с тях. По-рано Илияна Йотова проведе срещи с представители на регионалните и местните власти в Република Турция, на които бяха обсъдени въпроси от двустранен характер, както и по-глобални теми като мигрантската криза. При разговорите си вицепрезидентът настоя за възстановяване работата на съвместната българо-турска комисия по нерешените въпроси. Фиали от Рогозенското съкровище Илияна Йотова подари на областния управител Гюнай Йоздемир и кмета на Одрин Реджеп Гюркан.", "date": "2018.09.15", "title": "Йотова в Одрин: Силата на един народ е в паметта за неговата история"}
{"url": "https://www.24chasa.bg/novini/article/7057353", "text": "Най-малко 13 души загинаха в свлачища и наводнения, причинени от тайфуна Мангхут, който бушува в продължение на 20 часа в северната част на Филипините преди да продължи към Южен Китай, предаде ДПА. Възможно е броят на жертвите да нарасне допълнително, тъй като спасителните екипи не са стигнали до всички засегнати райони. Сред загиналите има 13-годишно дете, двегодишно дете и 8-месечно бебе, информира БТА. Над 4,4 милиона души останаха без електричество, след като тайфунът събори електропроводи и комуникационни линии, а над 151 000 души бяха принудени да се евакуират. Най-малко 28 шосета и мостове са затворени за движение заради свлачища, наводнения, паднали дървета или съборени улични стълбове. Анулирани са най-малко 182 вътрешни и международни полети. Тайфунът Мангхут отслабна над северните Филипини и се очаква да се насочи извън филипинската територия тази вечер. Скоростта на постоянните ветрове спадна до 170 км/ч, с пориви достигащи 260 км/ч. Това беше най-силният тайфун, засегнал Филипините тази година. Въпреки че отслабна, тайфунът развихри югозападните мусони, които носят силни ветрове и проливни дъждове в други части на архипелага, съобщи метеорологичната служба. Мангхут се движи на запад с 25 км/ч, насочвайки се към Южен Китай.", "date": "2018.09.15", "title": "13 са вече жертвите на тайфуна Мангхут във Филипините, загинало е и бебе (Снимки)"}
{"url": "https://www.24chasa.bg/novini/article/7057371", "text": "Чешкият премиер Андрей Бабиш заяви в интервю за в. \"Право\", че не подкрепя засилващите се критики срещу Полша и Унгария от страна на ръководството на ЕС, предаде ТАСС. \"Унгарците и поляците могат да реагират по-добре на появата на възможни заплахи за демокрацията (в техните страни), отколкото депутатите от Европарламента или чиновниците в Брюксел\", подчертава премиерът. \"Във всеки случай Чехия няма да изостави своите съюзници\", добави той, визирайки Полша и Унгария. \"Не ми харесва, че Еврокомисията може да започне разследване срещу Полша или Унгария (за нарушаване на демократичните принципи - бел. ТАСС)\", заяви Бабиш, цитиран от БТА. Чешкият премиер заяви, че основната заслуга ЕС да се откаже от квотата за разселване на мигранти е негова. \"Успях да отменя имиграционните квоти за шест месеца\", подчерта той. \"Главната заслуга за това е моя и на унгарския премиер Виктор Орбан. Ние бяхме тези, които се борихме против квотите в Брюксел. Постигнахме отмяната на тази безсмислена система\", добави Бабиш. Премиерът подчерта, че Чехия няма да приеме нито един бежанец, дори и сирийски сирачета, преминали нелегално в ЕС. Той разкритикува ЕС за мудността в затягането на миграционна политика и заяви, че бежанците трябва да се депортират в страните, от които произхождат, и там да им се оказва ефективна помощ. \"Защо да трябва да ги приемаме? Имаме си сирачета тук в нашата страна, които трябва да подготвим за живота\", заяви Бабиш, цитиран от ДПА. Той отбеляза, че Чехия проявява солидарността си чрез финансова и медицинска помощ, доставяна директно в Сирия и други кризисни зони. Политиката на Чехия е ясна, \"няма да приемем и един-единствен бежанец\", посочи премиерът. Бабиш добави, че като премиер му е особено интересно да се занимава с външнополитически въпроси. \"Мисля, че в тази област правя повече от предшествениците си, боря се за чешките интереси\", подчерта той. В резолюцията за Унгария, приета в сряда на сесията на Европарламента в Страсбург се казва, че Будапеща нарушава чл. 2 от Договора за ЕС, според който съюзът \"се основава на ценностите на уважение към човешкото достойнство, свободата, демокрацията, равенството, върховенството на закона и спазването на правата на човека, включително на лица, принадлежащи към малцинствата\". Ако някоя от страните в ЕС се отклони от тези принципи, влиза в сила чл. 7 от договора, който позволява на Съвета на ЕС да прекрати редица права на държавата нарушител в европейските институции. На практика това може да лиши Унгария от право на глас в Съвета на ЕС, отбелязва ТАСС.", "date": "2018.09.15", "title": "Андрей Бабиш не подкрепя критиките на ЕС срещу Унгария и Полша"}
{"url": "https://www.24chasa.bg/novini/article/7057383", "text": "Египетската полиция задържа двамата синове на бившия президент Хосни Мубарак за злоупотреба с вътрешна информация на борсата, предадоха Асошиейтед прес и Франс прес. След свалянето на Хосни Мубарак в Арабската пролет започнаха редица съдебни процедури срещу управлявалия 30 години държавен глава (1981-2011) и близките му, съобщава БТА. Гамал и Аля Мубарак и още трима души са обвинени, че са се договорили да закупят мажоритарния дял от акциите на редица банки чрез подставени лица, без да декларират тези сделки на борсата, както изисква законът. Те бяха задържани по заповед на съдия на заседание на наказателен съд в Кайро и закарани в затвор южно от Кайро. Следващото гледане на делото ще е на 20 октомври.", "date": "2018.09.15", "title": "Арестуваха двамата синове на бившия египетски президент Хосни Мубарак (Видео)"}
{"url": "https://www.24chasa.bg/novini/article/7057394", "text": "В Румъния днес бе представен порталът от системата за ранно известяване при бедствия, предаде агенция Аджерпрес. От днес интернет страницата на системата RO-ALERT /ро-ълърт/ е активна и достъпна за населението, заяви държавният секретар в министерството на вътрешните работи Раед Арафат, който е началник на Департамента за извънредни ситуации. Арафат допълни, че сайтът съдържа цялата необходима информация, включително за начина на настройване на телефоните, информира БТА. Системата RO-ALERT ще бъде използвана само в извънредни ситуации, като опасни метеорологични явления, наводнения, терористична атака или друга ситуация, която застрашава сериозно населените места. Системата няма да информира за предстоящи земетресения, за да не внася паника сред населението. Единствените служби, които са оторизирани да издават предупреждения, са Департаментът за извънредни ситуации, Генералният инспекторат за извънредни ситуации и териториалните окръжни инспекторати за извънредни ситуации. Системата ще изпраща предупреждение през телефоните, но съобщението не е от типа SMS, а е радио съобщение. Дори телефонът да е със заглушен звук, предупреждението ще идва със звук, който не спира, докато не бъде прочетено съобщението, каза Раед Арафат. Той уточни, че системата не използва лични данни, а действа чрез радио сигнали, които телефонът улавя и излъчва, когато се намира в зоната, за която се изпраща предупреждението. Раед Арафат посочи, че системата е струвала шест милиона евро и се използва в страни като Холандия, Латвия, САЩ, Израел. Системата RO-ALERT ще бъде тествана в периода 17-27 септември на национално равнище. Ще бъде организирана и кампания в подкрепа на населението, за да може хората да настроят телефоните си за получаване на съобщенията. \"Не е необходимо телефоните да бъдат от типа Смартфон\", уточни Раед Арафат и допълни, че от декември ще бъде възможно конфигуриране към системата и на телефони, които използват мобилна операционна система IOS. \"Ще помогнем и на възрастните хора, които не знаят как да си настроят телефоните, за да получават съобщенията\", каза още Раед Арафат.", "date": "2018.09.15", "title": "В Румъния представиха портала от системата за ранно известяване при бедствия"}
{"url": "https://www.24chasa.bg/novini/article/7057373", "text": "Съчетанието на големия брой исторически забележителности с винени дегустации може да увеличи няколко пъти потока от туристи в Родопите и Сакар. Около това се обединиха участниците в дискусия, проведена в Кърджали и посветена на 12-те винено-кулинарни дестинации, които са част от съвместната инициатива “Сподели България” на министерствата на туризма и на земеделието. Бройката на дестинациите също не е избрана случайно. Те са 12, колкото са и месеците в календара. В дискусията участваха министърът на туризма Николина Ангелкова, представители на областната управа, местната власт и бизнеса. “Целта ни е чрез тези дестинации да се увеличи потокът на туристи и така различните части на България да се превърнат в целогодишна туристическа дестинация”, заяви минитър Ангелкова. Тя допълни, че откакто е започнало промотирането на различните културно-исторически обекти, посещенията на туристи бележат ръст. Като пример бяха дадени Източните Родопи, където броят на туристите се е увеличил с 5%. Голяма част от Сакар и Източните Родопи допреди 20 г. бяха гранична зона и достъпът до нея беше ограничен. Това е съхранило природата и дава възможност да се предлагат екологично чисти вина и храни. В същото време са съхранени и голям брой древни паметници, които в момента привличат туристи. Двата района предлагат уникални храни, които не се срещат никъде другаде в страната. Емблематично за Родопите е чевермето. В същото време е съхранена традицията за производство на сусамов тахан. “Природата е уникална. Тук туристът може да остане цяла седмица и да не му стане скучно Ако историческите дестинации се съчетаят с винени дегустации, потокът от туристи тук ще се увеличи”, беше категоричен Красимир Коев от Изпълнителната агенция по лозята и виното. Той допълни, че в Сакар и Източните Родопи има 109 хил. декара лозя и 37 лозарски изби. Стана ясно също, че лозарството в Кърджалийско също се възражда и вече има 1800 дка лозови масиви и 3 винарски изби.   “Природо-климатичните условия са изключително добри и като възможности за производство на качествено грозде дори надминаваме Тоскана”, беше категоричен Красимир Коев. Той допълни, че това е мястото с най-добри условия за отглеждане на стария български сорт мавруд, който измества ареала си на разпространение от Асеновградската яка. Останалите винени сортове също виреели много добре и давали отлични показатели. “Нашият регион не може да се конкурира с модерно земеделие, каквото има в Добруджа. Лозята са нова тенденция за района, както и новите овощни насаждения. През последните години работим усилено за развитието на растениевъдството”, заяви началникът на областна служба “Земеделие” Йорданка Гочева. За обединяване на усилията на държавата, общините и бизнеса призова представителят на община Кърджали Первин Риза. Не трябва да се работи на парче, а всички трябва да положим усилия в една посока, каза Риза. В края на дискусията министър Ангелкова подчерта, че всички предложения, получени по време на кръглите маси, проведени в страната, ще бъдат взети под внимание. Тя допълни още, че предложения и идеи могат да бъдат изпращани и в министерството.", "date": "2018.09.15", "title": "Родопите и Сакар съчетават вино и исторически забележителности"}
{"url": "https://www.24chasa.bg/novini/article/7057404", "text": "Столичната организация на БСП се присъединява към инициативата на Организацията на евреите в България \"Шалом\" - \"Да изчистим омразата от улиците на София\". Почистването на свастики ще се проведе на 16 септември, неделя, от 12.00 часа, а началната точка ще бъде храм Света София. Това съобщиха от пресцентъра на БСП. В инициативата по почистването на нацистките символи в центъра на града ще се включат общинските съветници Иван Таков и Борис Цветков, както и членове на БСП - София. Така всички те ще се противопоставят на езика на омразата и дискриминацията. Освен това ще дадат личен пример с действията си и ще покажат, че преодоляването на негативните предразсъдъци и превенцията на агресивното поведение и насилието, е дълг на всеки гражданин.", "date": "2018.09.15", "title": "БСП - София и ОЕБ \"Шалом\" чистят свастики в столицата"}
{"url": "https://www.24chasa.bg/novini/article/7057458", "text": "Германският министър на отбраната Урсула фон дер Лайен заяви днес, че не може да изключи дългосрочно разполагане на германски въоръжени сили в Близкия изток, съобщи Ройтерс, цитирана от БТА. Фон дер Лайен направи това изявление по време на посещение в йорданската военновъздушна база Азрак, където Германия е изпратила 300 военни, самолет цистерна и четири изтребители \"Торнадо\", извършващи разузнавателни полети в рамките на операциите на ръководената от САЩ коалиция срещу \"Ислямска държава\" в Ирак и Сирия. Запитана дали Германия се нуждае от стратегическа база в Близкия изток, Фон дер Лайен каза: \"На първо място, ние трябва да доведем до успешен край мисията на вече разположените тук войски. Нека се изразя така: не искам да изключвам тази идея\".", "date": "2018.09.15", "title": "Германия не може да изключи дългосрочно разполагане на нашите сили в Близкия изток"}
{"url": "https://www.24chasa.bg/novini/article/7057464", "text": "Президентът на САЩ Доналд Тръмп е поканил лично премиера Бойко Борисов на срещата на високо равнище “Глобален призив за действие за справяне със световния проблем с наркотиците” на 24 септември, научи “24 часа”.  Борисов заминава за Ню Йорк на 23 септември, а на 28-и е речта му пред Общото събрание на ООН. Тази визита обаче разпали пак войната между премиера и президента Румен Радев. Решението Борисов да води делегацията бе взето от правителството в сряда. Последното посещение на премиера на сесия на ООН е през 2010 г. Оттогава делегациите са водени от президентите Георги Първанов, Росен Плевнелиев и Румен Радев. Писма между институциите на двамата са се водили още преди два месеца, каза външният министър Екатерина Захариева в петък. Тя уточни, че според правилата на ООН е възможно делегацията да се води от държавен или правителствен глава, както и от външен министър. “В случая в годината на председателството темите, които са глобални, считаме, че тази година е добре премиерът да ни представлява в ООН и в никакъв случай да не говорим за някакви спекулации, които се чуват. Така или иначе миналата година е бил президентът, тази година е редно да отиде премиерът”, каза още Захариева. Главният секретар на президента Димитър Стоянов обаче атакува със свой пост във фейсбук. От профила си той попита: “Какво е общото между европредседателството, Западните Балкани и ООН?”. Според него няма административен документ, където ясно да е записано, че трябва да има ротация. Недоумява и защо от Външно са приели аргументите на началника на кабинета на премиера - Румяна Бъчварова, а не тези на президента. И продължи с въпроса: “От коя дата е писмото на НК на министър-председателя до МВнР и от коя дата - това на администрацията на президента?”. “Явно е много трудно да се говори истината, а те, обикновените хора като мен, я уважават. Добре е все пак да се знае, че политика може и с чест и достойнство да се прави ...”, завършва поста си главният секретар на президента.  - Чух някакви обилни обяснения от Министерския съвет, които категорично не отговарят на истината. Проблемът изобщо не е дали ще ходи президентът, или премиерът. Проблемът е дали се спазва законът, как се вземат решенията и дали се спазва духът на конституцията. Министерството на външните работи нотифицира в ООН премиера като ръководител на българската делегация без абсолютно никакво уведомяване и координация с президентството. Всички други впоследствие срещи, писма - те са постфактум. Между другото, от писмата много ясно личи липсата на съгласуване. - У нас погазването на закона някак си се превърна в норма. А когато някой го спазва, вие питате защо. Мисля, че това е и диагноза за нашата демокрация. Няма как да подпиша указ, при положение че няма съгласуване, което законът изисква за всеки проект на акт, който съдържа предложение за указ. Какво трябва да се направи? Аз съм го обяснил където трябва. И ми звучи малко странно да ми задавате този въпрос и след случая в Перник с арестуването на журналисти, който вече ни прослави по страниците на световния печат, докато вие удобно мълчахте.  Има ясна законова процедура, която към момента не е спазена, а аз очаквам да се спазва. Законът трябва да се спазва на най-високо ниво, ако искаме той да се спазва и по-надолу. - Очаквам Министерството на отбраната да ни запознае с точните разчети и механизми, по които тази служба да стане факт. Това е въпрос на широк обществен дебат, но когато се запозная с разчетите, тогава мога да коментирам.", "date": "2018.09.15", "title": "Тръмп поканил лично Борисов в Ню Йорк (Обзор)"}
{"url": "https://www.24chasa.bg/novini/article/7057263", "text": "Най-малко 13 души загинаха, а други 8 все още се издирват, след като ферибот се подпали и потъна в централната част на Индонезия, съобщиха АФП и  На борда на плавателния съд е имало близо 150 пътници, като 126 от тях са били спасени, посочват властите в провинция Сулавеси. Сред жертвите има и две деца. Голяма част от спасените са били със спасителни жилетки. Причината за трагедията се разследва. Индонезия, която е архипелаг, съставен от множество малки острови разчита особено много на водния транспорт. Често обаче правилата за безопасност не се спазват и инцидентите с фатален край не са рядкост.", "date": "2018.09.15", "title": "13 души загинаха при потъване на ферибот в Индонезия"}
{"url": "https://www.24chasa.bg/novini/article/7057267", "text": "Временно движението е в една лента по път I-1 София - Перник в района на гара Владая поради ПТП. Това съобщиха от пресцентъра на Агенция \"Пътна инфраструктура\" (АПИ) Шофьорите да се движат с повишено внимание и съобразена скорост, спазвайки указанията на служителите на \"Пътна полиция\". Алтернативният маршрут е по АМ \"Люлин\".", "date": "2018.09.15", "title": "Катастрофа в района на гара Владая, движението е затруднено"}
{"url": "https://www.24chasa.bg/novini/article/7057276", "text": "Бившият шеф на баретите Филко Славов се е самоубил, съобщиха за \"24 часа\" запознати. Той се е прострелял със законен пистолет в къщата си в Банкя вчера. Причината е тежка болест от която се лекувал във Франция неуспешно. Славов бе близък до ексглавния прокурор Никола Филчев. Те са съседи, комшия им е и Алексей Петров. Славов стана шеф на Специализирания отряд за борба с тероризма през 1997 г. Назначи го Богомил Бонев. Имаше обвинения,м че отрядът кадрува при Филчев, но те останаха в сферата на слухове.", "date": "2018.09.15", "title": "Самоуби се бивш шеф на баретите"}
{"url": "https://www.24chasa.bg/novini/article/7057277", "text": "Мафиотите не живеят съгласно християнските норми, заяви папа Франциск по време на посещение в Палермо, където почете паметта на свещеника Джузепе Пулизи, убит от сицилианската мафия преди 25 години, предаде Франс прес. \"Не може да вярвате в Бог и да бъдете мафиот. Който е мафиот, не живее по християнски, защото с живота си богохулства срещу името на Бог-любов\", заяви папата по време на проповед на открито в квартал на пристанище Палермо. \"Днес имаме нужда от мъже и жени на любовта, не на честта, които служат на другите, а не злоупотребяват. Имаме нужда да вървим напред заедно, а не да се стремим към власт\", добави папа Франциск, цитиран от БТА. \"Мафиотското мото е \"ти не знаеш кой съм аз\", християнското е \"имам нужда от теб\". Мафиотската заплаха е \"ще ми платиш\", християнската молитва е \"Господи, помогни ми да обичам\". Затова казвам на мафиотите: Променете се! Спрете да мислите за себе си и за парите си, покайте се!\", подчерта папата. \"Погребалният саван няма джобове. Не можете да ги вземете (материалните придобивки) с вас\", добави папа Франциск, цитиран от Асошиейтед прес. \"Давате живот на другите, не го отнемате. Не може да вярвате в Бог и да мразите брата си, да отнемате живот с омраза\", подчерта той. В Палермо босовете на мафията упражняват властта си често само като се разходят из квартала. Много предприятия плащат на Коза ностра, за да могат да работят, отбелязва АП. Папата използва проповедта си и за да порицае популизма. \"Единственият възможен популизъм, \"християнски популизъм\", е да служите на хората, без да се оплаквате, да обвинявате и да предизвиквате полемика\", заяви той, визирайки възхода на популистките движения в цяла Европа, включително в Италия, отбелязва АФП. Днешната литургия беше посветена на свещеника Джузепе Пулизи, кръстен \"първият мъченик на Коза ностра\". Той беше застрелян по заповед на тази мафия на 15 септември 1993 г., на 56-годишна възраст. Свещеникът, наричан от всички \"Пино\", се опитваше да откъсне младежите от влиянието на мафиотите и наркотиците, което разгневило местните \"кръстници\". Дон Пино \"не живееше, за да се самоизтъква, не отправяше призиви срещу мафията, напротив, той се задоволяваше да не прави нищо лошо\", подчерта папата. \"Неговата логика изглеждаше губеща, а изглежда печелеше логиката на портфейла. Но отец Пино беше прав: логиката на богът-пари е губеща\", добави папа Франциск. \"Дон Пино знаеше какво рискува, но преди всичко знаеше, че истинската опасност в живота е да не се поемат рискове и да се живее ден за ден\", подчерта той. Много членове на организирани престъпни групи в Италия, като сицилианската Коза ностра и калабрийската Ндрангета, се смятат за част от религиозна, подобна на секта група и призовават светците за помощ в начинанията си, отбелязва Ройтерс. Особено в по-малки градове и селища, те приемат католическото причастие и в някои случаи са получавали помощ от свещеници. Пулизи обаче отказал да участва в това. Без подкрепа от църковната йерархия в Сицилия, той е проповядвал срещу мафията от амвона в църквата си, намираща се в квартал, контролиран по това време от фамилията Гравиано. Пулизи помага на младежи от квартала да избегнат капаните на мафията, призовава вярващите да сътрудничат на полицията, отказва дарения на мафиоти и им забранява да се включват в традиционните религиозни улични шествия. Местните босове Филипо и Джузепе Гравиано нареждат убийството му. Двамата братя и четиримата извършители са осъдени през 1998 г., като само един не получава доживотна присъда. Един от убийците заяви, че докато умирал Пулизи казал: \"очаквах ви\". През 2012 г. папа Бенедикт Шестнадесети разпореди свещеникът да бъде обявен за блажен, последната стъпка преди обявяването за светец.", "date": "2018.09.15", "title": "Папа Франциск: Мафиотите не живеят по християнски"}
{"url": "https://www.24chasa.bg/novini/article/7057282", "text": "Италианската полиция залови на крайбрежието край южния град Виесте моторна лодка, натоварена с два тона марихуана, и арестува двама албански граждани, предаде агенция МИА. След получена информация, че лодка, тръгнала от албанското крайбрежие, се движи към италианския бряг, в следенето се включили полицейски хеликоптер и лодки на финансовата полиция. Преди два дни в тази част на италианското крайбрежие при мащабна полицейска операция бе разбит мафиотският клан Сакра Корона Унита, който сътрудничел с албански престъпни групи в търговията с наркотици, информира БТА. От началото на годината албанската, италианската и гръцката полиция са заловили около 50 тона марихуана, произведена в Албания. Най-голямо количество е открито в Италия.", "date": "2018.09.15", "title": "В Италия заловиха 2 тона албанска марихуана, има арестувани"}
{"url": "https://www.24chasa.bg/novini/article/7057229", "text": "Турската полиция е задържала стотици работници, протестиращи срещу лошите условия на труд на новото летище в Истанбул, което трябва да отвори врати следващия месец, съобщи днес синдикален лидер, цитиран от агенция Ройтерс. Протестът започна след инцидент в петък с автобус с работници, при който пострадаха 17 души, каза синдикалният лидер Йозгур Карабулут. Хиляди работници се включиха в демонстрацията, която бе разпръсната от полицията и жандармерията със сълзотворен газ, каза синдикалният лидер, предава БТА. \"Те нахлуха в общежитията на работниците с 30 жандармеристи, изкъртиха врати и задържаха около 500 души\", каза Карабулут за Ройтерс по телефона. Той уточниа, че говори от местната жандармерия, където се опитва да освободи работниците. Опозиционният депутат Али Баяр от прокюрдската Демократична партия на народите каза, че са задържани около 400 души. Общежитията на работниците \"изглеждат като лагер за интернирани\"...Когато отидохме там тази сутрин, войници от жандармерията все още задържаха работници\", каза Баяр за Ройтерс. Новото летище е един от мащабните проекти на президента Реджеп Тайип Ердоган. То трябва да бъде най-голямото в света. По време на 15-годишния бум в строителството под ръководството на Ердоган, в Турция бяха построени мостове, пристанища и железопътни линии, които преобразиха страната, отбелязва Ройтерс. Бумът бе подхранен от евтиния дълг, но Ердоган каза вчера, че правителството замразява инвестициите, за да овладее инфлацията и да подкрепи турската лира, която тази година загуби около 40 процента от стойността си спрямо долара. Летището трябва да отвори врати в края на октомври, но Карабулут постави това под съмнение, тъй като според него са нужни още два месеца работа. Синдикатите отдавна се оплакват от лошите условия на труд и безопасност на обекта, но заради извънредното положение, въведено след опита за преврат през юли 2016 г., правото за организиране на стачки и протести бе ограничено. Извънредното положение бе отменено през юли т.г. През февруари министерството на труда съобщи, че 27 работници са загинали на обекта от началото на работата там през 2015 г., повечето от тях - при трудови инциденти или от здравословни проблеми. Работниците се оплакват от лоша храна, буболечки в леглата и бавене на заплати. Снимки, качени от тях онлайн, показват напукани тавани и стени в контейнерните домове, където са настанени. Операторът на летището IGA съобщи, че изпълнителният директор Кадри Самсунлу се е срещнал с представители на синдикатите и разглежда техните оплаквания. Карабулут каза, че синдикатът е получил само устни обещания от IGA и настоява за писмени ангажименти. Той допълни, че повечето работници няма как да продължат да протестират. \"Повечето от тях трябваше да отидат на работа днес под натиск и под заплахи\", каза синдикалният лидер. \"Така че, те отидоха на работа днес без желание, но искат обществеността да знае, че те ще продължат да протестират довечера, ако колегите им не бъдат освободени\", допълни той.", "date": "2018.09.15", "title": "Турската полиция задържа стотици протестиращи работници от новото летище на Истанбул"}
{"url": "https://www.24chasa.bg/novini/article/7057231", "text": "Бившият британски външен министър Борис Джонсън заяви, че подкрепя министър-председателката Тереза Мей и се противопоставя не на самата нея, а на предложенията й за напускане на ЕС, предаде Ройтерс, цитирайки статия във в. \"Дейли телеграф\". След седмица, през която се появи информация, че евроскептични колеги на Джонсън планират да свалят Мей, Джонсън - който според букмейкърите е фаворит за следващ премиер - заяви, че не иска Мей да бъде свалена, а да се отмени планът от Чекърс, предава БТА. \"Не става въпрос за лидерството. Става дума за политиката. Не е въпрос на смяна на премиера, а за отказ от плана от Чекърс\", заявил е Джонсън пред вестника по време на посещение в американската столица Вашингтон. През юли Джонсън напусна поста външен министър, след като Мей предложи плана от Чекърс, кръстен на извънградската премиерска резиденция, в която той беше изложен за първи път. Планът предвижда свободна търговия на стоки с ЕС, като Лондон ще приеме общи правила, отнасящи се до тези стоки. Противниците на плана, сред които е и Джонсън, казват, че той предвижда Великобритания да спазва решения, взети в Брюксел без тя да има право на глас. Откакто през юни 2017 г. Мей свика извънредни избори, на които нейната партия загуби парламентарното си мнозинство, постоянно се говори за предизвикателства срещу нейното лидерство, отслабено, докато тя се опитва да постигне споразумение за Брекзита с ЕС, отбелязва Ройтерс. По план Великобритания трябва да напусне ЕС на 29 март. Брюксел и Лондон се надяват да постигнат споразумение по-късно тази година, за да може парламентите на всички страни да го ратифицират преди крайния срок. Вчера опозиционната Лейбъристка партия създаде допълнителни проблеми за Мей. Високопоставен представител на опозицията заяви пред в. \"Файненшъл таймс\", че партията му ще гласува против всякакво постигнато от нея споразумение за Брекзита. Според него липсата на реален вариант за изход от ЕС ще принуди Мей да напусне поста си преди Коледа.", "date": "2018.09.15", "title": "Борис Джонсън: Подкрепям Тереза Мей, но съм против плана й за Брекзита"}
{"url": "https://www.24chasa.bg/novini/article/7057233", "text": "Парламентът на Ирак избра за свой председател подкрепяния от проиранската листа сунит Мохамед ал Халбузи - първа стъпка към съставяне на следващото правителство четири месеца след изборите, предадоха Франс прес и Ройтерс. Роденият през 1981 г. Халбузи е бил губернатор на сунитската провинция Анбар преди да бъде избран за депутат на 12 май. За него гласуваха 169 депутати, а 89 подкрепиха бившия министър на отбраната Халед ал Обейди, оредава БТА. По неофициално споразумение от 2003 г. премиерският пост е запазен за шиитите, президентът е кюрд, а председателят на парламента е сунит.", "date": "2018.09.15", "title": "Парламентът на Ирак избра за свой председател подкрепян от проиранската листа сунит"}
{"url": "https://www.24chasa.bg/novini/article/7057240", "text": "Два дни след палежа на личната кола на шефа на районния съд във Враца Васил Ганов от полицията съобщиха, че вече имат задържан за престъплението. Черното БМВ на съдията бе запалено около 3 часа в четвъртък и преди намесата на пожарната половината от автомобила изгоря. От полицията казаха още, че са установили съпричастността на 33-годишният врачанин Емил Вълчев към палежа. Вече му е повдигнато обвинение и той е в ареста за 72 часа. Вълчев бе арестуван и преди три години с обвинение, че е палил други три коли по поръчка, но прокуратурата тогава не успя да събере достатъчно доказателства, за да го изправи пред съда. Палежът на автомобила на съдия Ганов е 10-ият от началото на годината във Врачанско. През последните 5 години и половина запалените коли във Враца и региона са 118, а разкритите палежи - едва 8. 10 души са били осъдени за този род престъпление, който предвижда до 5 години затвор.", "date": "2018.09.15", "title": "Хванаха заподозрян за палежа на колата на съдия от Враца"}
{"url": "https://www.24chasa.bg/novini/article/7057236", "text": "Най-малко 150 избиратели в Босна и Херцеговина са сигнализирали за кражба на лични данни, твърдейки, че някой без тяхно знание ги е регистрирал за гласуване в чужбина, предаде агенция Хина. Неправителствената организация \"Под лупа\", която наблюдава предизборната кампания и целия изборен процес, предупреди, че злоупотребата с лични данни изисква сериозно разследване, предава БТА. Медиите в Босна и Херцеговина съобщиха днес, че има основателни съмнения за хиляди случаи на откраднати лични данни на избиратели, които живеят в Босна и Херцеговина, но някой друг ги е регистрирал за гласуване по пощата от чужбина. Общо 77 000 избиратели, повечето от които живеят в Хърватия, фигурират в списъците за гласуване по пощата за изборите в Босна и Херцеговина на 7 октомври.", "date": "2018.09.15", "title": "Голям брой злоупотреби с лични данни на избиратели в Босна и Херцеговина"}
{"url": "https://www.24chasa.bg/novini/article/7057242", "text": "За първи път днес български политик се извини на запасното войнство от името на политическата каста за \"всички престъпления и глупости\", извършени в армията през последните десетилетия. Направи го вицепремиерът и военен министър Красимир Каракачанов по време на първия национален събор на запасното войнство, проведен край град Крън в община Казанлък. Негов организатор бе Съюзът на офицерите и сержантите от запаса и резерва - най-масовата военно-патриотична организация у нас, в която членуват около 22 хиляди души. Съюзът поиска от политиците Закон за запасното войнство, какъвто България няма. А сред целите на събора бяха да популяризира армейската служба и да оздрави живата връзка на запасните с народа. Каракачанов взе думата след словото на президента на България и върховен главнокомандващ Румен Радев. Преди това двамата приеха тържествения марш на почетната рота от 61-а Стрямска бригада в Карлово. В словото си пред запасните и резервистите Румен Радев определи събора като уникален и каза: \"Независимо от политическите превратности вие винаги сте служили вярно и достойно на родината. И днес, когато България е член на НАТО, когато Съюзът на офицерите и сержантите от запаса и резерва е уважаван член на Междусъюзническата конфедерация на офицерите от резерва, България и нейните интереси продължават да бъдат кредото и смисълът на вашия живот. Изключително важна е вашата дейност за патриотичното възпитание на млодото поколение. Особено днес, когато нашите младежи имат все по-малко съприкосновение с военната служба. Неоценим е вашият принос за спояване на връзката между армия и общество, за спояване на връзката между поколенията военнослужащи, която значително отслабна след десетилетия на непрестанни реформи. Значително се радвам, че присъствам на това уникално събитие. Уникално, не само защото то е един силен зов за единение, от което нашето общество има такава голяма нужда. Но то идва в един момент на историческа необходимост, във времена на разпад на духовност, на упадък на ценности и на загуба на посока. Ето защо точно в такъм момент родината има все по-голяма нужда от вас. Знам, че много от вас таят дълбоко в душата си болка. Болка от начина, по който се разделихте с Въоръжените сили. От това, че техниката и поделенията, на които бяхте посветили младостта и живота си, днес тънат в руини. Болка от това, че натрупаните през годините способности - професионални, организационни, лидерски, са недооценени, непотърсени и ненужни в нашето съвремие. Болка, разбира се, от вашия социален статус и положение днес в съвременното българска общество. И въпреки всичко това, аз знам, че нито за миг вие не си и помислихте да измените нито веднъж на България. Затова поклон и признание за всичко това, което вие направихте и продължавате да правите през годините... В своето емоционално слово военният министър първо обяви: \"Никога в своя живот не съм делил българския войник на такъв, който е служил по царско време, социалестическо или демократично. За мен всеки мъж, който е носил униформа, е служил на майка България\". След това се обърна пряко към запасното войнство: \"Преминахме през тежки години, в които ролята на армията беше отричана. Заслугите ви за изграждането на Въоръжените сили и за съществуването на България беше забравени. Претърпяхте редица унижения. Много от вас трябваше да излязат абсолютно безмислено от строя, защото наши политици, копирайка за пореден път чужди модели, решаваха да режат, съкращават и маргилизират армията. Нито един български политик досега не се е извинил за всички престъпления и глупости, извършени по отношение на мъжете и жените в униформа, които служиха на България. Приемете моите извинения като от човек, представляваш тази каста, наречена политици! Мога само едно да кажа: докато аз съм министър на отбраната, вие в лицето на Министерството на отбраната - и в цивилното, и във военното ръководство, ще имате хората, които ще ви гледат в очите и ще се опитват да решават проблемите, които могат да решат. Докато аз съм министър на отбраната няма да позволя да бъде нарязана една единица бойна техника по някакви идеологически причини, защото някои бивши колеги, които само допреди 25-26 години се кълняха в сърпа и чука днеска ми се правят на големи атлантици! Българската армия е на българския народ. Не е на политиците, не е и на партии\". На събора военни направиха демонстрации на умения и техника, концерт изнесе Представителният ансамбъл на Въоръжените сили на Република България. Ден по-рано в Казанлък Съюзът на офицерите и сержантите от запаса и резерва организира конференция на тема: \"Ролята на доброволната служба в армията и службата в резерва\". На нея бяха отправени послания към държавните институции и гражданските организации, сред които и \"да се преосмисли системата за попълване на Въоръжените сили и техния резерв с личен състав, като се използват и възможностите за доброволна служба. Наред с това да се проведе референдум и бъде върната задължителната наборна военна служба\". Запасните определят днешното състояние на Българската армия като след Ньойския договор преди почти 100 години и настояват да се промени мисленето за начините, по които може да се окомплектова войската ни. Те се обявиха за това до края на годината да бъде извършен цялостен преглед на сигурността и отбраната на страната, а парламентът да приеме \"Дългосрочен план за развитие на Въоръжените сили\" до 2032 година. \"Нашата организация е най-голямата, но у нас има общо 46 сродни на нас военно-патриотични организации. Ние работим за това да имаме съвместна дейност, а в последствие и да се обединим\", каза пред \"24 часа\" председателят на Съюза на офицерите и сержантите от запаса и резерва генерал о.з. Златан Стойков. След края на официалната част президентът Румен Радев отговори на журналистичеки въпроси. - У нас погазването на закона някак си се превърна в норма. А когато някой го спазва, вие питате защо. Мисля, че това е и диагноза за нашата демокрация... Аз няма как да подпиша указ, при положение, че няма съгласуване, което законът изисква за всеки проект на акт, който съдържа предложение за указ. Какво трябва да се направи? Аз съм го обяснил, където трябва какво трябва да се направи. И ми звучи малко странно да ми задавате и този въпрос след случая в Перник с арестуването на журналисти, който вече ни прослави по страниците на световния печат, докато вие удобно мълчахте. Има ясна законова процедура, която към момента не е спазена. Аз очаквам да се спазва законът. Законът трябва да се спазва на най-високо ниво, ако искаме той да се спазва и по-надолу. - Първо чух някакви обилни обяснения от Министерския съвет, които категорично не отговарят на истината. Проблемът изобщо не е дали ще ходи президентът или премиерът. Проблемът е дали се спазва законът, как се вземат решенията и дали се спазва духът на конституцията. Министерството на външните работи нотифицира в ООН премиера като ръководител на българската делегация без абсолютно никакво уведомяване и координация с президенството. Всички други в последствие срещи, писма - те са постфактум. Между другото, от писмата много ясно личи липсата на съгласуване. - Първо очаквам Министерството на отбраната да запознае с точните разчети и механизми, по които тази служба да стане факт. Това е въпрос на един широк обществен дебат, но когато се запозная с разчетите, тогава мога да коментирам.", "date": "2018.09.15", "title": "Военният министър се извини на запасното войнство от името на политиците"}
{"url": "https://www.24chasa.bg/novini/article/7057080", "text": "На коалиционен съвет в понеделник ще бъде представена номинацията на новия транспортен министър. Това обяви в Пловдив председателят на ПГ на ГЕРБ Цветан Цветанов. Той не пожела да назове име преди да бъде обсъдено с партньорите. „Понеже коалиционният съвет съвпада с първия учебен ден, получих разрешение от премиера Борисов да закъснея. Тогава малката ми дъщеря София е първокласничка. Когато съобщих в семейството, че ще отсъствам на тържеството, тя ми каза, че е най-важният човек и трябва да съм до нея. Аз приех да изпълня нейното поръчение пред партийната повеля”, каза вторият човек в ГЕРБ. Той е убеден, че президентът Румен Радев ще подпише указа за освобождаване на Младен Маринов като главен секретар на МВР, за да бъде избран за министър. „Отдавам го на технически проблем и на отсъствието на държавния глава от страната, отколкото да търсим политическа конфронтация”, допълни Цветанов. По думите му срокът за издаване на указа бил доста кратък миналата седмица, а програмата на президента била натоварена. „Неговото послание от Рига беше, че като се върне ще подпише. Той вече е в България. Очакваме в понеделник-вторник това да приключи и в сряда да бъдат гласувани новите министри на регионалното развитие, на вътрешните работи и на транспорта. Според председателя на ПГ на ГЕРБ на мястото на Ивайло Московски ще седне подготвен човек, който ще отговори на предизвикателствата в сектор „Транспорт”. Имал добра биография и много висок експертен потенциал, изграден в държавната администрация. Попитан опасява ли се от насрочените протести у нас по румънски модел, Цветанов отговори, че задачата му е да се фокусира към парламентарната дейност на групата и да провежда планираната политика. „А не да се съобразяваме с някакви евентуални събития, които биха могли да възникнат”, добави той. Според него не може да се говори, че се задава някаква правителствена криза. „Управлението на държавата в момента е достатъчно стабилно. Отчитаме 2,5 млрд. лева излишък, а в края на годината очакваме 4% икономически растеж. Преди дни премиерът Борисов откри до Пловдив нов завод. Това е нашата цел”, посочи заместник-председателят на ГЕРБ. Той припомни, че през 2019 г. се предвижда 10% увеличение на заплатите в бюджетната сфера. „Това е ясен знак, че страната се движи в правилна посока”, обобщи Цветанов.", "date": "2018.09.15", "title": "Цветанов: Протести? Правителствена криза? Управлението на държавата е стабилно!  (Обновена)"}
{"url": "https://www.24chasa.bg/novini/article/7057301", "text": "Космическия апарат \"Айссат-2\" на НАСА, който ще измерва ледовете на Земята с авангарден лазер, беше изстрелян с ракета \"Делта 2\" от базата \"Ванденбърг\" в Калифорния, предаде Асошиейтед прес. Мисията е \"изключително важна за науката\", каза по-рано Ричард Слонакър, който отговаря за програмата \"Айссат-2\" в НАСА, цитиран от БТА. Почти 10 години американската космическа агенция няма орбитален апарат, който да измерва дебелината на ледената покривка по планетата. Предишната мисия \"Айссат\" продължи от 2003 до 2009 г. Благодарение на нея специалистите научиха, че шелфовете изтъняват, и че площта, покрита с лед в Гренландия и Антарктика, намалява. Оттогава събирането на данни става със самолет, който лети над Арктика и Антарктида. Новият космически апарат ще даде възможност на специалистите да разберат колко допринася топенето на ледовете за покачването на океанското ниво. \"Ще получим възможност да изследваме начина, по който ледът еволюира през една година\" - каза Том Уогнър от програмата \"Криосфера\" (земен лед) на НАСА. Комбинирането на тези точни данни с известните от предишни години ще подобри разбирането на климатичните промени и ще даде възможност за по-добри прогнози за покачването на морското ниво. \"Айссат-2\" е оборудван с два лазера, от които единият е резервен. Те са с много по-добри показатели от използвания за предишната мисия. Въпреки мощността си, лазерният лъч няма да е толкова топъл, че да разтопява леда, защото орбиталният апарат ще е на височина 500 км над Земята. Лазерът на \"Айссат-2\" ще е с 10 000 пулса в секунда, при 40 за предшественика му. Затова данните ще са много по-подробни. Измерванията ще се правят на всеки 70 см по траекторията на спътника. Освен дебелината на леда и повърхността, която покрива, той ще измерва наклона на основата. Мисията \"Айссат-2\" е предвидена за три години, но спътникът има достатъчно гориво за десетилетие, ако бъде решено да бъде продължена.", "date": "2018.09.15", "title": "НАСА изпрати лазер в космоса, който ще измерва топенето на ледовете на Земята"}
{"url": "https://www.24chasa.bg/novini/article/7057307", "text": "Петдесет и тригодишна финландка бе арестувана на атинското международно летище \"Елефтериос Венизелос\" при опит да внесе в Гърция 2 кг 230 гр кокаин. Жената пътувала от Панама през Истанбул, а наркотиците били скрити в пет шишета с шампоан, съобщава агенция АНА-МПА, цитирана от БТА. Гръцките власти разкрили при разследването на случая, че 51-годишен мъж от Нигерия бил получателят на наркотиците. Мъжът е бил локализиран и арестуван в атинския квартал Патисия. Издирва се още един чужденец, който е заподозрян, че е вербувал финландката. Наркотиците са иззети, а заподозрените са изпратени на прокурор, съобщава АНА-МПА.", "date": "2018.09.15", "title": "Заловиха 53-годишна финландка с над 2 кг кокаин на летището в Атина"}
{"url": "https://www.24chasa.bg/novini/article/7057187", "text": "Това определено е най-тежката тема от всички, свързани с казармата. И най-неприятната. Трудността идва най-вече от осмислянето на проблема, от невъзможността да се осъзнае каква нужда може да изпитва военнослужещият (офицер или стар войник) да уронва личното достойнство и физическата цялост на човек, който по един или друг начин е негов боен другар. Психопатологията е наука, за която следващите редове ще дадат повод за размисъл и ще стимулират търсенето на отговор на поставените по-горе въпроси. Самото наименование, буквално цитирано от устава, създава усещане за нещо грозно и отвратително, нещо извратено. А същевременно се оказва почти неизкоренимо. Демонстрация на превъзходство, на груба физическа сила. Потъпкване на морални и законови норми, причиняване на душевна и телесна болка. Всичко това в най-разнообразни варианти битуваше в нашите поделения. Въпросът е, че често въобще не се осъзнава като нарушение от този, който го извършва. По-скоро за извращението се мисли като за спазване на някакви традиции, завещани от набор на набор; като най-сигурен начин за урегулиране на отношенията между стари и млади. Винаги новият набор е по-кекав, по-глупав и за да бъде стегнат, идва ред на силовите методи. Ще прозвучи неочаквано, странно, може би кощунствено дори, но всичко, на което беше обърнато внимание в частта за старите и младите, за трудността на казармата, за убиването на времето намира израз в проблема за извращенията. Дори тук може да бъде открито прословутото чувство за хумор. Може да е деформирано, нетрадиционно, “извратено”, но го има. Най-виден е този факт в извращенията, които са своеобразни постановки - със свой сценарий, режисура, главни и второстепенни герои и публика. Представленията най-често са нощни, а сцената преимуществено е спалното помещение. Рали “Монте Карло” е състезание, при което вместо автомобили участват новобранци на четири крака с джапанки на ръцете и краката. На гърба, естествено, е водачът. След старта се започват обиколки на “пистата” и в даден момент се “влиза в бокса” (определено място край пътеката) най-често за “смяна на гумите” - няколко човека вдигат във въздуха “болид” и “шофьор”, други махат джапанките и слагат нови. Победител е първият, направил определен брой обиколки. От същия, автомобилен, тип е кормуването - с шкафчета в ръце на плаца или в спалното. След несполучливи занятия през деня в танкови поделения се провеждат нощни стрелби - екипажът на танка се покатерва върху един войник и започват разиграването на маневри. “Подводница” се нарича извращение, при което войникът е принуден да пълзи под леглата, от време на време се показва “на повърхността” и после пак се “потапя”. Подобно е и “делфин” - тук пълзенето е под единия и над другия креват, както морският бозайник прави скоковете си. “Костенурка” имаме, когато на краката, лактите и главата на новобранеца са поставени каски, а той самият е върху мозаечен под. Целта е, след като бъде ритнат, бутнат или тласнат, да се засили по мозайката и да се блъсне в отсрещната стена. Сред нощните веселби в спалното е свиренето на въображаем касетофон, когато някой от новобранците е принуждаван да изпълнява хитове на популярни изпълнители. Може би най-известното извращение е да избръснеш Ботев. Младият войник е изпратен да обръсне лика на някой от националните ни герои. Насапунисва се стъклото на портрета и се изчегъртва с бръснача. Най-често се използва Христо Ботев, защото гаврата може да продължи до безкрай заради брадата на великия поет, която няма как да бъде обръсната по този начин. При очевидната невъзможност да бъде свършена определена работа, възложена от старите, може да се стигне до бой. За войник с явни следи от побой по лицето се казва, че е “цепил дърва” - някое е отскочило и оттам е синината под окото. Ритник в бедрото отстрани наричат “биене на пеницилин”. “Туц” е удар с юмрук по темето, а “табан” - удар по долната част на ходилото. Безсмисленият тормоз се определя като “кушия, гонка, кеч, сбръч, действия, чанч”. Сред наказанията най-популярен във всички български поделения е ударът с длан по врата, т.нар. инструктаж. Лесно е с един замах да се обобщи, че в казармата няма и не може да има секс, щом в поделенията почти не се допускат жени, а хомосексуалисти и до ден днешен (ако не се лъжа) не ги вземат за войници в България. Подобни категорични твърдения са неразумни и доказателства за това ще потърсим в следващите редове. Възможно ли е млади, здрави и потентни мъже на 18, 19, 20 години да изтръгнат от себе си половия нагон само защото са отделени от обичайната си среда и са принудени да прекарат повече от година в компанията на хора от същия пол? Мнозина от тях до влизането си в казармата са водили редовен сексуален живот, имали са (и имат) сериозна приятелка или съпруга. Извадени от обичайния си ритъм, бойците са подложени на физиологически и психологически сътресения. Предвид това може би е вярна легендата, че в чая, сервиран за закуска в поделенията на БНА, се добавял бром или някакво съединение на този химичен елемент. Целта на тези биологични експерименти била да се намали или направо убие половото влечение и по този начин съхранената енергия да се влага в занятията по БПП и в охраната на поделението или държавната граница. При тези обстоятелства остава пренасянето в света на спомените и мечтите. Най-интересните предавания (и по-специално филми) по телевизията са тези, в които изобилстват сексуални или еротични сцени. А вечер в спалното се провежда ЦПР (цветна полова раздувка). Всеки от войниците разказва колкото се може по-увлекателно за първите си сексуални изживявания и първото полово сношение в живота си. Все пак бляновете и спомените от цивилния живот са едно, а казармената реалност в настоящето - съвсем друго. Къде, по какъв начин може войникът да намери полово удовлетворение? Голяма рядкост са връзките с момичета от местното население и ако ги има, завършват с Менделсон. (Как иначе жените с леко поведение от провинцията ще станат почтени софиянки?) Не мога обаче да се закълна, че хомосексдуализмът го е нямало в поделенията ни, че бойното приятелство никога не прераства в нежна мъжка дружба. Ако за гейовете в последните години има невероятна тенденция към засилване на толерантността, то други полови извращения не предизвикват само усмивки, а единствено отвращение. Сред тях е сексуално общуване с животни. В шокиращия игрален филм “Граница” (1993 г., сценаристи и режисьори Илиян Симеонов, Християн Ночев), където явно тенденциозно бяха представени службата и ежедневието в Гранични войски, не бяха подминати и подобни прояви. Героят там онождаше козичките. Предмет на подобни попълзновения са и други от домашните животни. Всичко това, убеден съм, са единични случаи и изолирани явления. Това, което остава безспорно най-сигурният начин да поддържаш сексуалния си баланс, е мастурбацията. Онанизмът се оказва масова практика. Известен е вицът за девственото момиче, което забременяло. След многократните изследвания лекарят попитал девойката къде живее и, като разбрал, че е близо до казармата, обобщил: “Ясно, това е от изпаренията!” Войнишката любовница се казва Мара Шепова. Нерядко можеш да чуеш: “Колко деца съм изхвърлил в кенефа!...” или “По патрулната пътека всеки храст ми вика “Тате!”. Като всяко сексуално преживяване и при мастурбацията човек изпитва нужда от усамотяване. Място, където традиционно се онанира, се нарича секспункт. Най-често това е помещението, където и царят ходи сам - тоалетната, но може и на поста, на вишката или където и да е в района на поделението, стига да е достатъчно уединено. Запътилият се към секспункта обикновено носи със себе си материали - това са снимки или текстове с еротично съдържание.", "date": "2018.09.15", "title": "Извращенията - тъмната страна на военната служба"}
{"url": "https://www.24chasa.bg/novini/article/7057314", "text": "Германският държавен министър по европейските въпроси Михаел Рот пристига днес на двудневно посещение в Сърбия, където ще има срещи със сръбския премиер Ана Бърнабич, с представители на опозицията и гражданското общество, а утре ще участва в гей парада в Белград, предаде Танюг, като се позова на съобщение на германското външно министерство. Преди посещението Рот заяви, че Сърбия е постигнала напредък в процеса на европейска интеграция, но все още се нуждае от реформи в областта на правовата държава и борбата с корупцията и организираната престъпност, съобщава БТА. В съобщение, публикувано на сайта на германското външно министерство, Рот изрази задоволство, че ще участва в Парада на гордостта в Белград и ще държи реч за важността на човешките права.", "date": "2018.09.15", "title": "Германски министър ще участва в гей парада в Белград"}
{"url": "https://www.24chasa.bg/novini/article/7057319", "text": "„България е високоуважаван партньор в Олимпийското движение, а както можах да се убедя страната се справя блестящо с организацията и домакинството на три световни първенства в три различни олимпийски спорта“. Това заяви президентът на Международния олимпийски комитет Томас Бах, който разговаря днес на „Дондуков“ 2 с държавния глава Румен Радев. Сред гостите беше и председателят на Българския олимпийски комитет Стефка Костадинова. Това съобщиха от прессекретариата на държавния глава.  България има потенциала да бъде домакин на Зимни младежки олимпийски игри и може да разчита на подкрепата на МОК за това, подчерта Томас Бах. „От изключително значение е да успеем да върнем младите хора в училище към спорта, но за това са необходими съвременни методологии и добре обучени треньори“, заяви Румен Радев по време на срещата. Държавният глава добави, че е необходимо да бъде изградена спортна култура в младото поколение, защото по думите му, „спортът е много успешен инструмент за интеграция в обществото“.", "date": "2018.09.15", "title": "Томас Бах на среща с Радев: България е високоуважаван партньор в Олимпийското движение"}
{"url": "https://www.24chasa.bg/novini/article/7057208", "text": "Във връзка със заявения за утре – 16 септември протест в центъра на София и съвпадането му с още няколко публични мероприятия, от СДВР и Столична община създават организация за спокойното им протичане. Това съобщиха от МВР. Осигурено е достатъчно полицейско присъствие, за да не се допуска нарушаване на обществения ред и спокойствието на гражданите. Възможни са временни спирания или пренасочване на движението при необходимост, като целта е да не се пречи на очаквания засилен трафик с оглед предстоящия първи учебен ден и завръщането на голям брой автомобили в столицата. Осигурен е достатъчен полицейски състав, който да гарантира мирното протичане на протестните действия и недопускане на нарушаване на възприетите законови норми за обществен ред.", "date": "2018.09.15", "title": "Засилено полицейско присъствие заради протеста в София утре"}
{"url": "https://www.24chasa.bg/novini/article/7057186", "text": "Главният прокурор на Косово повдигна в петък обвинения срещу 12 души, сред които висши държавни служители, за злоупотреба с пенсионния фонд, като ги обвини, че са регистрирали хиляди фалшиви военни ветерани, които неправомерно са получавали пенсии на стойност милиони евро, предаде агенция Ройтерс. Около 40 000 души в Косово получават държавни пенсии като военни ветерани, но според обвинението половината от тях никога не са се сражавали във войната за независимост от Сърбия през 1998-1999 г. Главният прокурор Александър Луземи заяви пред Ройтерс, че сред обвинените са министърът на Силите за сигурност на Косово Рустем Бериша и неговият заместник Агим Чеку, предава БТА. Чеку бе министър-председател на Косово от 2006 г. до 2008 г., припомня Ройтерс. \"От доказателствата, които сме събрали до момента, става ясно, че държавният бюджет е бил ощетен с 68 милиона евро от неправомерните плащания за ветерани\", се посочва в изявление на главния прокурор. Агим Чеку също така председателства комисията, която разглежда молбите за пенсии за военни ветерани. Той отказа да коментира обвиненията срещу него, посочва Ройтерс. Международният валутен фонд отдавна предупреждава, че пенсионната система за военни ветерани на Косово ще се окаже голямо бреме за бюджета. Чеку и повечето лица от косовския политически елит са заемали висши постове в Армията за освобождение на Косово и са на голяма почит сред косоварите, което прави разследването срещу тях много трудно, отбелязва Ройтерс. Прокурор, работещ по случая, напусна Косово и замина за САЩ, като заяви, че е получавал заплахи. Това предизвика критики от страна на Вашингтон и ЕС. \"Обвинението за пенсионния фонд е внесено, чест за Косово е да направи тази важна стъпка в борбата с корупцията\", написа в Туитър американският посланик в Прищина Грег Делауи. Косово, с население от 1,8 милиона души - предимно етнически албанци, обяви независимост от Белград през 2008 г. Това стана близо десетилетие, след като въздушни удари на НАТО прогониха сръбските сили от Косово и спряха репресиите срещу етническите албанци, припомня Ройтерс.", "date": "2018.09.15", "title": "12 обвинени, включително министър, за злоупотреба с пенсионния фонд за ветерани на Косово"}
{"url": "https://www.24chasa.bg/novini/article/7057191", "text": "Кметовете на Париж и Брюксел Ан Идалго и Филип Клос предложиха да се създаде европейски ден без автомобили, предаде Франс прес. Идеята беше предложена преди утрешния Ден без автомобили-2018 в двете столици. Изправени пред спешната нужда от действия за климата и ефектите на замърсяването, двамата кметове призовават в общо изявление в Европа да се организират \"хиляда дни без автомобили\", като се вземат за модел Европейските дни на културното наследство, които също са този уикенд, предава БТА. Парижкото кметство обяви вчера, че първите четири квартала на града, които са част от центъра на столицата, ще бъдат затворени за автомобили една неделя всеки месец от 7 октомври. Преминаването ще бъде възможно само по големите пътни артерии, които ги пресичат. По данни на парижкото кметство автомобилният трафик в града е отбелязал рекорден спад от 6 на сто от 2017 до 2018 година. Замърсяването на въздуха също е намаляло в съпоставими пропорции, подчертава кметството.", "date": "2018.09.15", "title": "Париж и Брюксел предлагат европейски ден без автомобили"}
{"url": "https://www.24chasa.bg/novini/article/7057134", "text": "Преди повече от половин век Джон Озбърн пише пиеса с показателното заглавие “Обърни се с гняв назад”. Днес, когато вече над десет години сме дистанцирани от една толкова впечатляваща част от миналото, каквато е срочната войнишка служба, е по-удачно да погледнем назад със смях. Така както поколения мъже го правят всеки път, щом дружеският разговор се завърти в тази посока. В сладките раздумки за казармата винаги е преобладавало позитивното начало независимо от тежестта на службата; в паметта остава комичното, дори когато в безкрайните дни и нощи е отсъствало съвсем. Целта на настоящата статия е именно такава - да хвърлим един поглед към казармата като институция, такава, каквато беше тя през един период от около 40 години. Да си спомним с усмивка за нещо, останало (може би) безвъзвратно в миналото. Да си припомним някои позабравени и останали завинаги в младостта на няколко поколения българи порядки, обичаи, традиции, които неизбежно са оставили отражение в тяхното формиране като хора и като мъже. Гледната точка ще бъде преимуществено тази на простия войник, а това означава обикновения човек. За да реши този проблем, вицепремиерът и министър на отбраната Красимир Каракачанов изготви проект за връщане на доброволната казарма. Тя обаче няма да има нищо общо с тази, която по-старото поколение помни. Предвижда се продължителността да е 3 месеца, но с още толкова за предварителна подготовка. Стимулите за младите, които изберат да служат, са много. Всички висшисти, записали се на обучение, ще получават специални стипендии. Тези, които искат да учат висше пък ще влизат с предимство в университетите, а държавата ще плаща студентските такси. Отделно на това се предвиждат и данъчни облекчения за фирми, които наемат мъжете и жените, преминали през доброволна казарма. Ранно септемврийско утро. Порталът на поделението е затворен, а отвън кошерът от родители, роднини и тук-таме приятелки става все по-шумен. Странно мълчаливи са само донаборниците. За да достигнат до този удивително неприятен момент в живота си, тези 18-19-годишни хубавци са преминали през ред комисии и лекарски прегледи. Следва получаването на повиквателната заповед. Ден преди пътуването лъсваш алабаша, сиреч остригваш се, и рано-рано на следващата сутрин с влака, автобуса или автомобила тръгваш... И чакаш. Ни ти се яде, ни ти се говори... Порталът се разтваря. Показват се неколцина офицери, старшини и стари войници и се почва. Нов фонтан сълзи, последни ръкувания, прегръдки, последно цуни-гуни и с куфарче в ръка, пълно с изброените в повиквателната принадлежности и дозаредено с храна за цяла рота, прекрачваш прага и се озоваваш в нов свят. От тонколоните за тонус зазвучава Емил Димитров: “Сбогом, Мария! Аз ще се върна след седемстотин дни!”, и за първи път в твоята войнишка служба ти обръща внимание, че най-тежко от всичко се понася времето. Преминаваш под арката с цветя и традиционния надпис “Добре дошли в родната казарма” и, ако ти е останала капка чувство за хумор и достатъчно самоирония, се обръщаш, за да провериш наистина ли отзад на тоя лозунг пише “Дупе да ви е яко!”. И на плаца пак чакаш. Потъваш в море от диалектни изговори. Поделението се превръща в миниатюрно вавилонско стълпотворение от всички краища на татковината. Бърз медицински преглед и... на баня. След скорострелния душ в съблекалнята, за да те преоблече, те чака майката. Но не родната, а майката на ротата - старшината. Щом влизаш в панталона, щом закопчаваш копчетата, значи си готов. Така още от първия ден се превръщаш в гащник - вечно неопрятен и смешен. Пред градската баня е и последната раздяла с родителското тяло, на което предаваш цивилките. Вечерта столовата е пълна с облечени в кафяво гологлавци. Масите са отрупани с донесените от вкъщи вкуснотии, които остават почти недокоснати - просто нито баниците, нито печените пилета или пържени кюфтета могат да преминат през стегнатото гърло. Когато отминава и първата вечерна проверка, настаняването в спалното и разпределението на леглата и шкафчетата, се отпускаш и бързо заспиваш, победен от емоциите. Предстои ти една кратка нощ, която завършва с вика: “Стани! След пет минути строени на плаца за физзарядка!” Но това е вече на следващия, втори ден... Всеки човек би казал, че база за отношенията между хората са писаните и неписани правила, осветени от традиции, религия, обичаи. Става дума за законите и подзаконовите актове. Всеки военен пък ще твърди, че в армията тази служба изпълняват уставите, инструкциите, писмените и устни заповеди. Вглеждайки се в живота в казармата, установяваме, че има и по-различни критерии от официалните; има установен вътрешен ред, който до голяма степен пародира казионния. В най-голяма степен това се отнася до контактите между различните набори. На първо място самият термин стар войник звучи неестествено в ухото на неутралния човек. Та това са момчета на по 19, 20 (в много редки изключения 21) години. Обяснението най-вероятно се крие във факта, че времето в казармата (както и в други институции, където е налице изолация от външния свят и определен срок, който трябва да измине - пансион, манастир, затвор) тече по различен начин. Двете години на задължителната военна служба се възприемат като двете половини на човешкия живот. С тази голяма разлика, че накрая ги чака не смъртта, а Цивилизацията. Често поделението се разглежда като своеобразно семейство. Старите са татковци, а младите - техни деца. Въпреки честите опасения, особено към края на службата, да не се прецака уволнението мнозинството от старите се стремят постоянно да го дават на уволнение - т.е. да не се престарават в службата. Тази небрежност се отразява и в облеклото. Тук е очевидно желанието да покажеш, че и в униформа може да се чувстваш удобно. Кепето е на уволнение (силно назад на главата), коланът - ниско под куките, а от куртката стърчи биволският език на якичката. Изобщо самочувствието и самомнението на стария боец е доста високо. Той ще накара младия си боен другар всяка вечер да декламира: падна още една керемида от сградата на стария бухал или с глас на радиоговорител от 40-те години, когато се докосне петолъчката на кепето му, да изрича: “Говорит Москва, передаем важное сообщение об уволнении старой собаки!” Старите често обичат да си поиграят с младите, като котка с мишка. Да задоволят странното си чувство за хумор и едновременно с това да осмеят и пародират официалните порядки, осветени от уставите. Както например най-употребяваните команди. “Мирно!” продължава с “По-мирно!” и “Най-мирно!”. Такова степенуване за изпъването на тялото имаме и в следния случай: “Гипс!”, “Два пъти гипс!”, “Три пъти гипс!” и “Гипс на пръсти!” След тази крайна степен идва и логичното чупи гипса!, отговарящо на традиционното “Свободно!”. Младият боец не се явява пред стария, а се появява. Същият е механизмът при даването на поощрения и награди. Имаш добре; потупване по рамото; усмивка пред строя (по радиото); две минути домашно мислене без право на ползване. В подобен духа са и още няколко израза, чиято цел е не друго, а чисто и просто разкарване на новобранеца из поделението: бегом да вкараш гол - до игрището; бегом да намериш ток - когато е спрял токът; бегом да донесеш формата за кюфтета - между двама готвачи; уплаши ми коня, бегом да го доведеш. Подобно е и указанието да изчистиш мерната линия (въображаема линия между мерника и мушката) на автомата след стрелби. Както личи от всичко дотук, комуникацията между наборите е преди всичко словесна. Съществена част от този тип общуване представлява задаването на въпроси. Запознанството става чрез посочване с пръст и питане “кой?” и боецът е длъжен да се представи. Често пъти въпросите са риторични. Новобранец тръгва да иска разрешение за нещо с липсващото в устава словосъчетание “Може ли...” и веднага е прекъснат с “А може ли едно танго на плаца?” След малко му е наредено да свърши някаква работа, а той казва “Чакай”. Репликата е незабавна: “Знаеш ли колко съм те чакал?”, с неприкрит намек за годината в повече престой в казармата. Към края на годината младите биват “произведени” в стари, или “бухлясване”. Това става с цяла поредица от действия, от падане на забрани и разрешаване на присъщи само за старите чисто битови екстри. Решението се взима единодушно или с категорично мнозинство от тези, на които предстои уволнение. В йерархията - и официална, и неофициална, новобранците винаги са в последната редица. Те са най-неопитни, глупави, несъобразителни, най-грозни, неумели, физически слаби и т.н. Така ги виждат преимуществено старослужещите. Очевидно е желанието тежката и продължителна служба да бъде трансформирана, да бъде облекчена посредством веселието, иронията, нерядко и самоиронията. Често чувството за хумор на старите войници е странно, желанието е да се посмееш на чужд гръб, да направиш някого за смях, да му се надсмееш и по този начин унизиш. Стремежът да покажеш на другия, че е по-низш от теб, е в основата на ред назовавания от животинския и растителния свят: заек, бухал, гълъбче, камила, смок, репей, гъба, манатарка, мухоморка. Своеобразна синекдоха имаме при чепик, кепе и оттам бомбе. Колкото повече и по-разнообразни са думите и изразите, с които се назовава младият войник, толкова по-парадоксално изглежда фактът, че една от големите магии на казармата е уеднаквяването. Уплашеният поглед, голата глава, униформата - сякаш с един замах са премахнати всички различия от цивилния живот. Опознаването е дълъг процес, а на стария войник времето му е скъпо. Докато започне да се обръща към младия си боен другар по име ще мине немалък срок. За улеснение всички новобранци са под общ знаменател, всички ще имат едно име - Бойко; Георги (Гошо); Джоро; Иванчо; Пешо. Изключение в тази поредица от имена правят Кирил и Кирчо, защото основанието за тяхната поява във войнишкия говор е, че те са варианти на може би най-популярната дума за новобранец - кир. Нечистотата не е желана, но често е неизбежна. Един път седмично накуп и набързо в градската баня надали стига. Докато старият войник има достатъчно време и намира начин да се грижи за личната си хигиена. Може би задължителността на службата и това, че те вкарват там принудително, са причините на командирите и началниците да се гледа априори като на врагове. Вменява им се, че са виновни до доказване на противното. Трудно ще накараш войника да прояви разбиране, че човекът, който го кара да бяга до хоризонта и обратно, да марширува и покрива нормативи, да се придвижва с прибежки и припълзявания по бойното поле, да преминава през обгазен участък, облечен с пълния защитен комплект, да превзема баира и там да копае окопи и т.н., и т.н.; че за този човек всичко това е изпълнение на трудово задължение, че това му е работата. Както трудно ще повярва, че целият този тормоз е просто вариант на доскорошния тормоз в училище; че офицерите са един вид учители, но по различни предмети, колкото и да са тежки, особено практическата им част. И понеже съпротива срещу това, което ти е задължение по закон, не може да има, то спасението е единствено в хумора и фолклора. Ако съдим по това как наричат войниците помежду си своите командири, прави впечатление пренебрежителното отношение. Всички знаят вица, че когато Господ раздавал акъла, военните били на учение. Той си пресрещнал на един мост, но те форсирали реката. С факта, че те по желание стоят там, откъдето с всички сили другите се стремят да се отърват, старшините и офицерите си спечелват пренебрежение от войниците. С презрение пък се отнасят срочнослужещите към своите бойни другари, които се престарават в службата; които се държат по такъв начин, сякаш няма да се уволняват, а ще остават да служат още. С много хумор и ирония се отнасят войниците към факта, че доста малко от готвачите в казармата успяват да се справят достойно със задълженията си. Една от основните причини кулинарните експерименти да не се получават е тази, че обикновено се готви за много хора. Дозировката е трудна, а и липсва сериозна мотивация. Затова често храната, излизаща от казана или огромната тава и влизаща в чинията или купичката на войника, е лоша, лишена от вкусови качества. Гняз, отрова, мазут, гняз кебап са едни от характерните определения, отнасящи се най-вече до яхнии със запръжка от червен пипер - грах, зелен фасул, картофена, тас кебап. Най-често вместо някоя подводница (месо в соса) се открива медуза или бяла мечка - по-тлъстичко парче или направо сланина. Някои от традиционните манджи получават свое ново наименование. Курбан чорбата е “супа от водорасли”, супа “Морско дъно” или моряшка супа, на кюфтета с много хляб и малко кайма се казва “бухти”. Сутрешната попара от чай и сухар е известна като “свинска радост”. Старият фасул, приготвен в полевата кухня, която се е тръскала по пътя, докато стигне до мястото на занятията, е “друсан боб”, а вечерята зрял боб и ошав за десерт е “чешка комбинация”. Специално ошавът се нарича КСП, което не е контролно-следова полоса, а компот от сушени плодове. Както КПП в столовата се разбира не като контролно-пропускателен пункт, а като компот от пресни плодове. Много важен момент е почистването на столовата и съдовете. Да те назначат бакар е едно от най-гадните наказания, макар че го няма в устава. Заканата: “Ще ти изгният ръкавите” се отнася за войник, който постоянно е изпращан за мияч. Всъщност бакар има много значения - някъде той сервира, отсервира и после мие съдовете, другаде бакарите са цял взвод, който сервира по наряд, а на трето място само мият. Затова миялното помещение се нарича бакарница. Освен това подводница, подводно отделение, дискотека. В какво се крие трудността да служиш в армията? След като вече сме разглеждали проблема за бойната и политическата подготовка, е ясно, че отговора няма да търсим в занятията и ученията. Не и във вечния конфликт между стари и млади, нито в извращенията на дисциплинарната практика. В какво още се крие причината за черния хумор, създал максимите “Службата е тежка, но за сметка на това продължителна” и “В казармата са трудни първите две години”? От първия ден войникът започва да използва наложилите се в местния говор определения за казармата: ад, кауш, зандан, мизерия. Изразът “служа войник” е равнозначен с гния, блъскам, бутам службата. Дори в тези почти неутрални думи и изрази се долавя смисълът, че войниклъкът натежава. Вариантът на казионния лозунг го казва най-добре: “Воля, сила, дух - и в главата кух”. Спасението се търси в две посоки. Първата от тях е надеждата. Новобранците се успокояват, като вярват в естествения ход на нещата (“Нашата е лесна, да му мислят онези, които са още навън”) и в това, че ще станат стари и ще им олекне. Другият набор пък вече чака уволнението. Вторият начин да се справиш с напрегнатото ежедневие е безразличието. Да не се престараваш, да не се вживяваш прекалено, да гледаш на нещата едва ли не отстрани. Да се правиш постоянно на недоразбрал - да се ослушваш или шеметизираш. Няма как да не ти тежи службата, когато в казармата всяка заповед е предпоследна. Друга мисъл от войнишкия фолклор обобщава: “В казармата всяка втора дума е или команда, или псувня”. Когато някой желае да изтъкне колко тежка служба е изкарал, обикновено казва (примерно): “За двете години имам двеста наряда!”. Просто въоръженият наряд (за разлика от граничарския) е свързан със загуба на сън, с излизане от ритъма, наложен с дневното разпределение на времето, с разстройване на биологичния часовник, заложен у всеки човек. А когато се влезе в поредица през ден наряд, става страшно. Едно от най-тежките наказания е да ти друснат непоряд - извънреден наряд, или РПТ (със значение повторение). Малко по-леки са задълженията на дежурния по рота и дневалния. Но макар и без автомат, това също е наряд. Само който не е бил там, не знае, че в казармата има работа за целия китайски народ. И ще бъдат прави в много отношения. Защото мисълта е вярна не само за бившите КЕЧ, трудови, строителни и жп войски, за които бачкането беше основна цел на службата. Навсякъде в поделенията на Българската армия работата, като изразходване на физическа и психическа енергия, се използва за укрепване на организма и каляване на характера на военнослужещия. Всеки стар войник ще ви потвърди, че оставиш ли новобранеца без работа, започва да си мисли за глупости. Класика по отношение на намирането на работа е пренасянето на строителни материали (примерно тухли) от единия край на поделението до другия. След няколко месеца операцията се повтаря, само че в обратна посока. Освен това без прекъсване се подреждат складове с техника. С необходимата бързина трябва да се свършва и основната част от работата в казармата - поддържането на хигиената. Индивидуалната е ясна: лъснат, бръснат - “и в стената блъснат”. Всяка сутрин взводът прави оборка - почиства определен участък от двора на поделението. Търкането на паркета в спалното най-често се прави с тел или с парче стъкло. В някои поделения използват “булдог” - пълен с камъни сандък, който се бута или влачи; някъде пък - метални дискове, затова наричат операцията “дискотека”. Мозайката в коридорите се чисти по два начина. Единият от тях - ежедневният, се прави с парцал, закован върху дървен прът - ракета. Веднъж на две седмици подът се измива с т.нар. сапунка. Да разтъркваш сапун или да правиш сапунка, означава посредством кръгообразни движения с метлата да разпениш настъргания или начупен предварително сапун върху намокрената мозайка. След това се измива с обилно поливане. Най-незавидно е положението на този, който “полива розите” (чисти тоалетните). Няма и не може да има човек, решил да се занимава с въпросите на казарменото ежедневие и по-специално с войнишката психология, който да не се съобрази с култа към уволнението. То е одухотворявано, обожествявано, превърнато в митично същество в съзнанието на войнишкия личен състав. Няма по-висша ценност по време на службата, няма по-мечтан момент от всеки (стар или млад), който е за определен срок в казармата. Завършването на школа, почивката, свиждането, градската или домашна отпуска са само малки междинни етапи по пътя към крайната цел. Рано или късно отпуската свършва и оставаш без близки (или без никакви) перспективи за нова. Тогава осъзнаваш, че домашната отпуска, която преди си наричал малко уволнение, далеч не е тази ценност, за която си я смятал. Тогава разбираш целия смисъл на мъдростта “Отпуската не е спасение, спасението е в УВОЛНЕНИЕТО!”. Още с престъпването на прага на родната казарма започват постоянните мечти за нейното напускане. Огромното мнозинство от българските срочнослужещи влизат в редовете на войската, за да излязат от нея. Звучи абсурдно, но е факт неоспорим. Старите войници добре знаят историята, че в първия ден от службата “Уволнението тръгва към поделението от Китай, яхнало валяк”. И чакат. И мечтаят. Почти целият фолклор е насочен към възхвала на уволнението. Защото, след като чуят заветните думи “Ставай, сдавай и се уволнявай!”, навън, оттатък, ги очаква Животът, Цивилизацията! Някъде в средата на септември от къщи пристигат цивилките, дрехите, предвидени за великата дата. И се чака шифрограмата... Удивителното е, че с времето започваш да изпитваш добри чувства и по адрес на командирите - офицерите и старшината. Да забравяш все по-усилено лошото и да гледаш все по-обективно на преживяното. Раздялата с командния състав се помни наистина, но това, което никога няма да се забрави, е другарството, родило се в казармата. Човек в своя живот изпълнява немалко социални роли, вписва се в различни колективи, общува с всякакви хора. Това е и естествената среда, от която възникват неговите приятелства. Оказва се, че преживяното с бойните другари - добро или лошо, е незабравимо.", "date": "2018.09.15", "title": "Институцията казарма"}
{"url": "https://www.24chasa.bg/novini/article/7056912", "text": "През ноември, Китай ще проведе първото си Международно ЕКСПО за внос. На мероприятие в Лондон, китайският посланик на Острова съобщи, че Великобритания ще бъде почетна страна-гост на изложението. Посланик Лиу Сяомин заяви, че искрено се надява, Китай и Великобритания да се възползват от безценните възможности на китайската реформа и отваряне в новата епоха, заедно да изградят едно по-светло бъдеще, съобщава  . Британският износ за Китай се е увеличил с 64% от 2010 година насам. През 2017 г, размерът на износа към Китай се равнява на 22.3 милиарда паунда, което е най-високото ниво до момента. По-рано този месец, китайският министър на търговията Джун Шан каза в изявление, че двете държави са се съгласили да проучват активно възможността за споразумение за свободна търговия между тях след Брекзит. На среща между британския министър на търговията Лиъм Фокс и китайския му колега неотдавна беше постигнато споразумение, което ще позволи вноса на британски млечни продукти, произведени от мляко от трети страни. Споразумението се оценява на 240 милиона паунда за Великобритания.", "date": "2018.09.15", "title": "Великобритания ще бъде почетна страна-гост на Китайското международно ЕСКПО за внос"}
{"url": "https://www.24chasa.bg/novini/article/7056981", "text": "Военен хеликоптер се разби в западната афганистанска провинция Фарах, в район под контрола на талибаните. Загинали са всичките петима членове на екипажа, предаде ДПА. Хеликоптерът бил обстрелван от талибански бунтовници късно снощи. Загиналите са двамата пилоти и трима снайперисти от афганистанската армия, предава БТА. За по-малко от седмица в провинция Фарах бяха убити 29 военни при нападения на талибани срещу армейски обекти, добавя ДПА.", "date": "2018.09.15", "title": "Талибани свалиха хеликоптер в Афганистан, петима са загинали"}
{"url": "https://www.24chasa.bg/novini/article/7056986", "text": "Европейският парламент прие доклад, с който признава официално наличието на разлики в качеството на продуктите, които се предлагат в страните от Източна и Западна Европа. Оказа се, че една и съща стока от една и съща марка е с различно качество у нас и в Германия. У нас качеството е по-ниско, а цената - обикновено по-висока, съобщава  . Изследване на Българската агенция за безопасност на храните разкрива, че различия в продуктите има - както в цената, така и в състава им. Изследвани са 11 групи храни, 53 хранителни продукта. Взети са 106 проби от 7 държави. В 40% от случаите са открити разлики в цените тук и навън. Фрапиращ е случаят с вид италианска паста, която у нас е със 166% по-скъпа отколкото в Италия. Небезизвестен е вече и случаят с българските бебета, които според изследването похапват с 40% по-скъпи пюрета, отколкото бебетата в Западна Европа. В 20% от изследваните продукти е открита разлика в етикетите. В 25% пък има разлика в състава на хранителната стойност. Например съдържанието на портокал в безалкохолна напитка от една и съща марка у нас е 5%, а в Италия - 12%. Докато в половината от изследваните страни напитките се правят със захар, за България се използва заместител. Открити са и вкусови разлики в сладкарските, тестените, шоколадовите продукти, зеленчуковия бульон и моцарелата. Според евродепутата от ГЕРБ Емил Радев санкциите трябва бъдат процент от годишния оборот. Едно от предложенията е глобата да бъде 4% от него. „  за сертификат за съответствие. Това, което сме предложили в доклада, е продукти, които са идентични във всяка държава от ЕС, да имат лого, което да доказва, че този продукт е с едно и също качество”, допълни евродепутатът от БСП Момчил Неков. Той призова гражданите да следят за нередности в качеството на храните в бъдеще. На въпроса защо БСП подкрепи Виктор Орбан, евродепутатът отговори, че той води Унгария към политика, която иска самото общество.", "date": "2018.09.15", "title": "Момчил Неков: Сертификат за съответствие ще реши проблема с двойния стандарт на храните"}
{"url": "https://www.24chasa.bg/novini/article/7056995", "text": "Четирима студенти-чужденци са с порезни рани от счупени стъкла след сбиване рано тази сутрин в общежитието на Американския университет в България в Благоевград, предаде  . В сбиването са участвали около 15 души. Конфликтът е започнал още с излизането от нощен клуб в Благоевград и е продължил в общежитието. Сигналът е бил получен към 4 часа от Първи корпус на студентски комплекс „Скаптопара” на АУБ. Отзовали са се четири патрулки и линейка на спешна помощ. В резултат е счупена стъклена врата на комплекса. От падналите стъкла порезни рани са получили румънка, рускиня и монголец. Порезната рана на румънката е на шията. Нараняванията на останалите двама са по ръцете. Малко преди това сбиване е имало още едно. То е станало пред дискотека, където младеж е ударен с бутилка по главата.", "date": "2018.09.15", "title": "15 студенти се биха в Благоевград, четирима са с порезни рани от стъкла"}
{"url": "https://www.24chasa.bg/novini/article/7056999", "text": "Катастрофите в повечето случаи са по обективни фактори – това са инциденти, възникнали от човеша небрежност, посочи психологът Росен Йорданов пред bTV. По думите му това е абсолютна небрежност. „Българските шофьори са на ясно какво се случва в чужбина – какви са санкциите. Трябва от видеоконтрола до санкцията пътят да е много кратък. Това може да се направи – да се засилят санкциите. Полицаите не са нужни в големите градове, където има възможност за видеоконтрол, живата сила трябва да е извън града”, смята Йорданов. Подрастващите трябва да бъдат възпитани, а батковците им превъзпитани, предложи още психологът. „Шофьорите нарушители трябва да са на пробация, да извършват обществено полезен труд – да отидат в спешното и да видят какво се случва, след като карат безотговорно”, обясни Росен Йорданов. По повод ареста на разследващите журналисти, психологът посочи, че разбира и двете тези, но има усещането, че и двете страни премълчават част от истината. „Най-големият проблем е липсата на идеи, МВР трябва да престане да бъде посткомунистическа система с модели и манталитет на управление, които не подхождат на нашата реалност”, каза още Росен Йорданов.", "date": "2018.09.15", "title": "Психолог: Шофьорите нарушители трябва да са на пробация"}
{"url": "https://www.24chasa.bg/novini/article/7057001", "text": "МВР е предупредило НСО да засили охраната на сградата на президентсвото утре. Неделя е ден на отворени врати на почти всички големи институции.  Според достоверен източник във вътрешното министерство, били получени сигнали, че е възможно хора с оръжие да влязат заедно с гражданите, пожелали да разгледат президентската институция. Твърди се, че са били засечени разговори на провокатори.  На същата дата 16 септември, обявена за ден на отворени врати в близо 40 институции, във фейсбук от месеци се организира протест на българи от чужбина. Петък организаторите дадоха и пресконференция и обявиха каква е тяхната цел. Исканията на групата \"Против геноцида на Борисов и всички останали управляващи партии\" е сваляне на правителството, но без да се разпуска 44-тото народно събрание. Според организатора Емил Русинов, живеещ в Лондон българин, трябва да се състави преходно правителство за 9 месеца и да се свика Велико народно събрание.  Не е ясно дали засечените разговори са на хора, които организират протеста на 16 или друга група, също готви румънски сценарий.  Източници в МВР допускат и участие на групите начело с Марин Маринов, в които участват русофилски организации,, чиято премиера бе по време на протестите през януари 2013 г. В България от няколко дни е пристигнала и голяма група от рокерите на руския президент Владимир Путин \"Нощните вълци\". Техни български последователи вече си пускат снимки с тях във фейсбук.  Вероятно предупреждението на МВР към НСО е и презастраховане от евентуални политически провокатори, които целят да предизвикат схватки с полицията. ", "date": "2018.09.15", "title": "МВР предупредило НСО за провокации в президентството"}
{"url": "https://www.24chasa.bg/novini/article/7057054", "text": "Деветнайсет души са ранени при станалите 15 тежки катастрофи в страната през изминалото денонощие, съобщават от МВР. В София са регистрирани 80 леки пътнотранспортни произшествия и една тежка катастрофа. При пътните инциденти в столицата е ранен един човек.                                                                                                                                                                                                                                                                                                                       ", "date": "2018.09.15", "title": "19 ранени при катастрофи за денонощие"}
{"url": "https://www.24chasa.bg/novini/article/7057056", "text": "Лидерът на АТАКА и председател на ПГ на Обединените патриоти Волен Сидеров обяви пред   идеята си да открие неделно училище за депутатите, които все още не се отнасяли сериозно към неща като жизнен опит, политически опит, авторитет. Уроците, които той изнасял били на първо време за коалиционните партньори, но с тенденция да бъде отворено и за други парламентаристи. Волен Сидеров изрази съжаление за политиката в България, че се различава от тенденциите в геополитиката, за които у нас дори не се говори. Лидерът на АТАКА изтъкна примери за своята прозорливост по отношение на случващото се в международен план. Например, предложението на партията му преди години, а сега намеренията в ЕС, да се премахне смяната по два пъти в годината на астрономичното с лятно време и обратно.", "date": "2018.09.15", "title": "Сидеров с идея да открие неделно училище за депутатите"}
{"url": "https://www.24chasa.bg/novini/article/7057059", "text": "Няма такова нещо, ние сме в непрекъснат контакт в МВР и другите служби от сектор \"Сигурност\". Това отговориха от Националната служба за охрана на въпрос на \"24 часа\" получавали ли са сигнал от МВР. Според информации,  , че очаква утре в деня на отворените врати в над 40 институции провокатори да опитат да внесат оръжие в президенството. От МВР не са коментирали информацията официално.", "date": "2018.09.15", "title": "НСО за сигнала от МВР: Няма такова нещо"}
{"url": "https://www.24chasa.bg/novini/article/7057058", "text": "Еднотонен каменен куб с размери 80 на 80 сантиметра, върху който е издълбан надпис в чест на богинята Тюхе откриха архелози при разкопките в Никополис ад Иструм край Велико Търново. За БТА ръководителят на експедицията д-р Иван Църов коментира, че находката е открита при теренните проучвания на югозападния ъгъл на малкия градски площад на форумния комплекс. Надписът е на старогръцки език и преведен на български гласи \"На добрата съдба, този прекрасен олтар посвети на богинята градската Тюхе Конкордиан - иконом на града\". Преводът е дело на епиграфа Николай Шаранков. Датировката, според специалиста, е от края на втори или самото начало на трети век, по време на управлението на император Септимий Север. Специалистът е уточнил, че надписът наподобява древна епитафия, чието авторство е приписвано на Демостен. Иван Църов отбеляза, че не му е известно в друг град от Римско време по българските земи да има надпис, в който да е споменат иконом на града. След приключване на теренните проучвания, археологът ще продължи изследването на находката. Църов е категоричен, че в дългогодишната история на проучванията на Никополис ад Иструм за първи път се среща подобна публична длъжност и вероятно тя е била присъждана на човек, който се грижи за публичното градско имущество. Тюхе е богинята на съдбата от Римския пантеон на боговете, която според вярванията на античните хора, може да бъде добра или лоша за съответния човек. Ако Тюхе му е помогнала да се случи нещо хубаво, той й посвещава някакъв оброк или дар, както вероятно е подходил Конкордиан преди близо 18 века, коментира Църов. В края на архелогоческия сезон олтарът ще бъде изваден с помощта на кран и ще бъде поставен сред другите открития в античния град.", "date": "2018.09.15", "title": "Надпис в чест на богинята Тюхе откриха в Никополис ад Иструм"}
{"url": "https://www.24chasa.bg/novini/article/7057064", "text": "Козлодуй има голям потенциал да стане притегателен център за културно-исторически туризъм. По този начин общината ще има възможност да се превърне във все по-търсена и атрактивна туристическа дестинация за четири сезона. Това заяви министърът на туризма Николина Ангелкова по време на откриването на втория Фестивал на занаятите и изкуствата в Козлодуй, където тази година се очакват над 2000 посетители, съобщиха от пресцентъра на министерството. По време на посещението си в града министър Ангелкова е имала работна среща с кмета на общината Маринела Николова. Тема на разговорите са били възможностите за развитие на регионалния туризъм. Поради големия потенциал на града министър Ангелкова е предложила да бъде организирана съвместна дискусия за развитието на туризма в Козлодуй и региона. Министър Ангелкова е посочила, че през последните години отседналите в града чужди туристи непрекъснато се увеличават, като най-много те са от Русия, Украйна и Румъния. Общите приходи от нощувките в общината за изминалата година възлизат на близо 30 хил. лв. В Регистъра на туристическите атракции, създаден от Министерството на туризма по данни на българските общини, са включени 7 обекта от Козлодуй, сред които античните крепости Августа и Региана, корабът \"Радецки\", мястото на слизане на Ботевата чета на дунавския бряг, Аспаруховия вал, Матеевият геран и др. Ангелкова е добавила, че много перспективен за цялото дунавско крайбрежие, а и за община Козлодуй, е маршрутът \"Дунав Ултра\" - най-дългият за туристи велосипедисти у нас - 730 км по поречието чак до Черно море. Той свързва най-северозападната с най-североизточната част на страната и преминава през близо 90 населени места. На вторите годишни награди на Министерството на туризма през 2017 г. веломаршрутът спечели първо място в категория \"Иновация на годината\" в туризма. \"Пътят за устойчиво развитие на регионалния туризъм очевидно е правилен и ние като администрация ще насърчим всеки работещ проект за по-нататъшното му стимулиране. Принос за този напредък имат и събития като настоящия фестивал, който е сред новите туристически атракции в общината, но според мен има прекрасно бъдеще\", е допълнила министърът на туризма.", "date": "2018.09.15", "title": "Ангелкова: Козлодуй има потенциал да стане притегателен център за културно-исторически туризъм"}
{"url": "https://www.24chasa.bg/novini/article/7057068", "text": "Двама спасители са загинали при борба със свличанията на земни маси, които мощният тайфун Мангхут предизвика на Филипините, предаде ДПА. Съобщава се за над 40 случая на свличания на земни маси в северния регион Кордилера, според Рикардо Джалад, изпълнителен директор на националния съвет за управление на рисковете. \"До момента при операциите са загинали двама спасители\", добави той и уточни, че е възможно броят на жертвите да нарасне. Спасителните екипи постоянно съобщават за нови щети, причинени от тайфуна Мангхут, предава БТА. Две жени са загинали в град Багио при свличане на земни маси, предаде Франс прес. Телата им са открити от полицаи след срутване на част от хълм, подкопан от силните дъждове. Тайфунът Мангхут отслабна над северните Филипини и се очаква да се насочи извън филипинската територия тази вечер, съобщава ДПА. Скоростта на постоянните ветрове спадна до 170 км/ч, с пориви достигащи 260 км/ч. Това беше най-силният тайфун, засегнал Филипините тази година. Въпреки, че отслабна, тайфунът развихри югозападните мусони, които носят силни ветрове и проливни дъждове в други части на архипелага, съобщи метеорологичната служба. Мангхут се движи на запад с 25 км/ч, насочвайки се към Южен Китай или Хонконг.", "date": "2018.09.15", "title": "Тайфунът Мангхут над Филипините взе 4 жертви"}
{"url": "https://www.24chasa.bg/novini/article/7057071", "text": "Над 44 милиона пътници са използвали гръцките летища в периода януари - август 2018 г., което е увеличение с 9,9 процента спрямо същия период на миналата година, съобщава в. \"Катимерини\". По данни на Службата за гражданска авиация е регистриран също ръст от 8,7 процента на броя на полетите. Нарастването на броя на пасажерите на атинското международно летище, 14-те регионални летища, управлявани от компанията Фрапорт Гърция, и 23-те други регионални летища, контролирани от държавата, съвпада с прогнозата за 10-процентно увеличение на туристическите посещения в Гърция тази година, предава БТА. Броят на туристите през първите осем месеца на годината е 44 454 920 души, спрямо 40 443 451 души година по-рано. Полетите на гръцките летища са били 368 581 тази година, от които 139 061 вътрешни и 229 520 международни полета. Летището с най-голямо увеличение на пътниците в периода януари - август е Сития в източен Крит, където е регистриран ръст от 110,1 процента. Увеличението на броя на туристите през септември и октомври се очаква да бъде по-голямо отколкото през август, какъвто бе случаят през май и юни, отбелязва \"Катимерини\".", "date": "2018.09.15", "title": "Близо 10% увеличение на броя на туристите в Гърция"}
{"url": "https://www.24chasa.bg/novini/article/7057075", "text": "„У нас някак си се превърна в норма погазването на закона, а когато някой го спазва, вие ме питате защо. Аз мисля, че това вече е диагноза за нашата демокрация. Няма как да подпиша указ, при положение че няма съгласуване, което законът изисква за всеки проект на акт, който съдържа предложение за указ.“ Това заяви президентът Румен Радев пред журналисти днес в Казанлък, в отговор на въпрос дали ще подпише указ за освобождаване от поста на главния секретар на МВР Младен Маринов, номиниран за министър на вътрешните работи. Това съобщиха от пресцентъра на държавния глава.  Държавният глава подчерта, че ясно е посочил какво трябва да се направи и го е обяснил където трябва. Законът трябва да се спазва на най-високо ниво, ако искаме да се спазва и по-надолу, категоричен беше Румен Радев. „Мисля и че е малко странно да ми задавате този въпрос след случая в Перник с арестувани журналисти, който вече ни прослави по страниците на световния печат, докато вие удобно мълчахте“, посочи още президентът. Попитан за предстоящото участие на делегация, водена от българския министър-председател, която ще представи страната ни на заседанието на Общото събрание на ООН, държавният глава подчерта, че „обилните обяснения от Министерски съвет категорично не отговарят на истината.“ „Проблемът изобщо не е дали ще ходи президентът или премиерът. Проблемът е дали се спазва законът, как се вземат решенията и дали се спазва духът на Конституцията“, заяви Румен Радев. Президентът посочи и че Министерство на външните работи е нотифицирало в ООН премиера като ръководител на българската делегация без абсолютно никакво уведомяване на президентската институция. „Всички други впоследствие срещи, писма, те са постфактум. А между другото от писмата много ясно личи липсата на съгласуване“, подчерта още държавният глава.", "date": "2018.09.15", "title": "Румен Радев: Няма как да подпиша указ при положение, че няма съгласуване (Обновена)"}
{"url": "https://www.24chasa.bg/novini/article/7057077", "text": "Италианските власти арестуваха 65-годишната българка Лили Стоева, която работела като гледачка в дом за възрастни хора в град Равена, област Емилия-Романя. Според медиите обвиненията към нея са за малтретиране, побой, обиди и непрекъснати заплахи към възрастните хора, живеещи във фамилна къща в историческия център на Равена. Разследването срещу българката започнало през лятото, след като в сигнал до кмета на града било подробно описано жестокото отношение на българката към обитателите на дома, в което имало от бой и вербално насилие до обиди и заплахи. Всичко това било чувано и от съседите в сградата. След получения сигнал общинската полиция започнала да следи българката от края на юни. Поставила и подслушвателни устройства в дома за възрастни. \"Господи, остави ме да умра. Уморена съм да страдам. Искам да си отида в къщи да страдам\", плачела възрастна италианка в банята на дома след поредния бой на българката. Най-много страдала 94-годишна италианка, безпомощна пред обидите и жестокото отношение на гледачката. \"Събуди се, ей, идиотко, събуди се!\", крещяла българката рано сутринта, след като влезела в стаята на 94-годишната италианка. На нейните стонове българката отговаряла с други обиди \"Не си нищо, освен идиотка. Всеки ден като крава. Вониш като коза. По-добре да умре тази идиотка\", били думите на българката, записани от карабинерите. След тези обиди се чували плесници и бой, както и плач от страна на възрастната жена. Според \"Кориере Романя\" българката разбрала от разговор с друга гледачка в дома, че 94-годишната жена имала намерение да се оплаче на семейството си. Българката обаче не показала особено безпокойство от този факт, защото знаела от лекар, че от лекарството, вземано от италианката, можели да се получат спукани капиляри по подобие на тези, които имала заради боя и отоците. В крайна сметка изложеното в сигнала до кмета било потвърдено с много елементи и свидетелства от очевидци. Малко преди арестуването й обаче българката била преместена от собствениците на дома в друга структура в Пунта Марина, тяхна собственост. Тези дни Прокуратурата на Равена издаде заповед за задържането на българката, която сега се намира в затвора на Форли. Властите разследват и евентуално покриване на българката от страна на управителите на дома за възрастни.", "date": "2018.09.15", "title": "Арестуваха българка, малтретирала италианци в дом за възрастни"}
{"url": "https://www.24chasa.bg/novini/article/7057084", "text": "Съдът за тежки престъпления в турския град Айдън е осъдил на една година и 10 месеца затвор , съобщи в. \"Миллиет\". Същата бе задържана преди около година от турската полиция в град Дидим, докато бе на почивка с приятеля си - британския гражданин Джо Робинсън, и майка си. Двамата бяха обвинени от турските власти за пропаганда в подкрепа на терористичната организация Кюрдска работническа партия (ПКК) и бяха арестувани, предава БТА. Причина за ареста бе публикуването на снимки, на които 24-годишният Джо Робинсън е показан в камуфлажна униформа с бойци от Силите за защита на народа - сирийски кюрдски милиции, които Турция определя като терористи заради връзките им с ПКК. Мира бе задържана известно време в полицията и след това бе пусната на свобода, но с условие, че ще бъде съдена задочно. Властите след известно време разрешиха на Мира да отпътува от Турция. Британският гражданин отначало бе задържан в затвора, а след това бе пуснат на свобода, но със забрана да напуска Турция, която е все още в сила. Обвиняемите не са се явили на последното съдебно заседание в съда за тежки престъпления в град Айдън и са представили извинение, съобщиха турски медии. На заседанието са присъствали само адвокатите им. Джо Робинсън е бил осъден на 7 години и 6 месеца затвор заради участие в дейностите на терористичната ПКК. Съдът постановил още, докато влезе в сила присъдата, да бъде продължена забраната за напускане на Турция на британския гражданин.", "date": "2018.09.15", "title": "Близо 2 г. затвор за българката, подкрепяла терористи в Турция с приятеля си"}
{"url": "https://www.24chasa.bg/novini/article/7056892", "text": "Чуждестранните инвеститори ще могат да създават компании с изцяло чуждестранен капитал в няколко ключови индустрии в южната китайска провинция Гуандун, съобщиха местните търговски власти, съобщава  . Сред споменатите индустрии са производството на превозни средства с нови енергии, проектиране, производство и поддръжка на кораби, самолети, хеликоптери, безпилотни самолети, строеж и стопанисване на бензиностанции, международен морски транспорт и др. На пресконференция заместник директорът на търговското управление на провинцията Чън Юехуа заяви, че с този ход се цели по-нататъшното отваряне на инвестиционната среда и оптимизиране на индустриалната структура при новата икономическа ситуация. Той допълни, че през следващите три месеца ще бъдат подготвени серия от политики, които да помогнат за привличането на чуждестранни инвестиции във високотехнологичните индустрии в провинцията, която всъщност е пионер на китайската реформа и отваряне от края на 70те години насам. В допълнение, чуждестранните финансови организации ще бъдат насърчавани да откриват дъщерни клонове, смесени дружества и дружества за управление на инвестиционни фондове, каза още Чън. По думите му, чуждестранните инвестиции в промишления сектор в Гуандун са достигнали 24.62 милиарда юана през първите седем месеца на 2018, което е ръст от 37.9% на годишна база.", "date": "2018.09.15", "title": "Провинция Гуандун облекчава условията за чуждестранните инвестиции"}
{"url": "https://www.24chasa.bg/novini/article/7056900", "text": "Ураганът Флорънс, който вчера сутринта връхлетя атлантическото крайбрежие на САЩ, съпроводен с порои и бурни ветрове, взе четири жертви в щата Северна Каролина, преди да отслабне до тропическа буря, предаде Ройтерс. Полицията съобщи за първите жертви на стихията, майка и нейното бебе, убити от паднало дърво върху къщата им в Уилмингтън, около осем часа след навлизането на Флорънс на сушата. Бащата на детето е в болница. В Пендър Каунти жена почина от инфаркт, след като отломки, блокирали пътищата, попречиха на парамедиците да стигнат до нея. Четвърти човек е загинал в Лънор Каунти, опитвайки се да включи генератора си, предава БТА. Националният център за ураганите в Маями снощи съобщи, че силата на Флорънс е намаляла до тропическа буря, но предупреди, че все още се очакват животозастрашаващи пориви на вятъра и катастрофални наводнения в части от Северна и Южна Каролина. Центърът на Флорънс вече е на около 45 км североизточно от Мъртъл Бийч, Южна Каролина, с постоянна скорост на вятъра 110 км/ч. Прогнозата е за значително отслабване на стихията през уикенда и в началото на седмицата, докато Флорънс навлиза навътре в сушата все по-бавно, поради което се очакват проливни дъждове дни наред. Властите съобщиха вчера, че 722 000 потребители - домакинства и бизнеси, са останали без ток. Очаква се президентът Доналд Тръмп да посети следващата седмица районите, засегнати от урагана Флорънс, но след като бъде установено, че посещението му няма да попречи на спасителните или възстановителни операции, предаде Ройтерс, като се позова на Белия дом.", "date": "2018.09.15", "title": "Ураганът Флорънс взе 4 жертви в Северна Каролина, отслабна до тропическа буря"}
{"url": "https://www.24chasa.bg/novini/article/7056918", "text": "Германец на 34 години бе осъден днес на пет месеца затвор, защото отправил хитлеристки поздрав по време на демонстрация на крайнодесни в град Кемниц, предадоха световните агенции, като се позоваха на съдебните власти. Мъжът, представен като Марсел В. от германските медии, е бил осъждан в миналото няколко пъти за нанасяне на телесни повреди. Ето защо съдът е преценил, че не може да му се наложи условна присъда, предава БТА. Вчера друг мъж на около 30 години бе осъден заради същия жест по време на друга демонстрация. Той получи осем месеца условно и глоба от 2000 евро. Кемниц бе разтърсен от неонацистки и крайнодесни протести след убийството на 26 август на 35-годишен мъж, за който бяха задържани сирийски и иракски мигранти. В Германия хитлеристкият поздрав или нацистките отличителни знаци, като пречупен кръст се наказва от закона. Нарушителите може да получат присъди до 3 години затвор. Близо 3 500 души участваха вчера в поредния крайнодесен протест в източногерманския град Кемниц, предаде ДПА. Под лозунга \"Ние сме повече и ще се връщаме!\" демонстрантите се събраха край паметника на Карл Маркс, след което шествието премина през центъра на града, придружено от силно полицейско присъствие. Полицията заяви, че демонстрацията е завършила без инциденти.", "date": "2018.09.15", "title": "5 месеца затвор за хитлеристки поздрав по време на демонстрация в Кемниц"}
{"url": "https://www.24chasa.bg/novini/article/7056920", "text": "Връщаме се към един тъжен спомен. Припомняме \"Уикенда на Лемън\", когато на 15 септември 2008 година нюйоркската банка Лемън брадърс (Lehman Brothers) се срина, хвърляйки света в най-тежката икономическата криза от 30-те години на миналия век, предаде АФП. Американските власти не успяха да намерят нов собственик на американския банков гигант, изпаднал в затруднено финансово положение заради задушаващите високорискови ипотечни кредити, които бе отпуснал, и вдигнаха ръце от него, предава БТА. В понеделник, 15 септември 2008 година, в 01:45 минути местно време Лемън брадърс обяви фалит, изненадвайки света след уикенд, белязан от пазарлъци в последната минута на високо равнище. Банката остави \"неплатена сметка\" за 691 милиарда долара и 25 000 служители на улицата. Това е най-големият фалит в американската история. На Уолстрийт Дау Джоунс се срина с 500 пункта, което бе най-големият спад след терористичните нападения срещу кулите близнаци през 2001 година. С кашони под мишницата, смаяните служители напуснаха още същия ден централата на банката под обективите на папараците. \"Не забелязахме нищо такова да се задава!\", ще заяви служител на групата в Лондон. Според Лорънс Макдоналд, бивш дилър и съавтор на книга, появила се през 2009 година за срива на банката, \"Колосален крах на здравия разум\" (\"A colossal Failure of Common Sens\"), шефовете на Лемън отдавна са били предупредени за прекомерните рискове, които поемат, за да увеличат печалбите си в краткосрочен план, отбелязва АФП. Ръководството \"ни засили с 250 километра в час право към най-големия айсберг на високорисковите ипотеки\", заяви той пред АФП. Бившият управляващ директор на Международния валутен фонд Доминик Строс-Кан (2007-2011) твърди, че надигането на популизма е пряко следствие от финансовата криза, последвала фалита на Лемън, чието управление е облагодетелствало неравенствата, допринасяйки и за влизането на Доналд Тръмп в Белия дом. \"Когато има пожар, пожарникарите се намесват и вода се пръска навсякъде. След това обаче тя трябва да се попие, а това не бе направено. И тъй като тази вода отиде в джобовете на някои, а не на всички, настъпи взрив на неравенствата\", каза Строс-Кан пред АФП.", "date": "2018.09.15", "title": "10 години от фалита на \"Лемън Брадърс\", считан за началото на финансовата криза"}
{"url": "https://www.24chasa.bg/novini/article/7056921", "text": "Краси гледа прасета от повече от 15 години и почти целогодишно изхранва семейството си с домашно приготвени наденици, разказва  . Тази година обаче от  \"Сланината, вътрешностите и месото на прасетата трябва да бъдат обработвани термично, за да се убие вирусът, ако е имало такъв. Кожата пък трябва да се хвърля на места, където е невъзможно да се открият от животно и така вирусът на африканската чума да се разпространи\", обясни д-р Петьо Кръстев от БАБХ. \"Щом трябва, ще се постараем да спазваме препоръките\", каза Краси.", "date": "2018.09.15", "title": "БАБХ: Сланината и месото да се обработват термично преди консумация"}
{"url": "https://www.24chasa.bg/novini/article/7056932", "text": " представя България в неблагоприятна светлина в момент, в който има страни в ЕС, които действат срещу свободата на словото, каза пред   Весела Чернева от Европейския съвет за външна политика. По думите й за България е много важно в момента да остане извън тази група. \"Случаят показва сериозни дефицити в работата на МВР. От една страна, във вътрешната комуникация на МВР, в комуникацията с обществото. Фактът, че те са задържани, а после на най-високо ниво се казва, че не са били задържани. Цялата ситуация наистина граничи с абсурда\", коментира Иван Радев от Асоциацията на европейските журналисти в България.", "date": "2018.09.15", "title": "Експерти: Арестът на журналистите край Радомир вреди на имиджа на България"}
{"url": "https://www.24chasa.bg/novini/article/7056304", "text": "Българска винарна печели медали от международни конкурси още с първата си реколта. Това разказа Марина Костадинова от изба “Страцин”. Тя и съпругът ѝ Красимир са собственици на избата, макар и двамата да са икономисти по образование. Винарната пуска дебютната си бутилка вино през 2017 г. Компанията участва на международния конкурс “Мондиал де Брюксел”. През 2017 г. шардонето от бранд Soulmates им носи сребърно отличие. На тазгодишния мондиал, който се състоя в Пекин, избата е извоювала с “Гренаш и Сира” от бранда Soulmates 2017 г. златното отличие, а сребърното е за розето от Early Birds. У нас имат признание от Казанлъшкия фестивал на виното - златни отличия. Същите са получили и от Балканския международен винен конкурс. “Всичко тръгна, след като върнаха на съпруга ми лозови масиви в района на Поморие. Името на избата идва от населеното място - Страцин. С гледането на лозя е логично да правиш вино - затваряне на кръга”, казва Костадинова. Сега гледат 300 декара лозя. “Виното е жив организъм, още от гроздовия сок. Трябва да му се дава много внимание. Грижите към него и тези към децата са много близки.”, разказва тя. За нея най-интересното при създаване на виното е времето на гроздобера и ферментацията, когато гроздовият сок се превръща във вино. Костадинова разказа, че вторият етап, след като го създадеш, е да го съхраниш и обгрижваш. Финалният завършек е да го облечеш в бутилка. Тя казва, че дилемата е дали да се обърнеш към специалисти, или да правиш това, което смяташ за добре. Със съпруга ѝ решават да се доверят на хора с опит. Резултатът е налице с наградите, които получават за дизайн на вината. “Много е важно външният вид да отговаря на качеството. Защото не може да сложиш една лъскава опаковка, а съдържанието да е ниско. Ние се стремим даже качеството да е по-високо макар и с оглед визията на виното”, акцентира Костадинова. През тази година семейството иска да разшири предлагането на вината в чужбина. С първата реколта 2016 г. вината са били в 2 бранда - Early Birds и Soulmates. Започнали са с по 5 вида, а после е добавен още 1 в Soulmates. “Страцин” начално са насочени към бяло и розе, а сега предлагат и червени вина, които отнемат повече време от гроздобера до слагането им в бутилки, сравнено с другите сортове, Компанията има амбиции да разшири предлагането си в чужбина, а контактите с вносители създават по време на изложенията. При избора на Fibank първата причина е била, че банката е българска. “Нашите нужди отговориха на тяхното предлагане и от двете страни. С финансирането от банката ще се увеличи двойно капацитетът на избата. Ще се обособи нова част и ще се вложи в по-модерна техника, за да правим по-добре нещата.”, казва Костадинова. Компанията е работила и с други банки партньори, но при смяна на условията и сравняване на други компании решихме да работим с Fibank. Обемът на избата е 100 000 литра, а с подкрепата на Fibank ще го увеличим двойно, казва Костадинова. Тя определя успеха на компанията в наличие на повече свободно време. Костадинова разказва, че прекарват всеки ден в избата. “Докато нещата не потръгнат, ние няма да си позволим свободно време”, добавя още тя. Успехът сега е, че вината се приемат много добре и чуваме позитиви за млада изба. Отличията, които получаваме също го показват, но трябва и време за нас. Може би трябват поне още няколко години, за да стигнем успеха със свободно време.", "date": "2018.09.15", "title": "Марина Костадинова: С подкрепата на Fibank ще увеличим двойно обема на нашата изба"}
{"url": "https://www.24chasa.bg/novini/article/7056935", "text": "Опасна игра в мрежата подстрекава малките момиченца да горят гърбовете си, за да им пораснат крила. Идеята е инспирирана от детския филм Winx, който е хит сред подрастващите, а главните героини са феи с криле. На прицел са малките момичета, защото обещанието е да се превърнат във феи, подобно на анимационните героини, съобщава  В дискусията за опасностите и последствията от новата коварна игра, от която вече има тежко пострадали в Русия, участие взеха влогърът Стан, Жени Калканджиева, която е майка на 9-годишен син и доц. Мая Аргирова от клиниката по токсикология в “Пирогов“. \"Сегашното поколение расте по този начин, че му е насадена една идея на предизвикателството. Всичко е състезание, конкуренция. Днес децата имат един социален живот, който изисква едно голямо перчене\", коментира известният влогър Стан. \"Нашият син е на 9 години. Единият случай беше харчене на пари от кредитна карта. Сумата не беше никак малка. Имаше и друг случай, който много ме притесни. Имаше един период, в който той постоянно ме питаше дали може да лети. Беше гледал детски филмчета, в които героите притежаваха магически сили\", разказа на свой ред Жени Калканджиева. \"Мъжът ми е направил така, че да вижда всичко, което синът ни отваря в интернет - какво гледа, на какво играе и т.н.\", обясни Жени Калканджиева. Според нея водещи в отношенията родител-дете са доверието и контролът. Влогърът Стан разказа случай, в който ученик му доверил, че попаднал на педофил в интернет. Когато детето споделило с майка си, тя му се скарала и го заплашила с бой. \"Това дете никога повече няма да споделя с майка си\", заяви Стан и посъветва родителите да не постъпват по този начин.", "date": "2018.09.15", "title": "Игра кара децата да горят гърбовете си, за да им поникнат криле"}
{"url": "https://www.24chasa.bg/novini/article/7056896", "text": "Над 40 компании от България са се записали за участие като изложители в първото Китайско международно ЕКСПО за внос (CIIE), което ще се проведе през ноември в Шанхай, съобщи Ли Дзинци председател на борда на Китайския център за международна търговия в петък, съобщава  . „Надяваме се българските компании да покажат техните най-добри продукти и активно да развиват китайския пазар\", каза още Ли на промоционално мероприятие. До края на юли, повече от 2800 компании от над 130 държави и региона са потвърдили участието си на изложението, добави Ли. Според предварителни оценки, ЕСКПО-то ще бъде посетено от над 150 хиляди местни и чуждестранни търговци. Ли каза още, че Китай е важен търговски партньор на България. Двустранната търговия за миналата година е отчела над 2.1 милиарда долара, което е растеж от 30% на годишна база. „Приветстваме българските млечни продукти, вино, розово масло и други специфични продукти да разширят присъствието си на китайския пазар и очакваме стоките „произведени в Китай\" да донесат по-осезаеми ползи за българските потребители\", каза още Ли. Александър Минев, и.д. изпълнителен директор на Изпълнителна агенция за насърчаване на малките и средните предприятия (ИАНМСП), каза, че агенцията ще подкрепи 38 български компании за участие в китайското изложение, с цел насърчаване на двустранната търговия. Според него, България притежава икономически потенциал, който може да доразвие заедно с Китай.", "date": "2018.09.15", "title": "Повече от 40 български компании ще участват на Китайското ЕКСПО за внос през ноември"}
{"url": "https://www.24chasa.bg/novini/article/7056925", "text": "Полицаите, задържали разследващия журналист от „Биволь” Димитър Стоянов и румънския му колега Атила Биро, са били на секретен пост и не са знаели, че журналистите ще идват на местопроизшествието. Това каза в предаването „Тази събота” по bTV шефът на ГДБОП Ивайло Спиридонов. \"В момента в който отидохме в Радомир от храстите излязоха полицаи с оръжие, с бронежилетки. Когато видях, че са полицаи имаше момент на олекване\". Това каза пред bTV журналистът от \"Биволъ\" Димитър Стоянов. \"Реакцията на ГДБОП беше, че ще проверят този сигнал, но на следващия ден изнасянето на средства продължи\", каза Стоянов. \"Все пак правим журналистическо разследване. В една европейска държава, след като сме доказали, че сме журналисти това поведение е недопустимо\", каза румънският журналист Атила Биро. „Стояхме около 1 час закопчани с белезници, а в следващите 3 часа са били на местопроизшествието, отново задържани, но без белезници, явно бяха установили кои сме”, допълни той. Журналистът посочи, че най-вероятно ще търси защита на нарушените си права по съдебен път. „Очевидно е, че няма воля да се разследва корупцията по високите етажи на властта. Много възможно е този случай да затихне като много други”, смята разследващият журналист. За какво да се извиня? Това каза директорът на ГДБОП Ивайло Спиридонов, който се присъедини към разговора с журналиста.  \"Предполагам, че имате мнението, че журналистите имат повече права от българските граждани. Тези журналисти се намират в района на местопроизшествие. Служителите, които са били там не са знаели кой какъв е, затова не дължа на никого извинение\", добави той. \"Вчера се извиних на г-н Атанас Чобанов (главният редактор на Биволъ - б.р.). Обадих се по чисто човешки подбуди, \"каза още Спиридонов. \"Знаете, че на 11-и получихме информация от агенция \"Биволъ\", че се унищожават документи. ГДБОП започна работа по този случай. На 11-и беше получен сигнал, на 12-и с господина се срещнахме, за да получим оперативна информация. Такава не ни даде, защото трябвало да пита началника си. През цялата вечер г-н Чобанов координираше къде са тези документи. Ние не познаваме района, местните полицаи го познават и се ориентираха къде са тези чували с материали. В същото време г-н Чобанов подава сигнал, че друг чувал се превозва към мястото.\", каза Спиридонов.  По думите на Спиридонов затова е бил направен таен пост, който да причаква втората пратка с чували, но тогава са се появили двамата журналисти и са били задържани. В ГДБОП и съответно полицаите, не са били предупредени, че журналистите ще посетят местопроизшествието и са действали според инструкциите, задържали са непознатите лица и са ги отвели за идентифициране в районното управление. На въпрос къде са горените чували Спиридонов отговори, че са в МВР Перник.  На въпрос на Димитър Стоянов защо шефът на РПУ не е знаел подробности за акцията, Спиридонов отговори, че е заради спецификата на случая. \"Шефът на РПУ ще знае ако аз му кажа, не познавате спецификата на работата ни\", каза Спиридонов. „Каква работа имат тези журналисти да се намират на мястото, нали са подали на нас информацията? Българските служби за сигурност ли работят или журналистите? Оставам с впечатлението, че искате при българските служители на МВР и българските граждани най-вече да създадете усещането, че журналистическата гилдия е нещо повече от тях”, заяви шефът на ГДБОП. Цялата работа е „филм със скапан сценарий”, изтъкна той.", "date": "2018.09.15", "title": "Таен пост закопчал журналистите, полицаите не знаели, че ще идват"}
{"url": "https://www.24chasa.bg/novini/article/7056937", "text": "Корнелия Нинова е поканена в качеството си на вицепрезидент на Социалистическия Интернационал да участва в срещата на Президиума на организацията с държавните и правителствени ръководители от политическото семейство на заседанието на Общото Събрание на ООН в Ню Йорк. Това съобщиха от пресцентъра на БСП. За съжаление тя няма да може да вземе участие в разговорите тъй като на същата дата ще бъде домакин в София на предварително уговорена среща с всички европейски посланици. Уважаеми господин Аяла, Скъпи Луис, Благодаря за поканата да участвам в срещата на Президиума на Социалистическия интернационал с държавните и правителствени ръководители от нашето политическо семейство на заседанието на Общото Събрание на ООН в Ню Йорк. Оценявам високо важността на темите за ефективно гарантиране на мир, устойчивост и зачитане на правата на човека и основните свободи, настоящата международна обстановка и световните предизвикателства. За съжаление няма да мога да взема участие в заседанието и разговорите. На същата дата - 27.09.2018 г., съм домакин в София на отдавна организирана моя среща с всички посланици на страните членки на Европейския съюз. На нея ще дискутираме предизвикателствата пред Европа в контекста на международните отношения и ще представя пред тях нашата визия за развитието на България и бъдещето на Европейския съюз. Пожелавам на Вас и колегите ползотворни и успешни разговори и оставам в очакване на следващата ни среща. С уважение,", "date": "2018.09.15", "title": "Поканиха и Нинова в Ню Йорк, няма да ходи"}
{"url": "https://www.24chasa.bg/novini/article/7056943", "text": "Смъртта на балетиста Мартин Чикалов, прегазен от шофьор без книжка, за пореден път повдигна темата за неправоспособните шофьори и липсата на справедливи санкции за тях.  „Проблемът не е в това, че има хора, които управляват автомобили без книжка, проблемът е че те не се наказват по сериозен начин”, каза пред   бившият началник на КАТ Алекси Стратиев. Адвокатът Марин Марковски смята, че законите трябва да станат по-сурови, за да има ефект от тях. „Войната по пътищата вече не е война, а клане”, категоричен е адвокатът и допълни, че България е на първо място в ЕС по убити на 1 000 000. „За хората, които имат повече от едно нарушение, трябва да има по-сериозни санкции. Статистиката показва, че след 5-6 груби нарушения се стига до тежко произшествие”, каза още Стратиев. Бившия началник на КАТ сподели, че в момента се готвят и нови промени в Закона за движение по пътищата.", "date": "2018.09.15", "title": "Марин Марковски: Трябва да има по-сериозни наказания за шофьори без книжка"}
{"url": "https://www.24chasa.bg/novini/article/7056939", "text": "Холандските власти са арестували и експулсирали двама предполагаеми руски агенти, заподозрени в опит за хакерска атака срещу лаборатория в Швейцария, която извършва тестове на химически оръжия за ООН, потвърди швейцарското правителство. То е извикало руския посланик, за да изрази протест, предаде Асошиейтед прес. Москва бързо отхвърли обвинението - поредното западно твърдение за руски шпионаж и други актове на намеса. Този път предполагаемата мишена е била лабораторията в Шпиц, която анализира проби от отравянето през март на бившия руски агент Скрипал и дъщеря му в Англия, предава БТА. Официалното потвърждение дойде след като холандският в. \"Ен Ер Се Ханделсблат\" и швейцарският в. \"Тагес Анцайгер\" съобщиха, че двама руснаци, заподозрени, че са агенти на военното разузнаване ГРУ, са били изгонени от Холандия по-рано тази година в резултат на съвместно разследване на няколко европейски служби. Според медиите двамата мъже били арестувани в Хага през пролетта, по подробности не бяха съобщени. Швейцарската Федерална разузнавателна служба вчера потвърди, че е работила активно с британските и холандските си партньори по случая, но също не разкри подробности. \"Швейцарските власти знаят за случая с руските шпиони, разкрити в Хага и експулсирани от същото място\", заяви в имейл говорителката Изабеле Грабер. Тя подчерта, че службата е помогнала за \"предотвратяването на незаконни действия срещу швейцарска инфраструктура с критично значение\", но отказа по-нататъшен коментар по случая. Швейцарската прокуратура заяви, че \"две лица, замесени в опита за хакерска атака\", са били разкрити по време на по-широко разследване на предполагаем \"политически шпионаж\", започнало през март 2017 г. Външното министерство на Швейцария съобщи, че е извикало руския посланик, за да протестира срещу този опит за хакерска атака и настоя Русия \"незабавно да прекрати шпионските си действия на швейцарска земя\". Първият дипломат на Русия обаче се присмя на забавянето, с което подобна новина е излязла в публичното пространство, отбелязва Асошиейтед прес. \"Не мога да допусна, че подобна случка, в която са участвали специалисти от три западни страни, може да остане извън полезрението на масмедиите\", заяви саркастично министърът на външните работи Сергей Лавров пред репортери след срещата с германския си колега Хайко Маас вчера в Берлин. ТАСС цитира говорителя на руското посолство в Швейцария Станислав Смирнов, който нарече медийната информация \"абсурдна измислица\". \"Смятаме, че това е нова антируска фалшива история, измислена от западните медии. Това е абсурдно, просто още едни безпочвени твърдения\", каза той. Холандското министерство на отбраната е отказало коментар. През март премиерът Марк Рюте съобщи, че Холандия е експулсирала двама руски разузнавателни агенти - по времето на вълната от масово експулсиране на руски дипломати от западни страни в протест срещу отравянето на Скрипал и дъщеря му, припомня АП. Говорителят на лабораторията в Шпиц Андреас Бухер отказа да коментира събитията в Холандия, но подчерта, че са взети предпазни мерки и няма загубени данни. По думите му има признаци, че тя е обект на вниманието на хакери през последните няколко месеци. Той не пожела да отговори дали лабораторията е анализирала проби, свързани със случая Скрипал, като заяви, че по договор тя е обвързана с клауза за поверителност за работата си за Организацията на ООН за забрана на химическите оръжия, базирана в Хага. По-рано тази година Лавров беше казал, че лабораторията в Шпиц анализира проби от разследването на отравянето в Англия, допълва АП.", "date": "2018.09.15", "title": "Холандия изгони руски агенти, шпионирали лаборатория с проби на Скрипал"}
{"url": "https://www.24chasa.bg/novini/article/7056942", "text": "Израелски войници са застреляли трима палестинци, сред които 11-годишно момче, а 248 палестинци са ранени днес по време на седмичните протести в ивицата Газа край оградата на границата с Израел, съобщиха палестински източници, цитирани от Ройтерс. Израелската армия заяви, че е използвала сила, необходима, за да отблъсне 13 000 палестинци, които се струпали в няколко точки при оградата. Някои хвърляли камъни, бомбички и гранати по войниците под прикритието на дима от горящи автомобилни гуми, при което един израелски войник бил ранен, а неколцина палестинци за кратко успели да влязат на територията на Израел, предава БТА. С днешните жертви броят на палестинците, убити по време на редовните демонстрации, започнали на 30 март, достигна 177 души. 11-годишният Шади Абдел-Ал е най-младата жертва на израелския огън. \"Той ходеше на протестите всяка седмица. Съдбата му бе днес да загине като мъченик\", каза за Ройтерс баща му Абдел-Азиз Абдел-Ал.", "date": "2018.09.15", "title": "Трима палестинци, сред които 11-г. момче, са убити по време на протести в Газа"}
{"url": "https://www.24chasa.bg/novini/article/7056950", "text": "Държавният секретар на САЩ Майк Помпейо обвини Русия, че активно работи, за да подкопае международните санкции срещу Северна Корея и напомни, че прилагането на мерките е от ключово значение, за да бъде убеден Пхенян да се откаже от ядрените си оръжия, предаде Ройтерс. По думите на Помпейо Русия активно се е опитвала да подкопае изпълнението на резолюциите на Съвета за сигурност, работата на комитета на ООН, който оценява спазването на санкциите, каза Помпейо на брифинг в Държавния департамент вчера, предава БТА. Той обвини Русия, че се е опитала да промени формулировките в доклада на Комитет 1718 (комитетът на Съвета за сигурност, създаден, за да следи прилагането на резолюция 1718 от 2006 г.) Помпейо добави, че се надява комитетът на ООН по санкциите срещу КНДР \"ще публикува оригиналния документ, който показва ясни действия, свързани с нарушения на санкциите\". По думите му САЩ \"остават твърдо решени да продължат прилагането на резолюциите на Съвета за сигурност, защото са убедени в ключовото им значение за усилията на президента Тръмп да убеди председателя Ким, че пълната, окончателна денуклеаризация на Корейския полуостров е необходима\". Държавният секретар добави, че САЩ продължават да водят \"многобройни разговори със севернокорейците за това как да се постигне изпълнението на всички ангажименти\", поети на срещата на 12 юни между президента Доналд Тръмп и севернокорейския лидер Ким Чен-ир. В четвъртък пресслужбата на руската мисия в ООН заяви, че поправки, за които е настоявала руската страна, са внесени в доклада на групата експерти на комитета 1718 за санкциите срещу Пхенян, от което \"качеството на доклада само е спечелило\", припомня ТАСС. Държавният секретар Майк Помпейо обвини Джон Кери, своя предшественик от времето на президента Обама, че \"активно подкопава\" американската политика спрямо Иран чрез срещите си напоследък с иранския външен министър, предаде Асошиейтед прес. В необичайно рязкото си изявление Помпейо заяви, че срещите на Кери с Мохамад Джавад Зариф са \"неподобаващи\", \"безпрецедентни\" и \"повече от неуместни\". В четвъртък вечер президентът Доналд Тръмп също се нахвърли срещу Кери, като написа в Туитър, че демократът е имал \"незаконни срещи с крайно враждебния Ирански Режим, което може само да подкопае нашата страхотна работа и е в ущърб на американския народ\". Помпейо заяви, че ще остави на други \"юридическите решения\", но упрекна бившия държавен секретар, че води диалог с \"най-големия в света държавен спонсор на тероризма\" и съветва Иран \"да изчака\", докато сегашната администрация си отиде. Няма такъв прецедент в историята на Съединените щати и подобно поведение не подобава на бившия държавен секретар, заяви раздразнено Помпейо пред репортери в Държавния департамент. Това не съответства на външната политика на САЩ, ръководена от сегашния президент, и е повече от неуместно, добави той. В отговори на Тръмп Кери го посъветва в Туитър: \"Г-н президент, би трябвало да се тревожите повече за срещите на Пол Манафорт с Робърт Мълър, отколкото за моите с външния министър на Иран. Но ако искате да научите нещо за ядреното споразумение, което направи света по-сигурен, купете си новата ми книга\". Кери редовно критикува президента за решението му през май да оттегли САЩ от иранската сделка, но отрича, че \"дава съвети\" на Техеран. Той отново атакува Тръмп на завършилата вчера световна среща за климатичните промени в Сан Франциско, като нарече решението му да оттегли САЩ от Парижкото споразумение \"най-безотговорното действие, предприемано от който и да било президент на САЩ когато и да било\". В изявление говорителят на бившия държавен секретар Мат Съмърс подчерта, че \"няма нищо необичайно, още по-малко неподобаващо или неуместно, в това бивши дипломати да се срещат с колеги от чужбина. Хенри Кисинджър години наред се срещаше с представители на Русия и Китай, напомни той и добави: \"Това, което е неподобаващо и неуместно, е трибуната на Държавния департамент да се употребява за политически театър\".", "date": "2018.09.15", "title": "Помпейо: Русия саботира санкциите срещу Северна Корея"}
{"url": "https://www.24chasa.bg/novini/article/7056952", "text": "Генералният секретар на Организацята на американските държави Луис Алмагро заяви, че не бива да се изключва военна намеса във Венецуела за сваляне на президента Николас Мадуро, отговорен за икономическата, хуманитарна и миграционна криза в страната, предаде Франс прес. \"Що се отнася до евентуална военна интервенция, целяща да свали режима на Николас Мадуро, мисля, че не бива да изключваме нито един вариант\", каза Алмагро на пресконференция в колумбийския град Кукута, главен входен пункт за венецуелските мигранти, близо до границата с Венецуела, предава БТА. Алмагро, който беше на тридневно посещение в Колумбия, за да се информира за вълната от венецуелски мигранти, осъди \"диктатурата на Николас Мадуро\", задето отказва да приеме хуманитарна помощ въпреки тежката икономическа криза в страната. Той обвини венецуелското правителство, че използва мизерията, глада, липсата на медикаменти, както и репресивни инструменти, за да наложи политическата си воля на народа. \"Пред лицето на страданията на хората, на масовото бягство на населението, провокирано от правителството, преди всичко трябва да бъдат предприети дипломатически действия, но не бива да изключваме нито една друга опция\", заяви той.", "date": "2018.09.15", "title": "Експерт не изключва военна намеса за свалянето на президента на Венецуела"}
{"url": "https://www.24chasa.bg/novini/article/7056956", "text": "Генерал-подполковник Милан Мойсилович е новият началник на генералния щаб на сръбската армия, който ще смени на поста генерал Любиша Дикович, предаде ТАСС, като се позова на президента на Сърбия Александър Вучич. Президентът прие оставката на Дикович и му благодари за службата, като съобщи, че е издал указ за награждаването му \"с най-високия орден, с който някога е награждаван сръбски военен - Орденът на Звездата на Караджордже първа степен\". \"Това е гояма чест за Дикович, но и отговорност за тези, които ще го сменят\" заяви президентът, цитиран от ТАСС. Милан Мойсилович досега беще помощник на министъра на отбраната по отбранителната политика, а преди това, от 2013 до 2017 г. е бил глава на военното представителство на Сърбия в НАТО в Брюксел. Роден е в Косовска Митровица през 1967 г., завършил е военна академия, командно-щабна школа и Школата за национална отбрана, в различно време е заемал длъжностите заместник-командващ оперативния отдел на генералния щаб и началник на пехотата в сръбската армия, предава БТА. Заместник-началник на генералния щаб стана генерал-майор Петър Цветкович.", "date": "2018.09.15", "title": "Вучич смени началника на Генералния щаб"}
{"url": "https://www.24chasa.bg/novini/article/7056961", "text": "Група мигранти, очакващи депортиране от Австрия, запалиха пожар в затворническата си килия късно снощи. Има ранени, предаде ДПА. Петима афганистанци на възраст между 18 и 33 години и 30-годишен иракчанин са били приети в болница за интензивно лечение, съобщава австрийската агенция АПА. Говорител на полицията каза, че следователите са намерили обгорено прощално писмо, което сочи, че може би мигрантите са извършили опит за самоубийство. Това предположение се подсилва от факта, че затворниците са се опитали да не допуснат в килията нито полицията, нито служители на затвора, след като предизвикали пожара. Той бил бързо изгасен, но заради гъстия дим други 40 затворници били преместени на безопасно място, предава БТА. Контролът бил възстановен с участието на 100 полицаи и 70 пожарникари. Не е ясно как е бил запален огънят, отбелязва ДПА. Австрийски медии напомнят, че не за първи път затворници се опитват да опожарят килиите си. Има съобщения и за гладни стачки.", "date": "2018.09.15", "title": "Мигранти, очакващи депортиране от Австрия, опожариха килията си в затвора"}
{"url": "https://www.24chasa.bg/novini/article/7057114", "text": "Атмосферното налягане ще се повиши и ще е по-високо от средното за септември. През нощта над по-голямата част от страната ще бъде предимно ясно, утре - предимно слънчево. Ще има и временни увеличения на облачността, по-значителни над Източна България и там на места, главно в следобедните часове, ще има краткотрайни валежи. В западната половина на страната ще духа слаб до умерен северозападен вятър, в източната - от север-североизток. Минималните температури ще са предимно между 11 и 16 градуса, максималните - между 26 и 31 градуса. Това съобщават от НИМХ - БАН, цитирани от БТА. Над Черноморието облачността ще е предимно значителна. Главно след обяд ще има валежи, в отделни райони - интензивни. Ще духа слаб до умерен вятър от север-североизток. Максималните температури ще са между 24 и 29 градуса. Температурата на морската вода е 24-25 градуса. Вълнението на морето ще е 2-3 бала. Над планините ще е предимно слънчево. По-значителни увеличения на облачността ще има над планините в Източна, а след обяд и над Централна България, но само на отделни места там ще превали. Ще духа до умерен вятър от север-северозапад. Максималната температура на височина 1200 метра ще е около 20 градуса, на 2000 метра - около 12 градуса. В понеделник ще има променлива облачност, почти без валежи. Вятърът ще отслабне, в отделни западни райони временно и ще стихне, а в Източна България ще стане от изток-североизток и дневните температури там слабо ще се понижат. Във вторник над по-голямата част от страната ще преобладава слънчево време, с временни увеличения на облачността. Ще духа слаб източен вятър, в Източна България - до умерен, от изток-североизток. Температурите ще останат без съществена промяна.", "date": "2018.09.15", "title": "До 31 градуса в неделя, на места ще превали"}
{"url": "https://www.24chasa.bg/novini/article/7057126", "text": "Иранският външен министър Мохамад Джавад Зариф заплаши, че Техеран може да увеличи обогатяването на уран, ако ЕС продължи да бездейства след изтеглянето на САЩ от ядреното споразумение, предаде ДПА. \"Европейците и другите подписали споразумението трябва да предприемат действия, за да компенсират ефекта на санкциите на САЩ\", заяви външният министър пред германското сп. \"Шпигел\", предава БТА. Ядреното споразумение, официално наречено Съвместен всеобхватен план за действие, беше договорено през 2015 г. във Виена между Иран и шест световни сили. То цели да попречи на Техеран да създаде ядрено оръжие в замяна на отменяне на икономическите санкции. През май тази година САЩ се оттеглиха от споразумението и в началото на август подновиха санкциите срещу Иран. Допълнителни санкции срещу иранския финансов и енергиен сектор ще бъдат наложени на 4 ноември. \"Петролът и банките\" са били тестът според Зариф. Той предупреди, че Техеран може да предприеме действия, ако бъде нарушен балансът между това, което дава и това, което получава. Това не означава, че Иран ще се оттегли на свой ред от споразумението. Възможно е частично или ограничено прилагане на разпоредбите му, подчерта външният министър. Той заяви, че европейците трябва да решат дали са готови да подкрепят думите си с дела или Европа ще се подчини на американските искания. Зариф отхвърли идеята за преки преговори с президента на САЩ Доналд Тръмп. Иран ще обмисли преговори със САЩ само ако те се върнат в ядреното споразумение, добави външният министър.", "date": "2018.09.15", "title": "Иранският външен министър заплаши, че Техеран ще увеличи обогатяването на уран"}
{"url": "https://www.24chasa.bg/novini/article/7057135", "text": "През тази година европейски страни са депортирали 520 афганистанци, чиито молби за убежище са били отхвърлени, предаде ДПА, цитирайки представител на властите в Кабул. До края на годината броят им може да достигне около 800, заяви афганистанският министър по въпросите на бежанците Саид Хюсейн Алими Балхи. Той добави, че за същия период близо 1500 афганистанци са се върнали доброволно от Европа, предава БТА. В сряда в Кабул пристигна група от 17 афганистанци, чиито молби за убежище бяха отхвърлени от Германия. Това беше 16-ата групова депортация от декември 2016 година. Противници на депортирането на афганистанци от Германия заявяват, че Афганистан все още е прекалено опасен за търсещите убежище поради честите смъртоносни нападения, извършвани от талибаните и Ислямска държава.", "date": "2018.09.15", "title": "Европа е депортирала над 500 афганистанци, поискали убежище"}
{"url": "https://www.24chasa.bg/novini/article/7057137", "text": "Две земетресения - с магнитуд 3 и 4 по Рихтер, бяха регистрирани тази нощ в района на хърватския град Шибеник, предаде агенция Хина. Трусовете са били усетени в по-голямата част от областта Далмация, предава БТА. Няма информация за материални щети и пострадали хора.                                                                                                                                                                                                                                                                                                                       ", "date": "2018.09.15", "title": "Две земетресения тази нощ в Хърватия"}
{"url": "https://www.24chasa.bg/novini/article/7057163", "text": "На 15 септември в 3:22 часа шести енергоблок на АЕЦ “Козлодуй” беше спрян за планов годишен ремонт, съобщиха от атомната централа. В рамките на престоя ще бъдат изпълнени предвидените ремонтни дейности, профилактика на оборудването и на системите на блока, както и презареждане на реактора със свежо ядрено гориво за следващата, 24-а поред, горивна кампания. Плановият годишен ремонт на шести енергоблок се предвижда да завърши в края на месец октомври. Другият 1000-мегаватов блок на АЕЦ “Козлодуй” – пети, работи с пълно натоварване на мощността.", "date": "2018.09.15", "title": "Шести блок на АЕЦ \"Козлодуй\" е в планов годишен ремонт"}
{"url": "https://www.24chasa.bg/novini/article/7057184", "text": "За мен е чест да бъда на този празник сред хората, които възпитаваха поколения българи как честно и самоотвержено се служи на Отечеството. Никога в своя живот не съм делил българския войник на такъв, който е служил по царско, социалистическо или демократично време. За мен всеки, който е носил униформа, е служил на Майка България“. С тези думи министърът на отбраната Красимир Каракачанов се обърна днес, 15 септември, към участниците в първия Национален събор на запасното войнство, който се провежда в община Казанлък. В откриването участваха президентът и върховен главнокомандващ Въоръжените сили Румен Радев, народни представители, кметът на община Казанлък Велина Стоянова, висши офицери от БА, представители на Министерството на вътрешните работи, ветерани, членове на военнопатриотичните организации и много граждани. В обръщението си към участниците в събора министърът на отбраната се извини за вземаните през годините неправилни политически решения в областта на отбраната. „Докато аз съм министър на отбраната, в лицето на военното и политическото ръководство на Министерството на отбраната, Вие ще имате хората, които ще се опитват да решават проблемите“, категоричен беше министър Каракачанов. „Българската армия е на българския народ. Тя не е на политиците или на партиите. През 500-те години турско робство православната ни вяра ни запази като българи, а през всичките близо 1400 години единствената заслуга за съществуването на българската държава е на Българската армия и на хората, които са посветили живота си на нея“, заяви министърът на отбраната. Той пожела на ветераните и на военнослужещите от запаса и резерва здраве и успехи в тяхната дейност за възпитанието на българската младеж в родолюбие и служба на България. Министър Каракачанов отличи и награди с юбилейни медали „100 години Първа световна война“ генерал-майор о. з. Димитър Бояджиев, бригаден генерал о. з. Янко Янев, майор о. з. Стефко Михайлов, майор о. з. Евгени Пейчев и старшина о. з. Методи Глишков. В проявата днес се включиха военнослужещи от Специалните сили, които демонстрираха бойни техники и елементи от изпълнявани от тях операции.", "date": "2018.09.15", "title": "Край Казанлък откриха първия Национален събор на запасното войнство"}
{"url": "https://www.24chasa.bg/novini/article/7057202", "text": "Германският писател от турски произход Доган Акханлъ критикува плановете на турския президент Реджеп Тайип Ердоган да посети Кьолн по-късно този месец, предаде ДПА. Намерението на Ердоган да говори в Кьолн е \"неудачно\", каза Акханлъ за днешното издание на в. \"Кьолнер Щат-Анцайгер\". \"Ердоган продължава неоснователно да държи хора в ареста, включително германски граждани, и ги държи като заложници\", заяви Акханлъ, който бе задържан в продължение на два месеца в Испания, след като Турция го обвини във връзки с терористи, предава БТА. Акханлъ каза, че нарушенията на човешките права не са намалели след изборите през юни, с които Турция премина към президентска система на управление. Според Акханлъ \"удостояването на Ердоган с държавно посещение\" изпраща грешен сигнал. Турският президент планира да посети Германия на 28 и 29 септември. Очаква се той да се срещне два пъти с германския канцлер Ангела Меркел - веднъж на вечеря на първия ден от посещението и отново за официални разговори на втория ден. Планиран е също и разговор с президента Франк-Валтер Щайнмайер. Отношенията между Германия и Турция се обтегнаха в последно време заради серия арести на германски граждани в Турция, но сега и двете страни търсят начини за дипломатическо намаляване на напрежението.", "date": "2018.09.15", "title": "Германски писател  критикува плановете на Ердоган да посети Кьолн"}
{"url": "https://www.24chasa.bg/novini/article/7057205", "text": "В Сърбия от днес се въвеждат по-високи пътни такси за автомобили с чуждестранна регистрация, предаде Танюг, като се позова на съобщение на предприятие Пътища. Например, таксата за автомобил от Белград до Ниш, която досега е била 6,5 евро, от днес става 7 евро, предава БТА. Новите цени за чуждестранни коли се въвеждат с цел съгласуване на тарифите с курса на еврото. При изработването на старата тарифа цените са били изчислени по курс 1 евро за 120,3918 динара от 13 ноември 2014 г., а новите цени са съобразени с курса от 10 септември 2018 г. - 1 евро за 118,2951 динара. Според новото решение цените в евро ще се закръглят, както следва: от 0,01 до 0,49 евро се закръгля на 0,50 евро, а от 0,51 до 0,99 - на 1 евро.", "date": "2018.09.15", "title": "Пътните такси в Сърбия поскъпват от днес за автомобили с чуждестранна регистрация"}
