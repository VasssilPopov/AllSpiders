{"url": "https://www.24chasa.bg/novini/article/7082738", "text": "Поне още двама кандидати за втория по големина албански телекомуникационен оператор - Telecom Albania, ще се състезават наред със собственика на “Виваком” Спас Русев, стана ясно във вторник. Cпopeд инфopмaция нa Ройтерс, която цитира сръбския Vecernje Novosti, единият е чeшкaтa РРF Grоuр, coбcтвeнocт нa Пeтp Keлнep, който купи “Теленор България” за 2,8 млрд. евро и бе готов да купи “Hoвa Бpoyдкacтинг Гpyп” зa 185 милиoнa eвpo. Taзи cдeлкa oбaчe бeшe cпpянa oт Koмиcиятa зa зaщитa нa кoнкypeнциятa (KЗK), a пo-къcнo бeшe oбpaзyвaнo дeлo във Bъpxoвния aдминиcтpaтивeн cъд (BAC) пo cлyчaя. To пpeдcтoи дa ce глeдa идната гoдинa. Cпopeд изтoчницитe нa Ройтерсѕ в нaддaвaнeтo зa Теlеkоm Аlbаniа ce e включило и cpъбcкoтo дъpжaвнo дpyжecтвo Теlеkоm Srbijа. Tя e мaжopитapeн coбcтвeник в oщe двa тeлeкoмa нa Бaлкaнитe - втория по-големина бocнeнcки оператор Теlеkоm Srрskе и чepнoгopcкия М:Теl. Консолидираната нетна печалба на сръбския оператор през 2017 г. възлиза на 124,48 млн. евро. Инвестициите на компанията през 2017 г. са намалели с 6,2% до 22,6 млн. евро. През 2015 г. Сърбия се опита да продаде мажоритарния си дял в “Телеком Сърбия”, тъй като се стреми да разтовари някои държавни активи, но отхвърли всичките шест оферти като твърде ниски.", "date": "2018.10.02", "title": "Чешкият милиардер Келнер срещу Спас Русев за албанския телеком"}
{"url": "https://www.24chasa.bg/novini/article/7082834", "text": "Литовският ферибот с 335 души на борда продължи плаването си на собствен ход след като по-рано днес претърпя проблем с двигателя в Балтийско море, предаде ДПА, цитирана от БТА. \"Основният двигател претърпя временна повреда и това предизвика много дим\", каза говорителят на базирания в Дания оператор на ферибота DFDS Герт Якобсен. Пушекът задейства детекторите за пожар и активира пожарогасителите в машинното отделение, добави Якобсен. Никой от 294-те пасажери и 41 членове на екипажа на \"Реджина сийуейс\" не е пострадал. Плавателният съд е построен през 2010 г. и може да превозва до 500 пътници. Якобсен уточни, че фериботът е изпълнявал курс от германския град Кил до литовското пристанище Клайпеда. След оценка на положението в машинното отделение е преценено, че фериботът може да продължи по маршрута си. Той се е намирал на около 50 морски мили (92 км.) от Клайпеда, но не се е наложило да бъде изтеглен дотам. Литовските власти ще извършат разследване на инцидента, каза говорителят на DFDS.", "date": "2018.10.02", "title": "Запалилият се литовски ферибот продължи плаването си"}
{"url": "https://www.24chasa.bg/novini/article/7082723", "text": "Административният съд в София е отменил разпореждането на данъчните, с което те принудително запечатаха хотел “Маринела” в София преди дни. Това става ясно от сайта на съда. “Касае се за запечатване като цяло на хотелски комплекс и забрана на достъпа до него. Предварителното изпълнение на мярката не гарантира бъдещо законосъобразно “съхраняване на документи, издавани от/във връзка с фискалните устройства или интегрираните автоматизирани системи за управление на търговската дейност”, мотивира се съдия Пламен Горелски. Той отменя разпореждането на данъчните инспектори и в частта за предварително изпълнение, което е мотивирано от тях с доводи за защита на важен държавен интерес. В мотивите си съдия Горелски не е установил и че “търговецът е създал пречки пред контролните органи да извършат цялостна проверка”. Определението подлежи на обжалване с частна жалба пред ВАС в 7-дневен срок от съобщаването. ", "date": "2018.10.02", "title": "Съд отмени решението  на НАП за запечатване  на хотел “Маринела”"}
{"url": "https://www.24chasa.bg/novini/article/7082842", "text": "Пенсионер простреля 33-годишен в кв. \"Генерал Данаил Николаев\" в Раковски, съобщиха от полицията. Пострадалият е в болница. Извършителят, който е на 74 години, е задържан. Оръжието му е било законно. Преди инцидента двамата се скарали.                                                                                                                                                                                                                                                                                                                       ", "date": "2018.10.02", "title": "Простреляха 33-годишен мъж в Раковски, в болница е"}
{"url": "https://www.24chasa.bg/novini/article/7082864", "text": "Прокуратурата повдигна обвинение на 18-годишния Никола Николов от Лясковец, който се опита да обере магазин във Варна с газов пистолет. Преди да влезе с оръжието в магазина, 18-годишният Никола напуснал дома си в Лясковец изненадващо, предава Нова телевизия. Бащата на момчето 71-годишният Нено Николов разказва, че в миналото синът му имал проблеми с агресията. “С някакви деца от Лясковец се беше бил, имаше дело. Водил съм го на психолог като малък. От училище ми препоръчаха да го заведа, че имал психични отклонения. Водихме го, лекувахме го. Агресивен е малко и не признава какво е направил, сподели бащата на Никола. Въоръженият грабеж не се осъществи заради намесата на двама мъже и продавачката. Версията на Никола, който влезе в магазина с маска на лицето, е различна. “С маска, защото съм болен от бронхит. И сбърках пистолета с портфейла, с едната ръка пистолета, а с другата – портфейла. Жената се развика и влязоха младежите, които се виждат на камерата и ме свалиха“, разказа Никола Николов. Той твърди, че не е искал да обира магазина. Ако бъде признат за виновен по обвинението за въоръжен грабеж, Никола може да лежи в затвора от 3 до 10 години.", "date": "2018.10.02", "title": "Младежът, опитал да обере магазин във Варна: Извадих пистолета вместо портфейла си (Видео)"}
{"url": "https://www.24chasa.bg/novini/article/7082692", "text": "Изпитът за шофьорска книжка да е само със специални държавни автомобили, кормуването по време на курса да се следи с електронна система, както и да се засили контролът над тези, които изпитват - това са част от идеите, които сподели във вторник транспортният министър Росен Желязков на конференция, организирана от МВР и Европейската харта за пътна безопасност. Според министъра така няма да има фиктивни курсове и изпити, а шофьорите ще излизат на пътя подготвени. “96% от катастрофите в страната са заради човешки грешки, 95% по вина на шофьорите. По-голяма част от тях може да не се случват. Агресивното поведение на пътя е заразно. Държавните институции не могат да се справят сами, затова е нужно участието и на гражданското общество в каузата да намалим жертвите по пътя. Този проблем се използва за политика, което е ненужно”, каза вътрешнит министър Младен Маринов.  Той посочи, че от началото на годината при катастрофи са загинали 24 деца - един учебен клас. Тревожните тенденции са, че загиват ученици, млади хора и все повече на възраст над 64 г. Ще се прави и нова стратегия за пътна безопасност за периода 2021-2030 г. Старата, която е от 2010 до 2020 г., предвиждаше намалявяне на убитите при катастрофи на 388 в края на периода. “Все още сме далеч от тези цифри, макар и в последните години жертвите да намаляват. Необходимо е изграждане на транспортна система, която ще препятства грешките на шофьорите”, каза министър Маринов. На срещата си с европейския координатор Матю Болдуин МВР шефът е посочил, че до 12 декември ще внесе в правителството конкретни мерки за подобряване на безопасността на движението до 2020 г. Повече камери за скорост и инфраструктурни решения ще бъдат част от тях. “По-сигурни автомобили и пътища и използване на предпазни средства са водещите направления в работата на ЕК”, заявил Болдуин. “Хората повтарят едни и същи грешки на пътя въпреки стратегията от 2011 г. Там се предвиждаше увеличаване на глобите и превенция, но това явно не е достатъчно. Новата стратегия трябва да повлияе върху поведението на участниците в движението, безопасност на пътната инфраструктура, техническата изправност на автомобилите и подготовката на шофьорите”, заяви и транспортният министър Росен Желязков. Той каза, че още има опити за кандидати за шофьорски книжки с фалшиви лични карти, което няма да се случва, след като се свържат системите на автомобилната администрация и МВР. Контролът върху практическите изпити обаче ще е акцент в мерките на транспортното министерство срещу войната по пътищата. Обмисля се обучението и изпитите отново да се върнат на полигон, както и маршрутите да се задават от система на случаен принцип за всеки кандидат. Сега има съмнения, че за някои се избират по-лесни, за да могат да вземат изпита без проблеми. Ще има и звена, които ще контролират и оценяват работата на тези, които изпитват кандидатите. Има идея да се намали броят на въпросите на теория и да се въведе втора част на изпита с видеоказуси. При тях ще се следи реакцията на изпитваните в различни ситуации. Законодателни промени предвиждат автосервизите да дават 6 месеца гаранция за ремонтите и да се следи произходът на частите. Предвидено е заснемане на показанията на километража и съхранение на изображението при годишен технически преглед. В стикерите ще бъде внедрен чип за дистанционно четене на данните, като те ще бъдат с различни цветове и ще показват нивото на замърсяване от автомобилите. Министър Желязков още веднъж посочи, че контролната дейност на автомобилната администрация ще бъде прехвърлена към МВР с предложение за промяна в законите. 56 часа на година по пътна безопасност предвижда нова учебна програма на министерството на образованието, каза по време на конференцията зам.-министърът Таня Михайлова. Освен това ситуации от движението по пътищата ще се разиграват и в детските градини. “Трябва да направим пътищата по-сигурни. Никой не иска да има празна класна стая или сълзи в очите на дете, което е загубило родителите си”, каза Таня Михайлова. И сега министерството е партньор с МВР, Българския червен кръст и Съюза на автомобилистите в много инициативи и кампании. На техни експерти министерството ще разчита за обучението по пътна безопасност в училище. Занятията ще се провеждат в часа на класния от 1-и до 12-и клас. “8 години от живота ни минават на пътя. Той трябва да бъде като наш дом”, каза инж. Алекси Кесяков, секретар на комисията по пътна безопасност към МВР, който е дългогодишен радетел на идеята за въвеждане на задължително обучение на децата в училищата. Високи стандарти при проектирането на пътната инфраструктура се въвеждат с нова наредба на Министерството на регионалното развитие и благоустройството, каза на форума зам.-министър Малина Крумова. “Целта е да се гарантира безопасна среда, за да може при грешка на водача да няма нараняване”, каза Крумова. Наредбата към Закона за пътищата ще повиши качеството при строителството и поддръжката на шосетата, както и контрола върху фирмите изпълнители на обществени поръчки. Темата става актуална, след като автобус падна в пропаст край Своге и загинаха 18 души. С документа се въвеждат норми за безопасно преминаване от кръстовища към пътни участъци, нови изисквания за отводняване и други. Изискванията са съобразени и отговарят на европейските директиви. Толсистемата пък ще осигури пари за ремонт и поддръжка на пътищата, защитни съоръжения по тях, маркировка. “От нас зависи дали по ремонтирания път ще караме със съобразена скорост\", каза още Крумова. ", "date": "2018.10.02", "title": "Ще следят и курсовете за шофьори с камери  (Обзор)"}
{"url": "https://www.24chasa.bg/novini/article/7082805", "text": "Още до края на седмицата БСП ще е готова с мотивите си за внасяне на вота на недоверие към правителството заради политиката в здравеопазването. Това съобщиха за “24 часа” от лявата централа. Червените депутати са на десанти тези дни в Смолян и Пазарджик, но ще се върнат в пълен състав в парламента за дебатите по вота. “Опозицията е в правото си да иска вотове на недоверие. Това е начин тя да поддържа интереса към себе си, да се предизвика обществен дебат по една или друга тема. По здравеопазването дебат сега трябва да има. Но не беше това моментът”, критикува някогашните си другари експрезидентът Георги Първанов. Министър Кирил Ананиев познава много добре и проблемите на здравеопазването, убеден е той. “Ако някой може да направи реформа, то това е този министър. И ако аз бях опозиционен лидер, грубо казано, щях да го оставя да направи реформата, да изтеглят сектора, ако може, от блатото. Защото, ако на сегашната парламентарна опозиция, като бъдеща управляваща сила ѝ се наложи да прави тази реформа, ще ѝ бъде много тежко”, посъветва той “Позитано”.", "date": "2018.10.02", "title": "Първанов за искания вот: Ако БСП ще управляват, да бяха оставили Ананиев да им направи реформата (Обзор)"}
{"url": "https://www.24chasa.bg/novini/article/7082755", "text": "Иранското министерство на разузнаването е \"спонсорирало\" планираното, но осуетено нападение срещу събрание на противници на режима, състояло се на 30 юни във Вилпент, близо до Париж, обяви днес френски дипломатически източник, цитиран от Франс прес и БТА. \"Дирекцията за операции на министерството на разузнаването го е спонсорирала\", обяви източникът, пожелал анонимност, няколко часа след като беше съобщено, че се замразяват активи във Франция на дирекцията по вътрешна сигурност на иранското министерство на разузнаването, както и на двама ирански граждани. \"Продължително, щателно и подробно разследване на нашите служби ни позволява да стигнем до недвусмислено заключение за отговорността на министерството на разузнаването в този план за нападение срещу събрание на иранска опозиционна група във Франция - Муджахидини на народа, добави източникът, цитиран от Ройтерс. Източникът обяви, че нападението е било подготвяно по заповед на Сайед Хашеми Могадам - зам.-министър на разузнаването, който отговаря за операциите, а вторият организатор е Асадола Асади - ирански дипломат, който е бил на работа във Виена и беше арестуван в Германия в рамките на разследването на подготвяното нападение. Асади е идентифициран със сигурност като агент на разузнаването\", заяви френският източник, докато Техеран отрича всякакво участие на иранеца и настоява за освобождаването му. \"Още веднъж категорично отричаме тези обвинения, осъждаме ареста на дипломата и призоваваме за незабавното му освобождаване\", заяви в комюнике говорителят на иранското външно министерство Бахрам Гасеми, цитиран от АФП. Франция съобщи заключенията си на Иран, но \"не е получила никаква форма на задоволителен или правдоподобен отговор\" от Техеран, посочи френският източник. Иранското министрество на разузнаването никога не е спирало да преследва опонентите си в чужбина, каза източникът и изтъкна, че четирима ирански опозиционери са били убити в Европа от 2015 г. \"Този план на френска земя изискваше от нас твърд отговор. Не можем да толерираме никаква терористична заплаха на наша национална територия\", изтъкна източникът, като допълни, че отсъствието на френски посланик в Техеран по никакъв начин не е свързано с планираното нападение, нито с отзоваването на иранския посланик от Париж през юли.", "date": "2018.10.02", "title": "Франция: Иран стои зад атаката срещу опозиционерите близо до Париж"}
{"url": "https://www.24chasa.bg/novini/article/7082757", "text": "Националното сдружение на общините в Република България /НСОРБ/ започва вътрешен дебат за развитието на местното самоуправление през следващите десет години, съобщи председателят на управителния съвет на сдружението Даниел Панов на 13-ата годишна среща на местните власти. По думите му във форума ще бъдат дискутирани обхватът на правомощията на общините, разширяване на източниците на общинските приходи в следващите години и редица други въпроси. Общините се нуждаят от нов Закон за местните данъци и такси, заяви председателят на НСОРБ. Той допълни, че е добре в оставащата една година от мандата на местните власти промените да бъдат приети и новите кметове и общински съвети да започнат работа си с ново законодателство, информира БТА. Председателят на управителния съвет на НСОРБ призова местната заедно с изпълнителната власт да започнат изграждането на качествена пътна мрежа в общините. Панов коментира, че общинската пътна инфраструктура е в критично състояние, а финансовите ресурси на общините не достигат за ремонти. По думите му с финансовата подкрепа на държавата общинските пътища трябва да бъдат рехабилитирани и по качество да не отстъпват на републиканските.", "date": "2018.10.02", "title": "Сдружението на българските общини започва дебат, свързан с развитието им"}
{"url": "https://www.24chasa.bg/novini/article/7082765", "text": "Нов проект, насочен към развитието на общините, представи пред събраните в Албена над 800 кметове, общински служители и съветници “24 часа”. Той се нарича “Образцова община” и ще отличава най-добре развиващите се общини в страната всяка година. Инициативата “Образцова община” е вдъхновена от  и програмата на ООН за местното развитие. Общините ще бъдат оценявани на базата на  , които да показват качеството на живот, икономическото развитие и благоденствието, инфраструктурата и пр. Тези оценки са обективни и ще бъдат присъждани от авторитетно жури. Освен това дават възможност всяка една община в страната да бъде оценена според нейните собствени постижения,  . До момента всички класации на градове и общини дават предимство на по-големите градове за сметка на по-малките. Чрез социологически проучвания “24 часа” ще опита да измери и един наш критерий, който обаче е изключително важен. Това е    , че са родени или живеят в конкретно населено място. Инициативата “Образцова община” ще е изключително полезна за местните власти, защото ще им даде  , кои са силните и слабите страни на тяхната община и какво трябва да поправят, за да подобрят живота на гражданите си. Оценяването на общините ще започне още  Тогава ще бъдат откроени и първите две като “Образцова община за...”. Всеки месец ще има по две такива “малки награди”, за да бъдат представени подробно добрите практики на конкретни управи по места. Кампанията ще завършва в края на всяка календарна година с големи награди за образцовите общини.", "date": "2018.10.02", "title": "“24 часа” ще отличи образцовите общини"}
{"url": "https://www.24chasa.bg/novini/article/7082788", "text": "Косовският президент Хашим Тачи отправи предупреждение за ново десетилетие на \"замразен конфликт\" със Сърбия, ако сегашният \"благоприятен момент\" за преговори не бъде използван, предаде АФП, цитирана от БТА. Диалогът между Сърбия и Косово, започнал през 2011 г. под егидата на Европейската комисия, е в мъртва точка от месеци. Белград не признава независимостта на Косово, припомня АФП. През последните седмици сръбският президент Александър Вучич и косовският му колега заявиха все пак воля за подновяване на диалога. Двамата трябваше да се видят в Брюксел през септември, но в крайна сметка те бяха приети поотделно от върховния представител на ЕС за външната политика и сигурността Федерика Могерини. Ако изпуснем този този благоприятен момент, ние рискуваме след това да навлезем в ново десетилетие на замразен конфликт и на статукво, заяви Тачи пред журналисти след среща на високо равнище, посветена на Балканите, в централата на Световния икономически форум в Женева. В срещата участва и сръбският премиер Ана Бърнабич. Небоходимо е да се постигне мирно споразумение между Косово и Сърбия, което ще донесе траен мир между двете страни, добави той. Това лято Хашим Тачи и Александър Вучич споменаха, без да навлизат в подробности, възможността за промяна на границите с цел нормализиране на отношенията, двайсет години след конфликта между сръбските сили и косовските албански бунтовници. Хиляди хора протестираха в събота в Прищина срещу този проект за \"корекция на границите\", припомня агенцията. Днес в Женева Тачи критикува опонентите си, като изтъкна, че статуквото не е жизнеспособно. \"Тези, които критикуваха тези усилия, не дадоха никаква алтернатива\", каза той. Сръбският премиер подчерта, че Сърбия е решена да търси стабилност в региона, тъй като това е ключ към икономическия растеж на страната. Но тя отхвърли всякаква идея, според която Белград би могъл да признае независимостта на Косово: \"ние ще признаем Косово за това, което то е, автономна провинция на Република Сърбия. Това не е отворен въпрос\". Много страни не признават независимоста на Косово, включително Русия и Китай, както и пет страни от ЕС", "date": "2018.10.02", "title": "Хашим Тачи: Диалогът между Сърбия и Косово е в мъртва точка от месеци"}
{"url": "https://www.24chasa.bg/novini/article/7082801", "text": "Авиодиспечер, който загина при труса в Индонезия, за да осигури излитането на пълен с хора самолет, беше обявен за герой, предава Нова телевизия. 21-годишният Антониус Агунг бил на смяна на летището в Палу, когато земята се разтърсила със сила 7.5 по Рихтер. 4-етажната контролна кула също е на път да се срути. На пистата разрешение за излитане обаче очаква самолет със 150 души на борда. „Последните му думи бяха: „Батик 6231, писта 33, имате разрешение за излитане”. Каза го много спокойно, но само няколко секунди по-късно усетих, че земята се тресе”, разказва пилотът на машината Рикосета Мафела. Самолетът излита, а диспечерът Агунг се опитва да излезе от рушащата се кула. Изходът му вече е блокиран от отломки и той решава да скочи на по-долното ниво. Издъхва, докато чака медицинска помощ. Властите в Индонезия обявиха, че посмъртно повишават с два ранга 21-годишният авиодиспечер. А пилотът Мафела нарича Агунг свой „ангел спасител”. Във вторник диспечерът, спасил със смъртта си 150 човешки живота, беше погребан като герой.", "date": "2018.10.02", "title": "21-годишен авиодиспечер загинал, за да спаси 150 души в самолет при труса в Индонезия"}
{"url": "https://www.24chasa.bg/novini/article/7082796", "text": "Зоран Заев и Алексис Ципрас са сред фаворитите за Нобеловата награда за мир, заяви Виктор Нумелин, специален редактор на шведската информационна агенция ТТ за престижните награди. “Трудно е да се каже кой е кандидат и кой не. Публична тайна обаче е, че имената на премиерите на Македония и Гърция се споменават за наградата. Тази година говорим много за Корейския полуостров, за миграцията и за преговорите между Гърция и Македония”, разказа шведският журналист. Нумелин все пак добави, че ниският процент на участие в референдума в Македония прави нещата по-трудни, но нищо не е изключено. Само ден след обявяването на резултатите от допитването в Македония премиерът Зоран Заев започна преговори с опозицията в търсене на парламентарна подкрепа за промени в конституцията и въвеждане на ново име на страната. Заев подчерта, че ако консултациите се окажат неуспешни, през ноември е възможно да се проведат предсрочни парламентарни избори. На проведения в неделя референдум над 90% от гласувалите подкрепиха споразумението, което отваря пътя на Македония за членство в НАТО и ЕС, но допитването не е валидно поради слабата избирателна активност от около 37%. В обръщение към нацията македонският президент Георге Иванов, който зовеше за бойкот на вота, обяви референдума за неуспешен. “Реалността е такава, че референдумът не успя. Не се опитвайте да променяте реалността”, отбеляза президентът. каза Иванов. По думите му Македония трябва да продължава да се движи по европейския път, но “с чувство на собствено достойнство”, а не под натиск и ръководейки се от двойни стандарти. Реакциите в Гърция след вота също са противоречиви. Външният министър в Атина посочи, че най-лошият сценарий за Македония и за Балканския регион би бил тя да се разпадне, ако възникне нестабилност. Сътрудничеството между Гърция и БЮРМ е най-добрата политика за бъдещето на Балканите, добави Никос Кодзиас. Министърът коментира, че премиерът Зоран Заев е получил със 100 000 гласа повече в сравнение с предишните парламентарни избори, което потвърждава неговото господство на политическата сцена на БЮРМ. “Ако Заев не успее да победи в парламента, той ще победи на предсрочни избори и пак ще придвижва напред Преспанското споразумение”, добави гръцкият външен министър. Ако бъде одобрен договорът от Преспа, Македония заяви генералният секретар на алианса. “Скопие трябва да определи следващите стъпки. Призовавам всички да проявят отговорност и да използват тази възможност”, заяви Йенс Столтенберг. Според руския посланик в Скопие обаче македонците са казали твърдо “не” на западната намеса във вътрешните работи на тяхната страна. Сергей Баздникин подчерта пред РИА Новости, че от началото на септември до събота в Македония са пристигали множество емисари на ЕС и НАТО с една-единствена цел - да упражнят натиск върху гражданите на една суверенна държава. Баздникин допълни, че неговата страна никога не се е намесвала във вътрешните работи на други страни. Унгарският вестник “Непшава” пък коментира, че македонските избиратели са ударили плесница на ЕС, като направиха невалиден референдума. Германският канцлер Ангела Меркел, австрийският Себастиян Курц, генералният секретар на НАТО Йенс Столтенберг и други се домъкнаха до Скопие напразно, така и не разбраха как функционират Балканите, пише левият вестник.", "date": "2018.10.02", "title": "Заев и Ципрас фаворити за “Нобел” за мир (Обзор)"}
{"url": "https://www.24chasa.bg/novini/article/7082832", "text": "Македонското министерство на транспорта и съобщенията и предприятие Македонски железници Транспорт търсят начини за осигуряване на международен пътнически железопътен транспорт след публикуваните информации за закриване на железопътната линия Белград-Солун, предаде агенция МИА, цитирана от БТА. Министерството съобщи, че няколко пъти е организирало срещи със съответните министерства и железопътни компании в Сърбия и Гърция, на които са търсени алтернативни решения за транспортните връзки. На всички срещи сръбските и гръцките железници са изтъквали, че причина за закриването на линия Белград-Солун е нейната икономическа нерентабилност. Македонското транспортно министерство изрази съжаление, че няма възможност, нито компетентност да повлияе на деловата политика на националните железопътни компании в Сърбия и Гърция. Сръбската железопътна компания още през януари тази година е информирала Македонски железници Транспорт, че се е договорила с гръцкия железопътен оператор Треносе да закрият линията Белград-Солун от 1 октомври. Македония като транзитна страна има право само на възражение.", "date": "2018.10.02", "title": "Македония е обезпокоена от закриването на жп линията Белград - Солун"}
{"url": "https://www.24chasa.bg/novini/article/7082650", "text": "Промяна в американските правилата за \"зелена карта\". Вече ще отхвърлят кандидати, които са включили в заявката си хора, с които живеят без брак. Досега отпадаха само желаещите да получат карта, които забравяха да попълнят имената на съпрузи и деца. Новото правило е изключително важно за семействата в България, които живеят без брак, уточняват от американското посолство, информира Нова телевизия. Освен това кандидатите ще могат да попълват само един електроннен формуляр. Заявки за участие, изпратени по пощата, няма да се приемат. сроковете и пълните промени за зелена карта можем да намерим в интернет.", "date": "2018.10.02", "title": "Двойки без брак няма да получават Зелена карта за САЩ"}
{"url": "https://www.24chasa.bg/novini/article/7082674", "text": "Министърът на енергетиката Теменужка Петкова е имала телефонен разговор с полския си колега Кшищоф Тхужевски за неотдавнашните прекомерни колебания в цените, установени на пазара на въглеродни емисии в ЕС, съобщиха от пресцентъра на Министерството на енергетиката. Разговорът е бил в отговор на получено в МЕ писмо от Тхужевски, в което той предлага да се търси общ подход за намиране на бързи адекватни решения за смекчаване на последиците от колебанията в цените на въглеродните емисии. От страна на полския министър е отбелязано, че има възможност за прилагане на механизма, предвиден в Директивата, която установява схема за търговия с квоти за емисии парникови газове. Този механизъм позволява на Европейската комисия да свика заседание на Комитета по изменение на климата, което да предложи мерки за разрешаване на възникналия проблем. Министър Петкова е посочила, че топлоелектрическите централи на въглища в България осигуряват повече от 46 на сто от електроенергията и тяхното нормално функциониране е от ключово значение за енергийната сигурност на България и региона и за конкурентоспособността на българската икономика. Двамата министри са се съгласили, че сътрудничеството между страните би спомогнало за намиране на трайно решение на въпроса.", "date": "2018.10.02", "title": "България и Полша ще си сътрудничат в мерки за стабилизиране пазара на емисии в ЕС"}
{"url": "https://www.24chasa.bg/novini/article/7082640", "text": "Швейцарски учени установиха, че дълбоките бръчки, които се наблюдават при африканските слонове, са с много важна функция за тези животни - те помагат при охлаждането им, предава агенция Ройтерс, цитирана от БТА. Тези образувания по кожата опазват слоновете от паразити и от слънчеви изгаряния. Мрежата от милиони бръчки позволява на кожата на тези животни тя да задържа от пет до десет пъти повече вода, отколкото ако беше гладка. Проучването било проведено от специалисти от университета в Женева и от швейцарския Институт по биоинформатика. Учените стигнали до извода, че африканските слонове избягват прегряването в своя сух и много топъл хабитат, благодарение на набръчканата си кожа. Тя им позволява също да не губят калории чрез изпарението на водата от тялото им, което е с много големи размери. Каналите по кожата на африканските слонове не са просто бръчки. Кожата им оформя плътна мрежа, която се разтваря при движението на животните. Слоновете са известни с това, че обичат къпането, пръскането с вода и калните бани. Това е така, защото не разполагат с потни и себумни жлези, които да поддържат кожата им влажна и еластична. Бръчките в случая задържат водата и калта, като регулират телесната им температура. Така се получава и защитна преграда срещу насекомите и слънчевата радиация", "date": "2018.10.02", "title": "Дълбоките бръчки при африканските слонове ги пазят от изгаряния"}
{"url": "https://www.24chasa.bg/novini/article/7082638", "text": "Съд в Анталия е осъдил на 4 години и шест месеца затвор 16-годишен турски ученик заради това, че е целунал 13-годишно момиче в училище, съобщава в.\"Хюриет дейли нюз\". В доклад на експерт за ученика с инициали А.К. е подчертано, че той е предприел това действие, воден от пубертетски импулс, и че няма нужда от наказание, но прокурорът и съдията не взеха това под внимание. След процеса А.К. получи наказание по обвинение в сексуално посегателство, е посочила адвокат Севджан Айдън Узун пред в.\"Хюриет\" на 28 септември, когато е произнесена присъдата, предава БТА. Случаят засяга 16-годишния ученик А.К. и 13-годишната ученичка с иницали С.Йо., които са се прегръщали и целували на територията на училището. Случаят е отнесен до правосъдието, след като съученик на 13-годишното момиче направил видеозапис, на която се вижда как А.К. и С.Йо. се целуват, и го е споделил с приятели. Когато представителите на училщното ръководство видели видеозаписа, в наказателен съд в Анталия било заведено дело срещу ученика, направил видеопзаписа по обвинение в \"използване на деца за заснемане на неприлични кадри\" и срещу А.К. - по обвинение в \"сексуално посегателство\". Други четири деца, на които е бил изпратен видеозаписът, също са били изправени пред съда по обвинение в \"споделяне на неприлични кадри, в които са били използвани деца\". Съдът в Анталия е оправдал петима от подсъдимите, включитено ученика, направил видеозаписа, като е наложил присъда от 4 години и половина затвор на 16-годишното момче А.К.", "date": "2018.10.02", "title": "4 години затвор за 16-годишен ученик \nзаради целувка в училище в Турция"}
{"url": "https://www.24chasa.bg/novini/article/7082657", "text": "Премиерът на Каталуня Ким Тора призова днес испанския министър-председател Педро Санчес да приеме до месец механизъм за самоопределение на автономната област, защото в противен случай партията му ще оттегли подкрепата си за Санчес в националния парламент, предаде Ройтерс, цитирана от БТА. \"Ако няма съгласие за механизъм до ноември, тогава подкрепящите независимостта партии повече няма да гарантират стабилност за г-н Педро Санчес в испанския парламент\", каза Тора пред каталунското законодателно събрание.", "date": "2018.10.02", "title": "Ким Тора: Ще оттеглим подкрепата за Санчес, ако до месец няма механизъм за Каталуня"}
{"url": "https://www.24chasa.bg/novini/article/7082664", "text": "Сръбският президент Александър Вучич заяви днес в Москва, че е удовлетворен от резултатите от днешната среща с руския лидер Владимир Путин в Кремъл, предаде ТАСС, цитирана от БТА. \"Получихме всичко, което поискахме. Договорихме се за всичко\", каза Вучич за руската агенция след среща на четири очи с Путин, отговаряйки на въпрос дали са били съгласувани някакви съвместни действия на международната арена в подкрепа на териториалната цялост на Сърбия и разрешаването на косовския въпрос. Сръбският президент каза, че не може публично да съобщи подробности. Той посочи, че е очаквал от срещата само едно - подкрепа за Сърбия, и е много доволен от отговора на Путин. Вучич заяви, че цени високо сътрудничеството между Москва и Белград на международната арена и очаква, че двете страни ще задълбочат сътрудничеството си и в икономиката. \"Много конкретни въпроси разрешихме днес, надявам се на скорошна среща с Путин в Белград\", каза още сръбският президент. По-рано Вучич заяви, че на срещата с Путин смята да повдигне въпроса за ситуацията в Косово и да помоли руския лидер за подкрепа. Говорителят на Кремъл Дмитрий Песков от своя страна каза пред журналисти, че тази среща е планирана преди няколко месеца и не е свързана с нарастването на напрежението между Белград и Прищина. Той обаче подчерта, че темата за \"растящото напрежение\" на Балканите ще бъде включена в дневния ред на срещата на двамата президенти.", "date": "2018.10.02", "title": "Вучич: Договорих се с Путин за всичко, на което се надявах"}
{"url": "https://www.24chasa.bg/novini/article/7082678", "text": "Президентът на Черна гора Мило Джуканович очерта пред депутатите в Европейския парламент на заседанието в Стрсбург днес неотдавнашните важни събития в своята страна, най-вече в областта на икономическите реформи, насърчаването на икономическия растеж и чуждестранните инвестиции, повишаването на стандарта на живот и постигнатия напредък в укрепването на върховенството на закона и свободата на печата, съобщи пресслужбата на ЕП в София. Черна гора е начело на преговорите за присъединяване към ЕС, посочи той, описвайки наскоро придобитото членство на страната в НАТО като най-голямото признание за усилията на Черна гора за постигане на стабилни реформи. Черна гора стана 29-ият член на военния съюз на 5 юни 2017 г. Преговорите за присъединяване на страната към ЕС започнаха през юни 2012 г. Г-н Джуканович също така подчерта, че процесът на разширяване на ЕС към страните от Западните Балкани е важен не само за региона, но и за стабилността и конкурентоспособността на Европа. Евродепутатът Андрей Ковачев (ЕНП/България) коментира: \"Приветствам напредъка на Черна гора в процеса на европейска интеграция. Страната, пред която остават две неотворени преговорни глави с ЕС, има реален шанс да стане член на европейското семейство през 2025 г. Пожелавам успех на институциите в Черна гора да продължат започнатите реформи, особено в сферите на правосъдието и вътрешния ред, на медийния плурализъм и борбата с корупцията. Единствено чрез прилагането на устойчиви промени, те ще успеят да убедят дори по-скептичните гласове в ЕС, че само като пълноправна част на Европа Западните Балкани ще предоставят необходимата сигурност и икономически просперитет на гражданите си и допълнително ще засилят и обогатят културно и исторически ЕС.\"", "date": "2018.10.02", "title": "Мило Джуканович: Черна гора винаги ще бъде стабилен партньор на ЕС"}
{"url": "https://www.24chasa.bg/novini/article/7082697", "text": "Проблемите на българските общини са основен ангажимент на законодателната институция, заяви председателят на Народното събрание Цвета Караянчева в приветствието си към участниците в 13-ата годишна среща на местните власти. По думите й депутатите от парламентарните комисии и представителите на Националното сдружение на общините в Република България /НСОРБ/ редовно обсъждат проблеми, които са от изключително значение за развитието на регионите и са свързани със законодателни промени. Цвета Караянчева каза, че парламентът ще подкрепи всяка добра идея на общините, която бюджетът позволява да се реализира. Председателят на парламента съобщи, че се обсъжда механизъм за увеличаване през следващата година на капиталовата субсидия за малките общини, които имат по-малък данъчен капацитет, предава БТА. Знам, че вашата болка е състоянието на четвъртокласната пътна мрежа, обърна се Караянчева към кметовете. По думите й и в обновяването на пътната инфраструктура трябва да се отчитат разумните възможности на държавата и посочи, че бюджетните излишъци ще бъдат реализирани в различни политики. Това, което е възможно, ще бъде дадено на общините, заяви председателят на Народното събрание. Цвета Караянчева обобщи, че с взаимната си подкрепа парламентът и общините трябва да дадат ясен сигнал към гражданите, че основните цели на законодателната и местната власт ще бъдат постигнати - да бъдат гарантирани сигурността, просперитетът и благополучието на хората.", "date": "2018.10.02", "title": "Караянчева: Проблемите на българските общини са ангажимент на законодателната институция"}
{"url": "https://www.24chasa.bg/novini/article/7082712", "text": "При рехабилитацията на пътя Мездра- Своге- Нови Искър по проект „Транзитни пътища\", извършена две години преди катастрофата край Своге със 18 жертви, сдружение „Трейс Своге” е изпълнило качествено и в срок ангажиментите си по целия проект и работата му е приета без забележки, се казва в позиция на \"Трейс груп холд\". От компанията заявяват, че ще предприемат всички законови действия за защита на своята репутация от неверни твърдения. При избраната договорна форма за проекта изпълнителят единствено извършва работите без право да изменя или да коригира заданието за строителство. От \"Трейс груп холд\" твърдят, че техническият проект, от една страна, съдържа несъответствие с реалните данни и ситуация на трасето, а от друга - с нормативните изисквания за такъв тип път. Сред тях съществуващите криви са без преходи , което не отговаря на Наредбата за проектиране на пътища. От 50-тия до 76-тия км над 56% от кривите не отговарят на класа на пътя. По отношение на коефициента на сцепление на пътното покритие, от \"Трейс\" отбелязват, че в действащата нормативна уредба не са указани стойности за контрол на показателя, а той зависи, освен от качеството на асфалтовото покритие, и от текущата поддръжка и чистотата му. Варовиковите скали са материал, който се използва за почти всички видове асфалт, и използването им е регламентирано в стандартите за асфалтовите смеси, се казва още в позицията на компанията.", "date": "2018.10.02", "title": "\"Трейс груп холд\": Ремонтът на шосето край Своге е изпълнен качествено"}
{"url": "https://www.24chasa.bg/novini/article/7082722", "text": "Малцина знаят, че албанският премиер Еди Рама не притежава шофьорска книжка, а самият той обяснява, че много повече му харесва при пътуване да размишлява, отколкото да шофира, предаде агенция МИА, цитирана от БТА. Рама разказва, че в неговото семейство страст към автомобилите е имал дядо му, който бил личен шофьор на крал Ахмет Зогу. Той обаче отива на работа в сградата на правителството пеша. Премиерът смята, че разстоянието не е голямо и затова няма нужда да се движи с автомобил и да замърсява околната среда. За разлика от предишните премиери, които гражданите бяха свикнали да виждат в автомобили с полицейски екскорт или заобиколени от телохранители, 54-годишният Рама често се разхожда пеша сам или със съпругата Линда и сина си Зеко и понякога пазарува в супермаркета.", "date": "2018.10.02", "title": "Албанският премиер няма шофьорска книжка, обичал да ходи пеша"}
{"url": "https://www.24chasa.bg/novini/article/7082731", "text": "От 1 януари следващата година Албания ще забрани вноса на автомобили, по-стари от 10 години, предаде агенция МИА, цитирана от БТА. Решението вече е подписано от министъра на инфраструктурата и енергетиката Дамян Гикнури и министъра на туризма и околната среда Бленди Клоси, а до няколко дни трябва да бъде одобрено от правителството. Клоси каза за медиите, че вносът на леки автомобили, по-стари от 10 години, и камиони и автобуси, по-стари от 15 години, ще бъде категорично забранен. За колекционерски цели ще бъде разрешен внос на коли, произведени преди 1970 г. Вече регистрираните стари коли ще продължат да се движат по пътищата на Албания и ще може да се продават, а тези, които вече са внесени, но собствениците им не са платили мито, ще трябва да бъдат регистрирани най-късно до 31 декември тази година, съобщи министърът. Клоси каза, че средната възраст на автомобилите в Албания е 20 години и с това решение правителството иска да допринесе за намаляване на замърсяването на въздуха. Според албанските медии в страната има над 600 хиляди автомобила, 80 процента от които са произведени преди 2007 г. Средно годишно се внасят от 30 до 40 хиляди превозни средства.", "date": "2018.10.02", "title": "Албания забранява вноса на коли, по-стари от 10 години"}
{"url": "https://www.24chasa.bg/novini/article/7082742", "text": "Министър-председателят на Гренландия Ким Килсен представи днес ново правителство на малцинството, слагайки край на политическата криза на самоуправляващия се остров, който е датска територия, предаде Ройтерс, цитирана от БТА. Килсен каза на пресконференция, че се е споразумял с либерално-консервативната партия \"Атасут\" и сепаратистката левоцентристка партия \"Нуната киторнаи\" за съставяне на правителство на малцинството с подкрепата на \"Демократите\". Кризата започна, след като Килсен загуби своето мнозинство миналия месец, когато подкрепяща независимостта на Гренландия партия напусна управляващата коалиция. Политическата безизходица забави големи проекти за разширяване на летища на арктическия остров, които са от стратегическа важност за САЩ и Китай, и създаде несигурност за стремежа за привличане на чуждестранни инвестиции. На 10 септември подкрепящата независимостта \"Партии налерак\" напусна съставената през май коалиция заради плана на Дания частично да финансира модернизирането на две летища. Партията на Килсен \"Сиумут\", другите две партии от коалицията - \"Атасут\" и \"Нуната киторнаи\", и \"Демократите\" подкрепят датското предложение.", "date": "2018.10.02", "title": "Премиерът на Гренландия състави правителство на малцинството"}
{"url": "https://www.24chasa.bg/novini/article/7082748", "text": "Нова среща на президентите на Русия и Турция Владимир Путин и Реджеп Тайип Ердоган може да се състои до края на тази година, заяви днес пред журналисти съветникът на руския държавен глава Юрий Ушаков, цитиран от ТАСС и БТА. \"Що се отнася до двустранните контакти, те имат много интензивен характер. Има планове в бъдеще\", заяви Ушаков, като добави, че в момента активно се работи по организацията на четиристранната среща за Сирия с участието на Русия, Турция, Германия и Франция. В отговор на уточняващ въпрос на ТАСС дали думите му за планирана среща в бъдеще означават, че лидерите на двете страни може да се срещнат до края на годината, Ушаков потвърди: \"Да, до края на годината\".", "date": "2018.10.02", "title": "Съветник на Путин: С Ердоган може да се срещнат до края на годината"}
{"url": "https://www.24chasa.bg/novini/article/7082747", "text": "Апелативен съд в Полша потвърди днес решение на по-долна инстанция, според което дружество към Полската католическа църква трябва да изплати парично обезщетение на жена, отвлечена и сексуално насилвана от католически свещеник, когато е била малолетна, предадоха Асошиейтед прес и Ройтерс, като се позоваха на полски медии. Девойката, наречена Катаржина в съдебните документи, се изнесла от дома на родителите си на 13-годишна възраст. Свещеникът Роман Б. я настанил в дома на майка си и в продължение на повече от година я изнасилвал. Педофилът е бил арестуван през 2008 г. и през 2010-а - осъден на четири години затвор. После е бил отстранен от религиозна дейност, информира БТА. Съдът в западния град Познан постанови Дружеството на Христовите отци, към което се е числил 42-годишният сега Роман Б., да заплати на жената еднократно обезщетение от един милион злоти (около 233 хил. евро) и доживотно месечно обезщетение от 800 злоти (186 евро). Освен това дружеството трябва да заплати на жертвата и лихвата върху тези суми, натрупана след присъдата на долната инстанция през януари. Днешното решение може да бъде обжалвано във Върховния съд. Полската католическа църква разработва понастоящем доклад за сексуалните посегателства на свещеници срещу непълнолетни. Примасът на църквата архиепископ Войчех Полак е заявявал, че църквата трябва да бъде внимателна и открита в обсъждането на проблема. \"Трябва да има нулева толерантност към греховете и престъпленията с педофилия\", казва той пред тв канал TVN24. Днешната присъда съвпада с ожесточения дебат в Полша за сексуалните посегателства на свещеници срещу непълнолетни, разгорял се след премиерата на игралния филм \"Клир\", посветен на тази тема. Представители на консервативната управляваща партия \"Право и справедливост\" отправиха остри критики към създателите на филма, а Съюзът на католическите журналисти призова към бойкот на прожекциите. Но само през първия уикенд филмът привлече близо един милион зрители в кинотеатрите - рекорд за всички времена за Полша.", "date": "2018.10.02", "title": "Осъдиха католическо дружество да плати обезщетение на жена, насилвана от свещеник в Полша"}
{"url": "https://www.24chasa.bg/novini/article/7082626", "text": "Карл Хейст отгледа тиква с тегло 919,43 кг и постави рекорд за щата Ню Йорк, съобщи ЮПИ. Постижението донесе на победителя в конкурса в Кларънс награда от 3500 щатски долара, предава БТА. Предишният рекорд за щата Ню Йорк беше 894 кг. Той беше поставен миналата година. Тогава Хейст беше втори с тиква, тежаща 811 кг. Най-голямата тиква, отгледана в САЩ, е тежала 1147 кг. Световният рекорд обаче е поставен в Белгия през 2016 г. със 1190-килограмова тиква.", "date": "2018.10.02", "title": "Американец отгледа 919-килограмова тиква"}
{"url": "https://www.24chasa.bg/novini/article/7082423", "text": "За втора поредна година „Застрахователно дружество Евроинс” АД бе отличено с награда за своята корпоративна социална отговорност през годината и по-специално за каузата си за осигуряване на средства за летен, рехабилитационен лагер на двадесет и три деца с тежки физически увреждания, пребиваващи в Комплекс за социални услуги за деца с увреждания– гр. Роман“ „Ние от „ЗД Евроинс” АД, като социално отговорна компания, осъзнаваме своя ангажимент към обществото и се стремим да дадем своя принос за развитието му както в икономически, така и в културен и социален аспект. Регулярно инвестираме средства и човешки ресурси в подкрепа на редица инициативи и проекти с цел да помогнем за повишаване качеството на живот и благосъстояние на нашето общество. Също така се стараем да подпомогнем развитието и интеграцията на определени социални групи със специфични нужди.”- сподели Евгени Игнатов, изпълнителен директор на дружеството. Конкурсът „Застрахователи за обществото“, организиран от Асоциацията на българските застрахователи и Българската асоциация на застрахователните брокери, се провежда за четвърта поредна година и е израз на споделеното разбиране на всички участници на пазара, застрахователни компании и застрахователни брокери, за отговорността на бизнеса към устойчивото развитие и благополучие на обществото. Останалите отличени инициативи са „Приказки за добрината“ на „Булстрад Живот Виена Иншурънс Груп“ ЕАД и „Устойчиво развитие!“ на „Дженерали Застраховане” АД .", "date": "2018.10.02", "title": "„ЗД Евроинс” АД спечели награда  в конкурса „Застрахователи на обществото” 2018 за своята корпоративна социална отговорност през годината"}
{"url": "https://www.24chasa.bg/novini/article/7082508", "text": "Финландецът Александър Стуб се обяви днес за втория желаещ от средите на Европейската народна партия (ЕНП) за следващ председател на Европейската комисия. Той заяви на пресконференция в Европейския парламент в Страсбург, че докато трае предизборната кампания си взима отпуск от поста на зам.-председател на Европейската инвестиционна банка. Стуб заяви, че възнамерява да настоява за повече ЕС и че ще влезе в челен сблъсък с популистите. По неговите думи политиката на разширяване е сред най-успешните за Общността, предаде БТА. Европейските ценности са под натиск отвън и вътре в ЕС, включително в нашата собствена партия, коментира той. Като външна заплаха Стуб посочи САЩ, Китай и Русия, а като вътрешна - Полша, Италия и Унгария. В отговор на въпрос той уточни, че е за изключването на ФИДЕС (Унгарски граждански съюз) от ЕНП, ако Унгария не възприема и прилага европейските ценности. Бих искал повече европейски държавни и правителствени ръководители да работят за ЕС, а не срещу Общността. Ще се сблъскам с популизма челно и прагматично. Във Финландия имаме опит - поставихме популистите в правителството. С властта идва отговорността, а с нея и проблемите. Не е въпрос да убием популизма, но трябва да чуем тези хора, има основателни опасения от миграцията, цифровия преход, бъдещето на работните места. По тези въпроси трябва да се вземе отношение навреме, обобщи Стуб. Той отбеляза, че в последния век са се развили три идеологии - фашизмът, умрял през 1945 г., комунизмът, приключил през 1988 г. и либералната демокрация. Не бих искал с напускането на Великобритания и с идването на власт на Доналд Тръмп да настъпи краят на либералната демокрация, добави той. Първата индустриална революция роди марксизма, не искам да чакаме да видим какво може да доведе четвъртата. Искам да бъда кандидатът на следващото поколение, заяви Стуб. Той се обяви за обособяването на миграционни центрове извън Европа, с финансиране от Общността, както и за съвместна охрана на европейските граници. Александър Стуб (50 г.) говори английски, френски, немски, фински и шведски език. Завършил е образованието си в САЩ, Великобритания, Белгия и Финландия. Той бе министър-председател на своята страна (2014-2015), министър по европейските въпроси и външната търговия (2011-2014), на външните работи (2008-2011), евродепутат (2004-2008). През септември председателят на групата на ЕНП в Европейския парламент Манфред Вебер пръв обяви желанието си да оглави ЕК от догодина. За разлика от Стуб, той се представи сам и не отговори на журналистически въпроси. Вебер е критикуван, че не говори френски език - умение, което се възприема като почти задължително за ръководителя на комисията.", "date": "2018.10.02", "title": "Финландецът Александър Стуб е вторият кандидат на ЕНП за следващ председател на ЕК"}
{"url": "https://www.24chasa.bg/novini/article/7082526", "text": "Началникът на отбраната генерал Андрей Боцев се срещна днес, 2 октомври, с началника на Щаба на Сухопътните войски на Румъния генерал-майор Овидиу Уифалеану, съобщават от пресцентъра на Министерството на отбраната. „Искам да отбележа, че военното сътрудничество между нашите страни е добре балансирано и се развива успешно“. Това заяви генерал Боцев в приветствието си към румънската делегация. Той посочи, че военновъздушните сили на двете държави си сътрудничат въз основа на подписаното Споразумение между правителството на Република България и правителството на Румъния относно презгранични операции по Air Policing и Техническото споразумение към него. Началникът на отбраната отбеляза провежданите от военноморските сили на България и Румъния съвместни водолазни тренировки и участие в учения. „Най-видими са съвместните ни дейности в сферата на сухопътните войски – при това не само на двустранна основа, но и в регионален мащаб. България и Румъния дават своя принос към Бригада „Югоизточна Европа“. Партнираме си успешно при реализацията на ежегодните учения на Многонационалното интегрирано логистично подразделение за обща инженерна поддръжка за логистиката“, заяви началникът на отбраната. Той се спря и на взаимодействието между двете страни в рамките на Многонационалната бойна група на Европейския съюз и при изпълнението на нейните дежурства. По оценка на генерал Боцев двустранното военно сътрудничество се разширява и в контекста на Плана за готовност за действие и инициативата за адаптирано предно присъствие. Двете страни активно взаимодействат относно реализирането на инициативата за повишаване интензивността на съвместната подготовка на въоръжените сили. В тази връзка началникът на отбраната посочи, че от българска страна е потвърдено участието в ученията „Sea Shield“, „Poseidon“ и „Cetatea“. „Можем само да се гордеем с постигнатото във военното сътрудничество между нашите страни през последните три години. Твърдо решени сме да продължим съвместната си работа“, категоричен бе от своя страна началникът на Щаба на Сухопътните войски на Румъния. „Искам да изтъкна заслугата на българските офицери в Многонационална дивизия Югоизток на НАТО, чиито впечатляващи умения допринасят за постигането на оперативна съвместимост“, заключи генерал-майор Овидиу Уифалеану. По време на срещата бяха обсъдени етапите на афилиране на български формирования към многонационални структури на Алианса с водеща нация Румъния, като по този начин ще се постигне по-нататъшно повишаване на подготовката за постигане на оперативна съвместимост. Дискутирани бяха и предизвикателствата при реализиране адаптирането на Командната структура на НАТО. Началникът на Щаба на Сухопътните войски на Румъния генерал-майор Овидиу Уифалеану е на тридневно официално посещение в нашата страна. По-рано днес той се срещна с командира на Сухопътните войски генерал-майор Михаил Попов. Двамата командири обсъдиха интензифицирането на съвместните българо-румънски тренировки и учения с участието на военни формирования от сухопътните войски през тази и следващите години. В рамките на визитата си в нашата страна генерал-майор Овидиу Уифалеану ще посети 61-ва механизирана бригада в Карлово.", "date": "2018.10.02", "title": "Андрей Боцев: Военното ни сътрудничество с Румъния се развива успешно"}
{"url": "https://www.24chasa.bg/novini/article/7082366", "text": "Великобритания не може да напусне общия европейски дом и да запази ключа от него, за да го навестява по всяко удобно време, заяви заместник-председателят на Европейската комисия Франс Тимерманс на заседание на Европейския парламент в Страсбург, предаде Ройтерс. \"Всички ние имаме задължението да причиним възможно най-малко вреди. Това е в интерес на всички европейци, независимо дали са във Великобритания или на континента. Но нека поясня. Ако някой каже: \"Искам да напусна дома ти, но ще взема ключа, за да се връщам, когато пожелая, и да взимам, каквото пожелая\", това няма да стане\", каза Тимерманс на заседанието, предава БТА. Според Тимерманс въпросът с границата между Република Ирландия и Северна Ирландия е ключов при преговорите за Брекзит. Той посочи, че трябва да бъде избегнато възстановяването на границите между двете Ирландии, отбелязва Ройтерс.", "date": "2018.10.02", "title": "ЕК: Великобритания не може да напусне дома ни и да запази ключа от него"}
{"url": "https://www.24chasa.bg/novini/article/7082249", "text": "Пожар избухна на ферибот в Балтийско море с 335 души на борда, включително 37 души екипаж, след експлозия в двигателния отсек, предаде Ройтерс, позовавайки се на източник от литовската армия. Фериботът подаде сигнал за бедствие в 10.45 ч. по Гринуич и литовската армия изпрати хеликоптер към района на аварията, а два други хеликоптера бяха поставени в готовност, предаде БТА. Според цитирани от ТАСС спасителни служби на Литва и Русия, участващи в спасителната операция, огънят, пламнал на ферибота \"Реджина сийуейс\", вече е потушен. Всички пътници са били събрани на едно място и не е настъпила паника. За оказване на помощ към ферибота са тръгнали 8 руски и литовски кораба, включително кораб на руската гранична охрана, буксирен кораб и два военни кораба. Представител на датския оператор на ферибота \"Де Еф Де Ес\" опроверга пред Ройтерс информациите за възникнал пожар и определи като причина на аварията технически проблем. Той добави, че корабът ще бъде изтеглен обратно до литовското пристанище Клайпеда. Фериботът е пътувал от Клайпеда за германския град Кил.                                                                                                                                                                                                                                                                                                                       ", "date": "2018.10.02", "title": "Ферибот с 335 души гори в Балтийско море"}
{"url": "https://www.24chasa.bg/novini/article/7081663", "text": "Ива Иванова – представител на Област Монтана, е новият председател на Съвета на децата към Държавната агенция за закрила на детето. Тя бе избрана единодушно по време на второто редовно заседание на Съвета за 2018 година, което се проведе в гр. Пловдив в периода 30 септември – 2 октомври. Неин заместник ще бъде Галина Вълчева от Област Хасково. За секретар беше определена Даниела Стоева, която представлява мнението на децата от Област Сливен. Ива е член на Съвета на децата за втори мандат. Тя е възпитаничка на профилираната природо-математическа гимназия „Св. Климент Охридски”. Новите председател и заместник-председател, като представители на детския консултативен орган към ДАЗД, са участвали в редица национални и международни срещи, успешно популяризирайки българския модел за детско участие и правото на децата да изказват мнение. Ръководството на Съвета на децата обеща да работи за развиване на възможностите гледната точка на младите хора да се взема предвид на местно и национално ниво по всички въпроси, касаещи децата и за активизиране на работата по места на всички членове.", "date": "2018.10.02", "title": "Новият председател на Съвета на децата е Ива Иванова от Монтана (Обновена)"}
{"url": "https://www.24chasa.bg/novini/article/7082356", "text": "Общото събрание на съдиите от Върховния касационен и Върховния административен съд, което ще избере двама съдии в Конституционния съд, ще се проведе на 26 октомври 2018 г. Това решиха председателите на двете върховни съдилища Лозан Панов и Георги Чолаков.  Общото събрание е насрочено за 10 ч в зала № 15 на Съдебната палата, уточниха от ВКС. Съгласно т. 3 от Правилата за провеждане на избор за съдии в КС от общото събрание, приети на 1 октомври 2018 г., срокът за подаване на писмени предложения за кандидатури е до 24 октомври 2018 г. Утре правната комисия в Народното събрание ще  изслушва Красимир Влахов, който е единствения кандидат от квотата на парламента.", "date": "2018.10.02", "title": "ВКС и ВАС избират конституционни съдии на 26 октомври"}
{"url": "https://www.24chasa.bg/novini/article/7082374", "text": "Испанският премиер Педро Санчес отправи рязко предупреждение към сепаратисткия премиер на Каталуния Ким Тора, обвинен в насърчаване на радикалите след сблъсъците снощи пред регионалния парламент в Барселона, предаде Франс прес, цитирана от БТА. \"Каталунската политика трябва да се върне в парламента. Ким Тора трябва да спазва отговорностите си и да не поставя под заплаха политическата нормализация, като насърчава радикалите да обсаждат институции, представляващи всички каталунци\", заяви Педро Санчес в Туитър. \"Насилието не е решение\", добави испанският премиер. Снощи радикални сепаратисти, искащи да влязат в каталунския парламент, се сблъскаха с полицията в края на шествието по повод първата годишнина от забранения от Мадрид референдум за самоопределение на Каталуния, припомня АФП. Радикалните активисти искат оставката на Ким Тора. Регионалният премиер обаче приветства техните действия, включващи блокиране на пътища и железопътни линии, изразявайки одобрение към \"засилването на натиска\".", "date": "2018.10.02", "title": "Мадрид отправи предупреждение към каталунския премиер след сблъсъците в Барселона"}
{"url": "https://www.24chasa.bg/novini/article/7081707", "text": "Още едно културно пространство ще има в пловдивския район \"Тракия\". Излята е сцената в новия парк, който се строи до блок 73. Мястото в момента е строителна площадка. Валяци заравняват алеите, а кметът Костадин Димитров инспектира обекта. \"Благодарим ви, че не застроихте с поредна кооперация този терен, а решихте да направите парк\", обърнаха се към Димитров майки с колички. Той им обясни, че ще има детска площадка, а алеите ще са осветени. В парка са предвидени архитектурни елементи с висяща растителност. Предстои да се направи и първото залесяване през есента. Откъм пътя ще се издигне защитна стена от естествени камъни. Паркът, който трябва да бъде завършен до няколко месеца, е с площ 11 декара, а инвестицията е 360 000 лева. Димитров инспектира и ремонта на спортната площадка до блок 96. Тя съществува от години, но е в окаяно състояние. Кметството е отделило 35 000 лева за реконструкция. Ще бъде преасфалтирана и освен врати за футбол, ще има и кошове за баскетбол. Оградата също ще се подмени.", "date": "2018.10.02", "title": "Сцена и висяща растителност в новия парк на \"Тракия\""}
{"url": "https://www.24chasa.bg/novini/article/7082389", "text": "Президентът на Руската федерация Владимир Путин със сигурност ще посети Сърбия, а датата на пристигането му ще стане известна след две до три седмици, съобщи сръбският президент Александър Вучич пред журналисти в Москва след среща с руския държавен глава, предаде Танюг. Вучич каза, че Путин е поискал от сътрудниците си да определят дата за посещение в Сърбия, което означава, че посещението е сигурно, предава БТА. \"Путин уважава Сърбия и желае да й помогне и съм му благодарен за това\", заяви Вучич. Сръбският президент каза, че днес е имал среща на четири очи с Путин, а след това среща в по-широк състав на представители на двете страни, на която е станало въпрос и за посещението на Путин в Сърбия.", "date": "2018.10.02", "title": "Вучич: Путин със сигурност ще посети Сърбия, ще стане ясно кога до 3 седмици"}
{"url": "https://www.24chasa.bg/novini/article/7082390", "text": "Германия се присъедини към призивите към Македония да даде ход на споразумението с Гърция за смяна на името на страната, което би отворило пътя й към по-близки отношения с НАТО и Европейския съюз, предаде Асошиейтед прес, цитирана от БТА. Говорителят на канцлера Ангела Меркел Щефен Зайберт заяви, че огромната подкрепа на референдума в неделя е \"основание\" за продължаване със споразумението, въпреки че участието на гласоподавателите беше ниско. Зайберт заяви днес, че е важно да продължи подкрепата към прилагането на споразумението. Той каза, че споразумението предоставя \"исторически\" шанс за премахване на една пречка в отношенията на Македония с НАТО и ЕС. Говорителят на Меркел посочи също, че изискваното участие от 50 процента, което поддръжниците на споразумението не постигнаха, е \"твърде високо\", тъй като избирателните списъци включват много хора, които отдавна са напуснали страната.", "date": "2018.10.02", "title": "Германия: Македония да продължи с изпълнението на договора с Гърция"}
{"url": "https://www.24chasa.bg/novini/article/7082401", "text": "Преустановено е пропускането на автомобили през ГКПП Капитан Петко войвода – Орменион заради аварирал камион. Това съобщиха от МВР. Товарен автомобил се е завъртял на пътя непосредствено преди ГКПП Капитан Петко войвода, на гръцка територия. Камионът е затворил двете платна и движението временно е преустановено. Към момента има натрупване около 1 км автомобили на изход от България.", "date": "2018.10.02", "title": "Не пускат коли през ГКПП \"Капитан Петко войвода\" заради аварирал камион"}
{"url": "https://www.24chasa.bg/novini/article/7082424", "text": "Русия трябва да спре тайните разработки на крилата ракета, забранена от двустранен договор от 1987 г., или САЩ ще потърсят начин за унищожаване на новата ракета, преди да стане оперативна. Това заяви днес американският посланик в НАТО Кей Бейли Хътчисън, цитирана от Ройтерс и Асошиейтед прес. По думите й Вашингтон желае въпросът да бъде решен по дипломатически път, но е готов да обмисли и нанасянето на въздушен удар, ако руснаците продължат разработката, информира БТА. Съединените щати смятат, че Русия разработва ракетните системи с наземно баздиране 9M729 в нарушение на подписания през 1987 г. между САЩ и СССР Договор за ликвидиране на ракетите със среден и малък обсег. Тези ракети могат да поразяват мишени на разстояние от 500 до 5500 километра. Москва твърди, че не нарушава договора. По думите на говорителката на външното министерство в Москва Мария Захарова твърденията на американската страна, че обхватът на ракетите 9М729 превишава позволеното в договора от 1987 г., не са съпроводени с никакви доказателства, припомня ТАСС. \"Време е Русия да дойде на масата и да спре нарушенията\", каза Хътчисън на пресконференция в Брюксел днес, ден преди срещата на министрите на отбраната на страните от НАТО. Според нея, ако тази ракетни системи \"станат готови за изстрелване\", тогава САЩ ще потърсят \"потенциал за отстраняване на ракета, която може да порази всяка от страните в Европа, както и Америка\". \"Контрамерките ще бъдат за отстраняване на ракетите, разработвани от Русия в нарушение на договора\", каза тя и подчерта: \"Руснаците са предупредени\". Министърът на отбраната на САЩ Джим Матис заяви, че ще обсъди въпроса с колегите си министри на започващата утре в Брюксел среща. \"Не мога да прогнозирам докъде може да стигнем - това е решение на президента. Но мога да ви кажа, че и на Капитолия, и в Държавния департамент има големи опасения заради ситуацията. Аз ще се върна със съветите на нашите съюзници и ще се ангажирам в дискусия да определим пътя нататък\", заяви Матис пред репортери в Париж, където е на посещение днес. Американските обвинения вероятно ще влошат още повече отношенията между Москва и Запада, обтегнати силно заради анексирането на Крим към Русия през 2014 г., руските бомбардировки в Сирия и обвиненията за намеса на Русия в избори на Запад, отбелязват агенциите.", "date": "2018.10.02", "title": "САЩ заплаши Русия с унищожаване на разработваните от нея нови ракети"}
{"url": "https://www.24chasa.bg/novini/article/7082441", "text": "Бившият британски външен министър Борис Джонсън отправи днес предизвикателство към министър-председателката Тереза Мей, като осъди нейния план за Брекзит и призова управляващата Консервативна партия да възвърне своята увереност, предаде Ройтерс, цитирана от БТА. Несигурната позиция на Мей като лидер на партията е допълнително разтърсена от критиките срещу нейните предложения за Брекзит, известни като плана \"Чекърс\". Това става едва шест месеца преди излизането на Великобритания от Европейския съюз. Джонсън заяви в реч на годишната конференция на консерваторите в Бирмингам, че Мей би трябвало да \"изхвърли Чекърс\". Изявлението му беше посрещнато с бурни аплодисменти. \"Не им вярвайте, когато казват, че няма друг план и няма алтернатива\", заяви пред своите съпартийци бившият външен министър, превърнал се във водеща фигура на кампанията за излизане от ЕС. \"Това е моментът да бъде изхвърлен Чекърс. Ако измамим избирателите, а Чекърс е измама, ще засилим усещането за недоверие\", каза Джонсън, който е един от най-големите критици на Мей. Той заяви, че партията е загубила увереност, и призова консерваторите да защитят свободния пазар, за да не позволят на опозиционните лейбъристи да вземат властта. \"Приятели, нещото, за което наистина се тревожа през тази критична есен на 2018 г. е, че след 200 години тази най-стара и най-успешна от всички политически партии би трябвало някак да загуби увереност в своята основна вяра в свободата\", каза Джонсън. Той изрази тревога, че Великобритания е \"толкова деморализирана и толкова изтощена\", че може да се предаде на чуждо управление. Думите му бяха явна атака срещу предложенията на Мей за Брекзит, определени от него като посегателство срещу конституционната уредба, което би унижило Великобритания, оставяйки я под властта на ЕС за поколения напред. Според него \"това не е прагматично, това не е компромис, то е опасно и нестабилно в политическо и икономическо отношение\". \"Колеги консерватори, това не е демокрация. Това не е нещото, за което гласувахме\", каза Джонсън. Той призова консерваторите да се върнат към свои традиционни ценности като ниските данъци и силната защита на реда и закона. Джонсън спомена някогашната консервативна министър-председателка Маргарет Тачър, която продължава да е герой за мнозина в партията, и определи като позор това, че нито един банкер не е бил пратен в затвора след финансовата криза от 2008 г.", "date": "2018.10.02", "title": "Борис Джонсън за плана на Мей за Брекзит: Това не е демокрация"}
{"url": "https://www.24chasa.bg/novini/article/7082114", "text": "Американският министър на отбраната Джим Матис увери днес на пресконференция в Париж, че САЩ ще демонстрират \"непоклатима решителност\" при ангажимента си в НАТО, предаде Франс прес, цитирана от БТА. \"САЩ показаха, че ще продължат да демонстрират непоклатима решителност при ангажимента си в Северноатлантиченския алианс\", заяви Матис на съвместната си пресконференция с френската си колега сили Флоранс Парли след срещата си с президента на Франция Еманюел Макрон. Матис припомни, че \"делата говорят по-силно от думите\", в навечерието на министерска среща на НАТО в Брюксел и на фона на многобройните критики на президента на САЩ Доналд Тръмп срещу членките на алианса и особено срещу Германия, че са лоши платци и разчитат на САЩ да гарантира сигурността им. Матис изтъкна още, че броят на дипломатите на САЩ в Сирия се се е удвоил успоредно с приближаването на разгрома на \"Ислямска държава\". \"Така както военните операции намаляват, ще видите и как дипломатическите усилия сега могат да укрепнат\", заяви шефът на Пентагона и добави, че битката срещу ИД ще бъде спечелена, но това ще отнеме още малко време. Той допълни също, че САЩ ще продължат да подкрепят водената от Франция военна операция срещу бунтовниците в Мали и няма да понижават нивото на помощта си, предаде Асошиейтед прес. \"Ще запазим разузнавателната подкрепа, логистичната подкрепа и изцяло ще се присъединим към френската мисия там, както правят редица други наши съюзници\", подчерта Матис. Пентагонът преосмисля присъствието на американски войници и операциите си в Африка след като миналата година при засада в Нигер загинаха четирима военни на САЩ и четирима техни нигерски колеги. Френски сили бяха част от спасителния екип, притекъл се на помощ на американците, отбелязват агенциите.", "date": "2018.10.02", "title": "Джим Матис: Ангажиментът на САЩ към НАТО е непоклатим (Обновена)"}
{"url": "https://www.24chasa.bg/novini/article/7082457", "text": "Президентът Доналд Тръмп обиди репортерка от новинарския корпус, отразяващ събитията в Белия дом. Той заяви, че тя никога не мисли. Острото изказване дойде по време на пресконференция в понеделник сутринта. „Тя е шокирана, че я посочих. Тя е в състояние на шок\", каза Тръмп в Розовата градина на Белия дом, където беше обкръжен от високопоставени членове на администрацията му, включително и зет му Джаред Къшнър,  Думите му бяха отправени към кореспондента на Ей Би Си в Белия дом Сесилия Вега, която след това се опита да коригира президента, но беше подложена на нови обиди. \"Не, не съм. Благодаря ви, г-н президент\", каза Вега \"Това е добре. Знам, че не мислиш. Ти никога не го правиш“, каза тогава Тръмп. Изказването му беше разкритикувано в социалните медии, а според някои анализатори словесният дуел е показателен за женомразството в Белия дом. На същата пресконференция Тръмп отказа да отговори на въпрос на Кейтлин Колинс от Си Ен Ен за твърденията за сексуално насилие, извършвано от номинирания от президента за върховен съдия Брет Кавано. Когато Колинс опита да зададе този въпрос, президентът я прекъсна и нареди на служител на Белия дом да й отнеме микрофона.", "date": "2018.10.02", "title": "Тръмп обиди репортерки на пресконференция (Видео)"}
{"url": "https://www.24chasa.bg/novini/article/7082460", "text": "Правото на всеки народ да се самоопредели е това, което се случва в Македония. От 25 години там не е правено преброяване. Избирателната активност е ниска, но дали това са реалните избирателни списъци също е под въпрос. Не е малка подкрепата от гражданите на Македония за това, за което се стреми и България - вървенето на Македония към ЕС. В интерес на България е да има стабилност там, чувстваме ги най-близки. Това беше и един от най-високите ни приоритети, но няма как да се бъркаме в тяхната вътрешна политика. Това каза вицепремиерът и министър на външните работи Екатерина Захариева в предаването \"Лице в лице\" по  \"Много напрежение има все още на Балканите. Историята сякаш все още ни тежи, а трябва да ни бъде учител. В крайна сметка, трябва да се проведат разговори на вътрешно ниво. Най-важното е да се запази сигурността там, нашата ръка за членството на Македония в ЕС остава протегната\", допълни Захариева. \"Не може за година и малко да се обърне мисленето, ще трябва време - много пропаганда от всякакъв характер имаше в Македония. Със сигурност референдумът не мога да го определя като неуспешен. Не са малко на Балканите парадоксите, имаме много рани, до преди 25 години имаше война. Това са съвсем скорошни рани, трябва да се сменят няколко поколения. Мотивът за помирението е членството в ЕС\", каза още тя. \"Турция и Русия имат интерес на Балканите, понякога те съвпадат. Най-лошото, което може да се случи, е нестабилност. Тази година беше ред на премиера за посещението на срещата на НАТО, тези неща не бива да са повод за конфликти. Това е най-важната седмица за външната ни политика. Тази година не сме много по-добре, за 1 година не са преодолени конфликтите, които бяха посочени и миналата година. За 1 седмица там могат да се направят срещи, които няма как да се направят и за 2 години. За първи път на българска делегация е давана среща на такова ниво като тази с държавния секретар Помпейо\", допълни министър Захариева. \"Мисля, че България стои много добре на международен план като фактор за стабилност на Балканите. За първи път министри на външните работи на България и Доминикана, също и Непал, се срещат. ООН дава перспективи за засилване на двустранните отношения. Мен ме боли за колегите министри, за които се изговориха всякакви неща. Не разговарям трудно с президента Радев, имаме различия, разбира се, но надявам се, че ще ги преодоляваме\", коментира още Захариева.", "date": "2018.10.02", "title": "Захариева: Нашата ръка за членството на Македония в ЕС остава протегната"}
{"url": "https://www.24chasa.bg/novini/article/7082481", "text": "Председателят на шведския парламент каза днес, че е възложил на лидера на десноцентристкия опозиционен Алианс - Улф Кристершон - мандат за съставяне на правителство, предаде Ройтерс. Парламентарните избори в Швеция на 9 септември не излъчиха категоричен победител, предаде БТА. Левоцентристкият блок начело със социалдемократите спечели 144 депутатски места, с едно повече от включващия четири партии Алианс. Антиимигрантската партия Шведски демократи, която има 62 депутатски места, е в ролята на балансьор във властта, но казва, че няма да подкрепи правителство на Алианса или на левоцентристите, без да получи влияние върху политиката.", "date": "2018.10.02", "title": "Опозицията в Швеция получи мандат за съставяне на правителство"}
{"url": "https://www.24chasa.bg/novini/article/7082494", "text": "Председателят на Комисията по вътрешна сигурност и обществен ред и представител на Съвместната група за парламентарен контрол (СГПК) на Европол в Управителния съвет на Агенцията Цветан Цветанов заминава на работно посещение в Хага, Нидерландия. Това съобщиха от пресцентъра на ПП ГЕРБ. На 3 октомври 2018 г. (сряда), Цветанов ще участва в среща на Управителния съвет на Европол, която ще се проведе в централата на Агенцията. В рамките на своето работно посещение Цветан Цветанов ще разговаря с изпълнителния директор на Европол Катрин Де Бол, председателя на Управителния съвет на Европол Прит Паркна и номинирания за председател на Управителния съвет на Европол Виктор – Вили Апретесей. В рамките на своята визита Цветанов ще се срещне в Камарата на представителите в парламента на Кралство Нидерландия със Сибранд Бума, председател на Холандската християндемократическа партия - вторият по големина коалиционен партньор в правителството на министър-председателя от либералната партия Марк Рюте и част от семейството на Европейската народна партия. В Хага представителят на СГПК в УС на Европол ще има среща и със службата на Европол за Международни връзки и връзки с институциите на ЕС.", "date": "2018.10.02", "title": "Цветанов заминава за Хага, утре е на среща на Управителния съвет на Европол"}
{"url": "https://www.24chasa.bg/novini/article/7082045", "text": "Рецидивист от ромски произход с над 40 присъди поиска да излезе предсрочно на свобода, но съдът в Кюстендил му отказа. А. А. постъпил в затвора в Бобов дол през януари 2012 г. за излежаване на поредната присъда от 4 г. за кражби. През време на престоя му е пускан в прекъсване на наказанието. По това време, докато е бил на свобода, е извършил 6 нови кражби. Зад решетките е наказван за укрити мобилен телефон и самоделен котлон, отказ да бъде тестван за наркотици и съхранение на туби с джибри. Остават му да излежи 7 месеца, но съдът отхвърли молбата му за условно предсрочно освобождаване, защото е с трайно утвърдени криминални нагласи и още не се е поправил.", "date": "2018.10.02", "title": "Отказаха свобода на осъждан 40 пъти"}
{"url": "https://www.24chasa.bg/novini/article/7082086", "text": "Черногорският президент Мило Джуканович заяви днес в Европейския парламент, че неговата страна е готова при нужда да приеме бежанци в знак на солидарност с Европейския съюз, предаде агенция МИА, цитирана от БТА.  Джуканович каза, че независимо от това, че Черна гора е встрани от маршрута на бежанците, тя притежава нужната инфраструктура и има пълна готовност за приемане на бежанци, ако маршрутът им бъде променен. Президентът не уточни за каква бройка бежанци става дума, но посочи, че поддържа контакт с италианските власти на тази тема. \"Последният проблем в Италия показа, че ни е нужна по-голяма солидарност по този въпрос с Европа и с нашата съседка Италия\", каза Джуканович. Председателят на Европейския парламент Антонио Таяни благодари на Джуканович и коментира, че на Европа наистина й е нужна по-голяма солидарност и е грешка проблемът с бежанците да се остави само на Италия или Гърция.", "date": "2018.10.02", "title": "Черна гора е готова да приеме бежанци в знак на солидарност с ЕС"}
{"url": "https://www.24chasa.bg/novini/article/7082088", "text": "Съдът в Кюстендил отказа да пусне предсрочно от затвора благоевградчанин, осъден за трафик на кокаин в Испания. К. Г. е бил арестуван на 21 април 2015 г. на летището в Мадрид при слизане от полет. В багажа му били открити близо 3 кг кокаин. Пет месеца по-късно получил присъда от 6,5 г. затвор и 200 хил. евро глоба. Екстрадиран е бил в София през юни 2016 г., а по-късно приведен в затвора в Бобов дол. Справка показала, че К. Г.е осъждан 18 пъти за различни престъпления и преди е лежал в затвора. От сегашната му присъда остават 2 г. и 11 месеца и той поискал да излезе предсрочно навън. Съдът обаче отхвърли молбата му.", "date": "2018.10.02", "title": "Не пуснаха на свобода заловен с 3 кг кокаин в Испания"}
{"url": "https://www.24chasa.bg/novini/article/7082101", "text": "Българските институции следват стриктно и координирано приетия от правителството План за действие, включващ мерки за присъединяване към Валутен механизъм2 (ВМ2) и Банковия съюз, припомнят от Министерството на финансите. В изпълнение на поетия ангажимент от писмото за намерение за участие във Валутен механизъм 2 (ВМ2), на 18 юли България изпрати заявление за тясно сътрудничество в рамките на Единния надзорен механизъм (ЕНМ), с което да осигурим изпълнение на едно от предварителните условия за едновременното ни участие от един и същ момент във ВМ2 и в механизма за тясно сътрудничество. Този процес се очаква да приключи в рамките на една година. Формалната процедура за такъв вид сътрудничество се прилага за първи път от създаването на ЕНМ и е подробно дефинирана в Решението на ЕЦБ от 31 януари 2014 г. относно тясното сътрудничество с националните компетентни институции на участващите държави членки, чиято валута не е евро (ECB/2014/5), припомнят още от МФ. Съгласно Решение ECB/2014/5 заявлението съдържа в приложение проект на законодателни текстове, уреждащи ролята на ЕЦБ в националната рамка по надзор на банковите финансови институции, считано от датата на стартиране на тясното сътрудничество. Към момента тече процедура по съгласуване на проект на тези текстове между МФ, БНБ и ЕЦБ, който ще бъде внесен за формално становище от ЕЦБ.", "date": "2018.10.02", "title": "България следва стриктно мерките за присъединяване към \"Чакалнята на Еврозоната\" и Банковия съюз на ЕС"}
{"url": "https://www.24chasa.bg/novini/article/7082094", "text": "Окръжната прокуратура в Плевен ръководи разследване за причинена смърт по непредпазливост на 65-годишна жена при произшествие на пътя Плевен - Вълчитрън, вследствие на нарушаване на правилата за движение по пътищата. Това съобщи говорителят на Окръжната прокуратура Нанка Рачева, цитиран от БТА. При произшествието има една жертва, петима пострадали - две жени, дете и двама полицаи. Всички са настанени в болници. Не е съобщено до момента да има сред тях с опасност за живота, каза Рачева. Инцидентът е станал вчера, около 17.30 часа на третокласния път Плевен - Вълчитрън при движение лек автомобил \"Фиат\" напуска пътното платно и пада в крайпътната канавка. В него са пътували 65-годишна жена, която го е управлявала, 32-годишна жена и 7-годишно дете. След тях спира лек автомобил \"Рено\", в който са пътували 53-годишен мъж и 55-годишна жена, които са оказали помощ на пострадалите от \"Фиат\"-а жени и детето и са ги извели на пътното платно. Тогава са ударени от движещ се служебен автомобил \"Опел\" - собственост на Областната дирекция на МВР - Плевен, в който са пътували четирима полицейски служители. Починала е водачката на лекия автомобил \"Фиат\". Пътувалите с нея жена и дете имат мозъчни сътресения и са настанени в \"Неврохирургията\". Пострадала е и пътувалата в лекия автомобил \"Рено\" 55-годишна жена, която е с фрактури на крайниците. Пострадали са и полицейските служители, като двама от тях са с фрактури, един е настанен в \"КАРИЛ\" с политравма, а двама са прегледани и освободени за домашно лечение. Следовател от Окръжна следствен отдел при Окръжна прокуратура - Плевен е извършил оглед веднага на местопроизшествието. Образувано е досъдебно производство. Разследването се провежда под ръководството на прокурор от Окръжната прокуратура. Предстоят допълнителни огледи на МПС, които са участвали в произшествията. Предстои да бъде назначена автотехническа експертиза и съдебно-медицинска експертиза. На този етап не може да се каже какви са причините за произшествията, каза Рачева. До момента няма повдигнато обвинение, уточни тя. Имало е мокра пътна настилка. Ст.комисар Красимир Начев - директор на ОД на МВР в Плевен, каза, че първите два автомобила са се движили в една посока с разлика от 1-2 минути. Първият е самокатастрофирал. Вторият е спрял, за да се окаже помощ на пострадалите и в този момент полицейският автомобил е напуснал пътното платно по същата траектория по която е самокатастрофирал първият. Основно работим по няколко версии - първата е несъобразена скорост за пътните условия, и втора - при извършения оглед на място се констатираха маслени петна по пътното платно, но експертизата ще бъде категорична за причината за ПТП, поясни комисар Начев. Той допълни, че при срещата си с пострадалите те са казали, че полицейската кола е връхлетяла странично, което показва, че е загубено управлението. По думите му всички са изпробвани за алкохол. Двете ПТП са станали в интервал от 2-3 минути. Полицейските служители са от РУ-Пордим и са изпълнявали други задачи, а не са дошли за ПТП. \"Свидетелските показания показват, че травматичните увреждания на починалата жена са нанесени от полицейския автомобил. Шофьорът на полицейската кола е дългогодишен служител без нарушения\", каза комисарят. ОД на МВР е образувана вътрешна проверка, която ще разследва инцидента. Говорителят на прокуратурата допълни, че разследването ще установи кой от водачите е нарушил закона. След експертизите и разпитите ще може да се даде отговор на въпроса вследствие на какви травми е настъпила смъртта на жената.", "date": "2018.10.02", "title": "Дете е с мозъчно сътресение след инцидента с патрулка, ранени са двама полицаи и две жени"}
{"url": "https://www.24chasa.bg/novini/article/7082159", "text": "„България продължава да полага усилия за видими резултати от увеличената ангажираност на Европейския съюз със Западните Балкани, както и на Западните Балкани с европейската им перспектива“, заяви министър Лиляна Павлова днес в Женева по време на Срещата на лидерите за стратегически диалог за Западните Балкани. Това съобщиха от пресцентъра на Министерството за Българското председателство на Съвета на ЕС 2018. Срещата се организира от Световния икономически форум и е втора поред като първата се проведе на 17 май т.г. в София и бе част от съпътстващите събития на Срещата на върха Европейски съюз – Западни Балкани в рамките на Българското председателство на Съвета на ЕС. Инициативата на Световния икономически форум е във връзка със заложения от Българското председателство приоритет за европейска перспектива за страните от Западните Балкани, в резултат на което темата е широко застъпена в дневния ред на ЕС, както и все по-големият интерес, който представляват страните от региона за инвеститорите и международните финансови институции. По време на срещата в Женева министърът за Българското председателство Лиляна Павлова, президентът на Световния икономически форум, министър-председателите на Хърватия, Албания, Сърбия, президентите на Словения и Косово, заместник-министър председателят на Черна гора, министрите на външните работи на Словакия и Турция, федералният министър на отбраната на Германия и представител на министерство на външните работи на Швейцария обсъдиха ключови предизвикателства и възможности за стабилизирането и усилването на растежа, конкурентоспособността и дигиталната подготвеност на региона. „По време на дискусията достигнахме до общото разбиране, че заедно трябва да продължим започнатия конструктивен диалог и сътрудничество със и между страните от региона на Западните Балкани специално по отношение на растеж, развитие на умения и таланти, търговия, напредък в сферата на цифровизацията, насърчаване на публично-частното партньорство и младото поколение граждани“, заяви министър Павлова. Тя добави, че лидерите и останалите участници в срещата са се обединили да работят за: - Създаване на Център за 4-тата индустриална революция като част от мрежата подобни центрове към СИФ (за подпомагане на правителствата, бизнеса и гражданите във връзка с новите технологии); - Провеждане на среща на високо ниво на лидерите от Югоизточна Европа през пролетта на 2019 г. с участието на заинтересовани лидери от региона и Европа; - Подписване на споразумение за сътрудничеството с Глобалния центъра по киберсигурност към Световния икономически форум; - Създаване на Съвет за конкурентоспособност на Западните Балкани, който да подобри фундаменталните двигатели на региона за продуктивност, включително по-добра инфраструктура, добре функциониращи пазари, ефективни институции и иновативна екосистема за насърчаване на иновации, предприемачество и стартиращи компании; - Създаване на нови хъбове за глобални лидери в региона, за да се създаде платформа за взаимодействие за следващо поколение лидери. Темата за Балканите ще бъде сред водещите и по време на следващата годишна среща в Давос през януари 2019 г. „Важно е, че Срещата на върха в София и нашите усилия за стабилизиране на Балканите не останаха еднократно усилие, а бяха припознати както на ниво ЕС, така и от редица други международни партньори като Световния икономически форум и международните финансови институции“, добави министър Павлова. По време на срещата тя посочи още, че България ще продължава да подкрепя партньорите си и съседите от Западните Балкани, включително чрез изпълнение на договореното в рамките на Срещата на върха в София и приетия тогава Софийски дневен ред с конкретни инфраструктурни проекти за развитието на целия ни регион.", "date": "2018.10.02", "title": "Павлова: България продължава да работи за видими резултати на ЕС в Западните Балкани"}
{"url": "https://www.24chasa.bg/novini/article/7082176", "text": "В периода от 1901 - 2018 г. Нобелови награди за физика са присъждани 112 пъти на 209 учени, съобщи ДПА, цитирана от БТА. Изборът прави Кралската шведска академия на науките. Нобелови награди за физика не са присъждани през 1916 г., 1931 г., 1934 г., 1940 г., 1941 г., and 1942 г. 47 от наградите са получени само от един учен. 32 са поделени между двама лауреати, а 33 - между трима. Три са жените, носителки на Нобелова награда за физика - Мария Кюри през 1903 г. и Мария Гьоперт Майер през 1963 г. и тазгодишната лауреатка Дона Стрикланд. Мария Кюри печели и наградата за химия през 2011 г. Джон Бардийн, американски физик и електроинженер, е единственият, удостоен с две Нобелови награди за физика - през 1956 година и през 1972 година. Основните му заслуги са откритието на транзистора през 1947 г. в лабораториите \"Бел\" и поставяне основите на теорията за свръхпроводниците. Най-младият лауреат е Уилям Лорънс Брег от Великобритания. Брег получава заедно с баща си Нобелова награда за физика през 1915 г., когато е само на 25 години. Най-възрастен е тазгодишният лауреат Артър Ашкин - на 96 години. Преди него доайен беше Реймънд Дейвис младши, който е на 88 години, когато печели Нобелова награда за физика заедно с Масатоши Кошиба през 2002 г. Физиката е науката, която Алфред Нобел споменава на първо място в завещанието си. Средната възраст на учените по времето, когато са удостоени с Нобелова награда за физика от 1901 г. до 2017 г., е 55 години. Най-често наградата е присъждана за физика на частиците. Нобеловият медал за физика е създаден от шведския скулптор и гравьор Ерик Линдберг. Той представлява природата под формата на богиня, наподобяваща Изида, показваща се от облаци и държаща в ръце рога на изобилието. Воалът пред лицето й държи Геният на науката.", "date": "2018.10.02", "title": "Любопитни факти за Нобеловите награди за \nфизика"}
{"url": "https://www.24chasa.bg/novini/article/7082196", "text": "Винзаводът в Поморие, който е собственост на \"Черноморско злато\" АД, се проверява планово, без изненади както всяка година от Агенция \"Митници\". Предприятието не е било блокирано рано сутринта, както съобщиха бургаски сайтове, а след това бяха копирани от други. Всички те правеха аналог със случващото се с бизнеса на Миню Стайков в Карнобат. \"Проверката е планова, прави се всяка година по това време за спазване на лицензионните режими. Обикновено започва след края на работния ден, както се случи и този път - служителите на митницата дойдоха в понеделник привечер, продължават и днес своята работа по график\", заяви пред \"24 часа\" Йордан Панайотов, изпълнителен директор на \"Черноморско злато\" АД. Според него всички в алкохолния бранш по това време - през месец октомври, очакват аналогични проверки на Агенция \"Митници\".", "date": "2018.10.02", "title": "В Поморие митницата проверява планово винзавода - няма блокада, няма изненада!"}
{"url": "https://www.24chasa.bg/novini/article/7082183", "text": "Част от мраморна облицовка на поликлиниката в Казанлък падна върху мъж, преминаващ край сградата. Пострадалият е със счупен крак и наранявания по главата. Няма опасност за живота му, предава Нова телевизия От Община Казанлък, която е собственик на сградата, обясниха, че тя не е ремонтирана повече от 40 години. В ход е проект за цялостното й обновяване. Мястото на инцидента е обезопасено, а специалисти ще проучат дали има риск да паднат и други части от облицовката на фасадата.", "date": "2018.10.02", "title": "Мазилка от болницата в Казанлък падна върху мъж, със счупен крак и наранявания по главата е"}
{"url": "https://www.24chasa.bg/novini/article/7082158", "text": "Руският президент Владимир Путин и сръбският му колега Александър Вучич ще обсъдят двустранните отношения и ситуацията на Балканите, предаде ТАСС, цитирана от БТА. В началото на днешната им среща в Москва руският лидер със задоволство отбеляза устойчивия растеж на търговския обмен на двете страни и на руските инвестиции в Сърбия. \"Ще трябва да поговорим и за ситуацията в региона\", каза Путин, преди двамата с Вучич да се оттеглят за разговори на четири очи. По-рано сръбският президент заяви, че на срещата с Путин смята да повдигне въпроса за ситуацията в Косово и да помоли руския лидер за подкрепа. Говорителят на Кремъл Дмитрий Песков от своя страна каза пред журналисти, че тази среща е планирана преди няколко месеца и не е свързана с нарастването на напрежението между Белград и Прищина. Той обаче подчерта, че темата за \"растящото напрежение\" на Балканите ще бъде включена в дневния ред на срещата на двамата президенти. \"Сърбия е благодарна на Русия за подкрепата на сръбските интереси в условия, когато Белград ежедневно се сблъсква с многобройни провокации\", каза Вучич във встъпителната си реч преди срещата с Путин, като му благодари за личната му твърда позиция в защита на международното право и жизненоважните национални и държавни интереси на Сърбия. Вучич каза, че ситуацията в Западните Балкани е \"много сложна\" и Сърбия всеки ден се сблъсква с множество предизвикателства. Той изтъкна, че въпреки стремежа на Белград да постигне компромис и да поддържа мира и стабилността, \"още е много далеч от каквото и да е решение за Косово\". При това Вучич увери, че Сърбия ще запази военния си неутралитет, като отбеляза, че в момента тя е единствената страна в Западните Балкани с такава позиция. Вучич, който произнесе встъпителната си реч на руски език, се обърна към руския президент с \"уважаеми господин президент, скъпи приятелю Владимир Владимирович\". Той благодари за днешната среща и покани Путин да посети Белград, изтъквайки, че тази визита ще бъде \"голяма чест\" за сръбския народ.", "date": "2018.10.02", "title": "Путин: С Вучич трябва да поговорим за ситуацията на Балканите (Обновена)"}
{"url": "https://www.24chasa.bg/novini/article/7082129", "text": "Международната организация за миграцията (МОМ) заяви днес, че около 34 мигранти са загинали при корабокрушение в западната част на Средиземно море, а 26 човека са оцелели, предаде Ройтерс. \"Плавателният съд се е носел без посока в морето от неделя с 60 души на борда. Най-малко 34 са се удавили, а изглежда, че 26 са оцелели\", каза говорител на МОМ, цитиран от БТА. По думите му организацията е получила информацията от мароканските военноморски сили и испанската неправителствена организация \"Каминандо фронтерас\". Испанските власти заявиха, че най-малко 217 мигранти са били спасени днес край бреговете на Испания, посочва ТАСС.", "date": "2018.10.02", "title": "34 мигранти са се удавили при корабокрушение"}
{"url": "https://www.24chasa.bg/novini/article/7082182", "text": "Не е никак лесно да решаваш проблемите на хората „в реално време“, но вярвам, че усилията на правителството за изграждане на електронно управление в България са крачка в правилната посока. Това заяви заместник министър-председателят Томислав Дончев на XIII Годишна среща на местните власти, организирана от Националното сдружение на общините в България. Това съобщиха от правителствената информационна служба. По време на дискусията с ръководителите на общините и с председателя на Държавната агенция „Електронно управление“ Атанас Темелков стана ясно, че до 1 ноември всички администрации ще са задължени да общуват помежду си само по електронен път, а към днешна дата 220 общини са реални участници в системата за електронен обмен на документи. Kъм август 2018 г. едва 49 общински администрации използват RegiX, като имат достъп до 63 основни регистъра и възможност за 169 различни типове справки. Дончев призова общинските администрации да започнат все по-активно да използват системата с цел ускоряване и улесняване на административното обслужване и допълни, че всеки ден се предприемат действия по присъединяване на нови регистри. Като особено важен приоритет Дончев открои защитата на критичните бази данни на администрациите и ключовата ролята на хранилището за резервни копия в Държавния хибриден облак, създадено по инициатива на правителството през лятото. Хранилището в Основния център за данни на електронното управление (ОЦДЕУ) ще бъде пуснато в експлоатация до края на 2018 г.", "date": "2018.10.02", "title": "До 1 ноември всички администрации ще са задължени да общуват помежду си само електронно"}
{"url": "https://www.24chasa.bg/novini/article/7082248", "text": "Румънският активист Джордже Симион, лидер на движението Акция 2012, подкрепящо обединението на Румъния и Молдова, е бил задържан и експулсиран от Молдова, като му е забранен достъпът до страната за срок от пет години, предаде Аджерпрес. Симион е бил задържан снощи в Кишинев от няколко служители на Бюрото за миграция и убежище в момент, когато се готвел да замине за Румъния, посочва Радио Кишинев. \"Пристигнах в Бърлад (Румъния), добре съм. Удряха ме, скъсаха ми дрехите, но най-много ме боли от тази нова забрана за пет години, която е също толкова абсурдна, колкото и всички останали. Надявам се веднъж завинаги да премахнем несправедливата граница по река Прут\", написа във Фейсбук Симион, информира БТА. Аджерпрес напомня, че лидерът на Акция 2012 е пристигнал вчера в Молдова след последната забрана за влизане в страната, която му беше наложена на 28 август за срок от 30 дни. Той останал в Кишинев само няколко часа преди да бъде експулсиран. Симион беше организатор на т.нар. \"Поход на обединението\", който тръгна на 1 юли от западния румънски град Алба Юлия и трябваше да завърши на 1 септември в Кишинев, където участниците планираха да се включат в митинг в подкрепа на обединението. Групата обаче бе задържана на молдовската граница и върната обратно в Румъния. Молдова се обединява с Румъния през 1918 г., но е анексирана от Съветския съюз през 1940 г. През 1991 г. страната обявява независимост.", "date": "2018.10.02", "title": "Румънски активист беше задържан и експулсиран от Молдова"}
{"url": "https://www.24chasa.bg/novini/article/7082252", "text": "Разходите на държавното обществено осигуряване (ДОО) за пенсии, обезщетения при временна неработоспособност и трудоустрояване, за майчинство и за безработица, изплатени на хора над 64-годишна възраст, през 2017 г. възлизат на над 6,3 млрд. лв. Тази сума се равнява на около 6,5 на сто от брутния вътрешен продукт (БВП) на страната за миналата година. Това показват данните за осигурителните плащания на Националния осигурителен институт (НОИ), съобщават от пресцентъра на НОИ. Анализът сочи още, че за най-възрастната част от населението са отивали около 60 процента от общите разходи за пенсии и краткосрочни обезщетения, като 70 на сто от тези пари са били за пенсии и добавките към тях. Средно месечно около 1,5 млн. души на възраст над 64 години са получавали пенсия и парично обезщетение от ДОО през 2017 г. Над 99 на сто от тях са били пенсионери. Това означава, че всеки шести получател на пенсия или обезщетение е бил от тази възрастова група. Тя заема най-голям дял в групата на пенсионерите (69,6 на сто), докато сред имащите право на краткосрочни плащания процентът е доста по-нисък - между 0,2 на сто при обезщетенията за майчинство и 3,6 на сто при обезщетенията за временна неработоспособност и трудоустрояване. Разпределението по пол показва, че възрастните жени преобладават в общия брой на пенсионерите и получателите на обезщетения за майчинство. От друга страна, мъжете над 64-годишна възраст преобладават сред хората, на които се изплащат обезщетения при временна неработоспособност и трудоустрояване и безработица. Това може да бъде обяснено с по-дългия им престой на пазара на труда в сравнение с жените.", "date": "2018.10.02", "title": "Разходите на НОИ за най-възрастните са 6,5 на сто от БВП през 2017 година"}
{"url": "https://www.24chasa.bg/novini/article/7082277", "text": "Хиляди полски полицаи излязоха днес на демонстрация във Варшава с искане за по-високи заплати, предаде Франс прес. Полският полицейски синдикат обяви, че полицаите настояват или за увеличаване на заплатите, или за промяна на условията за пенсиониране, предава БТА. Фаворизирани по времето на комунистическия режим, полицаите изгубиха някои от привилегиите си в последните години, отбелязва Франс прес. През 2013 г. те загубиха правото да се пенсионират след 25 години служба преди да навършат 55 години. Едно от сегашните им искания е отпадне прагът от 55 години. Един от демонстрантите заяви, че нетната му месечна заплата на полицай е около 2500 злоти (близо 600 евро). Според полицаите ниското заплащане създава трудност при привличането на нови хора в полицията. Полицейският синдикат съобщи, че към настоящия момент в полицията има 7000 свободни длъжности и че вдигането на заплатите е единственият начин за подобряване на ситуацията. Полските полицаи, които по закон нямат право на стачка, изразиха недоволството си по оригинален начин през последните месеци. Те спряха да налагат глоби на хора, извършили дребни нарушения, и се ограничават само с \"предупреждения\". Според синдиката им постъпленията от глоби вследствие на това са намалели с няколко милиона злоти.", "date": "2018.10.02", "title": "Хиляди полски полицаи протестираха във Варшава, искат по-високи заплати"}
{"url": "https://www.24chasa.bg/novini/article/7082278", "text": "Модулно формирование от Националния военен университет унищожи днес, 2 октомври, невзривен боеприпас намерен в град Русе. Това съобщиха от пресцентъра на Министерството на отбраната. Военнослужещи са разузнали и извлекли стара противотанкова мина, която е транспортирана на 10 км. от Русе, в район определен от служители на МВР, където боеприпасът е бил унищожен. Модулното формирование за разузнаване и неутрализиране на невзривени боеприпаси от Националния военен университет е в състав от 7 военнослужещи с три броя техника. Ръководител на групата е подполковник Йордан Терзиев.", "date": "2018.10.02", "title": "Военни унищожиха невзривената мина, открита край Русе"}
{"url": "https://www.24chasa.bg/novini/article/7081892", "text": "Рано тази сутрин почина обичаният плевенски актьор Христо Домусчиев - Бебо. В продължение на 40 години той изигра десетки роли на сцената на Драматично-кукления театър „Иван Радоев“, съобщи  . Зрителите го познават и от негови роли в игралното кино. Бебо Домусчиев е един от най обичаните актьори на Плевен. Започва да играе на сцената от 12-годишен до последната си главна роля през 2017 година в постановката на \"Балада за Гьорг Хених\" по Виктор Пасков. Представлението е посветено на 75-годишнината на актьора. Неговият живот е театърът. Огромният му талант е възнаграден с любовта на зрителите. Поклон пред светлата му памет!", "date": "2018.10.02", "title": "Почина плевенският актьор Бебо Домусчиев (Видео)"}
{"url": "https://www.24chasa.bg/novini/article/7081893", "text": "Анализът на изборни резултати, политическа конюнктура и обществени тенденции на дадена държава със свои местни политически \"инструменти\" от една страна е любим навик, но от друга е рецепта за погрешни изводи. Така че понякога формулирането на въпроси е по-правилната тактика от готовите и очевидни отговори, пише гръцкият вестник \"Та неа\", цитиран от БТА. Резултатът от референдума за Преспанското споразумение в БЮРМ и преди всичко процентът на неучастие може и да не дава на Зоран Заев непоклатим политически аргумент срещу противниците му, но и не променя драматично ситуацията. Или по-точно, ситуацията вероятно е точно толкова променлива, колкото и преди. Зоран Заев заяви ясно, че последователно ще подкрепя споразумението. И призова ВМРО-ДПМНЕ да гласува за споразумението и промяната на конституцията, която иска от парламента, като заплашва в противен случай с избори. Защо му е на един \"победен\" премиер да подава топката на победителя (поне според гръцките анализи) от предишната вечер? Преди всичко нека да изясним, че основният проблем на Зоран Заев е, че има нужда от 7-10 депутати, за да прокара промяната в конституцията. Това беше в сила и преди референдума. За тези депутати той трябва да се обърне към ВМРО-ДПМНЕ. Какво обаче представлява ВМРО-ДПМНЕ в момента? Някогашната консолидирана и силна партия на Никола Груевски се е огънала и разцепила под тежестта на петте (да, петте) дела срещу лидера й за случаи на корупция, които бяха разкрити след изборната му загуба. Резултатът е, че сега ВМРО-ДПМНЕ изглежда по-силно в парламента, отколкото извън него. По първото дело Груевски даже вече е осъден на първа инстанция на две години затвор за това, че е злоупотребил с публични средства, за да купи за себе си скъп модел \"Мерцедес\". Делото вече е в Апелативния съд, който трябва да реши дали да потвърди присъдата, дали да я измени или да върне делото за преразглеждане. И докато се чака решението, някои чуждестранни публикации изтъкват, че давността за деянието изтича в края на октомври. А това е най-лекото от обвиненията, пред които е изправен. По казуса с кодовото име \"Титаник\" Груевски и още 11 високопоставени функционери на ВМРО-ДПМНЕ са обвинени за дълъг списък от тежки правонарушения като измама, погазване на избирателни права и подкупи, чрез които, според обвинението, са си осигурили изборната победа през 2013 г. В този момент тече съдебното изслушване, което е разтърсващо, защото сред другите материали са представени хиляди доказателства и данни - от документи до касети със записи от подслушването на 20 хиляди граждани. Груевски е обвинен също, че е разпоредил разрушаването на сграда, построена от бившия му политически сътрудник Фият Цаноски, че е наредил нападение над кмет от опозицията, че е нарушил закона за обществените поръчки, за да възложи голям обект на китайска строителна компания. Същевременно той, заедно с партийни функционери и негови сътрудници, е проверяван от властите в рамките на разследване с кодовото название \"Талир\", което се отнася до финансирането на ВМРО-ДПМНЕ с незаконни средства. Има ли всичко това връзка с Преспанското споразумение? Теоретично не. На практика - голяма. При съвсем реалната вероятност лидерът и водещи кадри на ВМРО-ДПМНЕ да се озоват в затвора, докато мнозина от депутатите му обмислят как да се разделят с политическата си кариера, би могло да се помисли, че Заев вече има оръжие и известни съществени стимули, които да предложи, за да намери гласовете, които не му достигат. Не е случайно също така, че по време на кампанията за референдума Груевски изобщо не приличаше на Груевски от миналото, партията му изглеждаше парализирана и разпокъсана, една почти смешна картина за онези, които ги помнят да издигат Александровци и други националистически кичове. Обратно, Заев беше този, който в изявлението, с което заплаши ВМРО-ДПМНЕ с урните, показа, че вероятно е готов да играе твърда игра. Към този декор, разбира се, трябва да се прибави и волята на чуждестранния фактор, главно на ЕС и НАТО, който може да се превърне в натиск не само от политически характер, но и от страна на икономически фактори. Натиск, който очевидно достига и до мнозина кадри на ВМРО-ДПМНЕ. Изводът е, че... няма извод. В БЮРМ нищо не приключи вчера, а напротив - ендшпилът сега започва.", "date": "2018.10.02", "title": "\"Номерът\" на Заев да намери нужните депутати от ВМРО-ДПМНЕ"}
{"url": "https://www.24chasa.bg/novini/article/7081876", "text": "Генералният секретар на НАТО Йенс Столтенберг упрекна днес Русия в нарушение на договора за ядрените оръжия със среден обсег. Загрижени сме от неизпълнението на международните задължения на Русия. Договорът е застрашен от руските действия. След години отричане наскоро Москва призна за съществуването на нова ракетна система. Русия не е дала ясни отговори за тази система. Всички в НАТО са на мнение, че Русия нарушава договора, заяви генералният секретар, цитиран от БТА. Той съобщи на пресконференция, че този месец алиансът ще осъществи мащабно учение в Норвегия, на което кани наблюдатели от всички страни, включително от Русия. Ще бъдат изпробвани възможностите за бързо разполагане на сили на пакта. В учението ще се включат 45 000 участници от 31 държави, 150 самолета, 60 кораба, 10 000 единици сухопътна техника. Сценарият разиграва общ отговор на военно нападение срещу държава от НАТО. В отговор на въпрос Столтенберг поясни, че досега съюзниците не са обсъждали задействането на чл. 5 от Вашингтонския договор по повод отравянето в Солсбъри на разузнавача Сергей Скрипал. Той уточни, че е съгласуван съвместен политически отговор с прогонването на руски представители от страни от алианса. Столтенберг съобщи, че на предстоящата тази седмица двудневна среща на военните министри от НАТО ще бъде обсъждано отново постигането на разходи от два процента от БВП за отбрана до 2024 година. Той отново настоя, че в последните две години разходите на всички съюзници без САЩ са се увеличили с 41 милиарда долара. По неговите думи през 2014 г., когато бе приета целта за два процента, едва три държави от алианса са покривали подобно изискване. Столтенберг очаква скоро осем страни от пакта да постигнат тази цел. По повод предстоящото си посещение в Сърбия генералният секретар призова Белград и Косово да проявят спокойствие и сдържаност при решаването на проблемите. Столтенберг заяви, че преговорите по приемането на Македония в алианса може да приключат в следващите месеци и страната да се присъедини към алианса в началото на 2019 г., но само ако се утвърди и приложи споразумението от Преспа. Столтенберг добави, че в Черна гора, приета наскоро в пакта, инвестициите са се удвоили.", "date": "2018.10.02", "title": "НАТО порицава Русия, но кани руски наблюдатели на мащабно военно учение"}
{"url": "https://www.24chasa.bg/novini/article/7081926", "text": "Новият бюджет на Турция ще я спаси от \"триъгълника на злото\", формиран от инфлацията, лихвените проценти и обменните валутни курсове, заяви днес турският президент Реджеп Тайип Ердоган, цитиран от Ройтерс и БТА.  Ердоган говори пред членове на своята Партия на справедливостта и развитието (ПСР) в парламента. Президентът заяви още, че Турция ще отговори с икономически растеж на атаките срещу турската валута. Той поиска от турците да докладват за необичайни повишения на цените в магазините, като подчерта, че отговорност на правителството е, ако е нужно, да извърши проверки. \"Призовавам своя народ: Ако има необичайни разлики в цените на пазарите или на други места, незабавно докладвайте за тях на общината\", заяви той. \"Ако има сериозни колебания в цените или наличностите, наша отговорност е правителството да извърши инвентаризация и да направи нужното\", каза той. Турция ще подсили наблюдателните си пунктове в Северозападна Сирия и ще засили работата си с Русия срещу радикални групи, заяви днес турският президент Реджеп Тайип Ердоган, цитиран от Ройтерс. Ердоган, който днес говори пред членове на неговата управляваща Партия на справедливостта и развитието (ПСР) в парламента, заяви също, че Турция ще организира среща на върха за Сирия заедно с Русия, Германия и Франция през октомври или ноември. Турският президент добави, че Турция ще продължи да опитва да търси решение (по сирийския въпрос) със сирийския народ, а не с подкрепяното от Русия сирийско правителство.", "date": "2018.10.02", "title": "Ердоган: Новият бюджет на Турция \nще я спаси от \"триъгълника на злото\""}
{"url": "https://www.24chasa.bg/novini/article/7081920", "text": "Лидери на Европейския парламент поискаха от  , предаде Асошиейтед прес. След изказването на Хънт през уикенда, че ЕС не трябва да се опитва да пречи на безпроблемна раздяла между Великобритания и блока и думите му, че \"Съветският съюз пречеше на хората да си тръгват\", водещи партии в Европарламента отправиха остри критики, предаде БТА. \"Г-н Хънт, би трябвало да се извините за това, което казахте\", призова Манфред Вебер, лидер на парламентарната група на Европейската народна партия, най-голямата в ЕП. Ги Верхофстат, лидерът на либералите от АЛДЕ, заяви пред евродепутатите, че Хънт обижда не евродепутатите, а \"милионите обикновени граждани, живели толкова дълго под съветско управление\".", "date": "2018.10.02", "title": "Евродепутати поискаха Джереми Хънт да се извини за сравнението между ЕС и СССР"}
{"url": "https://www.24chasa.bg/novini/article/7081929", "text": "Земетресение с магнитуд 6 бе регистрирано в Тихия океан, до Порт Вила, столицата на остров Вануату, предаде Ройтерс, като се позова на Геофизическия институт на САЩ. Няма данни за жертви или щети. Трусът е ударил на 45 км западно от Порт Вила и е бил на дълбочина 10 км, предава БТА.                                                                                                                                                                                                                                                                                                                       ", "date": "2018.10.02", "title": "Земетресение с магнитуд 6 разтърси тихоокеанския остров Вануату"}
{"url": "https://www.24chasa.bg/novini/article/7081935", "text": ", са преведени за срок до 72 часа с постановление на Районната прокуратура в РС \"Изпълнение на наказанията\", съобщиха от пресцентъра на МВР. Двамата са привлечени като обвиняеми по досъдебното производство за извършеното престъпление.", "date": "2018.10.02", "title": "Майката и синът, обирали банкомати в Кърджали, са задържани за 72 часа"}
{"url": "https://www.24chasa.bg/novini/article/7081933", "text": "Европейският парламент прие днес предложението помощта за Турция да бъде намалена със 70 милиона евро за догодина. Предложението бе подкрепено от 544 евродепутати, 28 бяха против, а 74 се въздържаха, предава БТА. Първоначалното предложение бе на Европейската комисия. ЕП взима предвид оценката на ЕК от последния годишен доклад за Турция от тази пролет, в който се отчита, че страната се отдалечава от ЕС, особено в областите на върховенството на закона и на основните права. Преди година ЕП заяви, че посочената сума ще бъде предоставена на Анкара, ако докладът очертава напредък по въпросите за върховенството на правото, човешките права и свободата на медиите. С днешното решение на ЕП сумата ще бъде насочена към усилията на ЕС да ограничи миграцията през Средиземно море. Част от средствата ще послужат за предоставянето на хуманитарна помощ за Сирия.", "date": "2018.10.02", "title": "ЕП намали със 70 млн. евро предприсъединителната помощ за Турция"}
{"url": "https://www.24chasa.bg/novini/article/7081934", "text": "80 кг канабисови растения са иззели вчера свиленградските криминалисти. Това съобщиха от пресцентъра на МВР. Операцията е проведена след придобита информация, че бивш военен бункер в местността \"Иля баир\" в землището на с. Левка се ползва за склад на дрога. При пристигането си оперативната група е установила на място 27-годишен мъж от селото, който по първоначални данни е съхранявал в бункера растенията. В рамките на оперативно-издирвателните действия, като съпричастен към случая е задържан и 39-годишен свиленградчанин. По случая е образувано досъдебно производство по чл.354-а, ал.1 от НК.", "date": "2018.10.02", "title": "Иззеха 80 кг канабис от склад в Свиленградско"}
{"url": "https://www.24chasa.bg/novini/article/7081943", "text": "Над 14 кг марихуана са иззети от частен адрес в с. Нови хан. На 1 октомври служители на РУ-Елин Пелин провели полицейска операция за противодействие на престъпленията с наркотични вещества на обслужваната територия. В хода на акцията криминалистите извършили проверка на частен адрес в с. Нови хан и в двора установили седем растения от рода на конопа, достигнали височина до 3 метра, реагирали на марихуана. При последвалите процесуално-следствени действия в къщата били открити още 450 г марихуана и електронна везна. Общото тегло на иззетата тревиста маса е 14.4 кг. Обитателите на адреса - мъж на 34 и жена на 32 години, са задържани с полицейска мярка за срок до 24 часа. По случая е образувано досъдебно производство за извършено престъпление по чл. 354А от НК.", "date": "2018.10.02", "title": "14 кг марихуана намерени в къща в Нови хан"}
{"url": "https://www.24chasa.bg/novini/article/7081949", "text": "16-годишен е задържан от служители на Шесто РУ за противозаконно отнемане на лек автомобил. Това съобщиха от МВР. Действията по разследването започнали на 29 август, след като собственикът на \"Фолксваген Поло\" съобщил в районното управление, че автомобилът му, паркиран в ж.к. \"Овча купел\", е противозаконно отнет. В резултат на предприетите оперативно-издирвателни действия в рамките на образуваното досъдебно производство било установено, че извършител е 16-годишен, криминално проявен и осъждан за кражби столичанин. При последвалите процесуално-следствени действия фолксвагенът бил открит разкомплектован, а младежът - задържан с полицейска мярка до 24 часа в Шесто РУ. След доклад на събраните материали в Софийска районна прокуратура задържаният е привлечен в качеството на обвиняем по чл. 194 и му е наложена мярка за неотклонение \"задържане под стража\".", "date": "2018.10.02", "title": "Задържаха 16-годишен рецидивист, откраднал кола в София"}
{"url": "https://www.24chasa.bg/novini/article/7081962", "text": "Реализацията е в рамките на предприетата от служители на РД „Гранична полиция“- Елхово и Смолян и ОДМВР-Хасково специализирана полицейска операция по противодействие на опити за незаконна миграция през българо-гръцката и българо-турската граници, установяване на чужди граждани, незаконно пребиваващи в граничната зона на област Хасково. Операцията е осъществена при интензивен обмен на данни между трите структурни звена на МВР и под наблюдението на Районна прокуратура - Свиленград. За целта били излъчени гранични полицейски наряда от ГПУ Ново село за наблюдение на държавната граница, а съвместни екипи предприели проверки на лица и автомобили, хотели, хостели, заложни къщи и селскостопански постройки, бунгала и други места, където е възможно укриването на незаконни мигранти, съобщиха от пресцентъра на МВР. В хода на действията вечерта на 26 септември, в землището на с. Мезек, било засечено незаконно преминаване на държавната граница. В района униформените забелязали два автомобила, движещи се към вътрешността на страната – „Мерцедес“ и „Форд Галакси“. След предприето преследване на колите автопатрули на ГПУ-Ново село и ОДМВР–Хасково спрели мерцедеса в землището на село Сива река и задържали водача – 33-годишен старозагорец. В автомобила били установени 17 чужди граждани – мъже, жени и деца, по техни данни иракски граждани. При последващите оперативно-издирвателни действия е установен и задържан като съпричастен към случая и вторият водач – 23-годишен мъж от гр. Гълъбово. Във форда му били открити още 19 чужденци, които също се представили за иракчани. Двамата шофьори и нелегалните чужди граждани са задържани. Образувани са досъдебно производство по чл.281 от НК и бързи производства по чл. 279 от НК. Работата по случая продължава под наблюдението на прокуратурата.", "date": "2018.10.02", "title": "Задържаха двама каналджии и 36 незаконни имигранти в землището на с. Мезек"}
{"url": "https://www.24chasa.bg/novini/article/7081961", "text": "Македонските избиратели удариха плесница на Европейския съюз като направиха невалиден референдума, който трябваше да отвори вратите за преговори за членство с блока, написа днес левият унгарски вестник \"Непшава\", предаде ДПА. Германският канцлер Ангела Меркел, австрийският канцлер Себастиян Курц, генералният секретар на НАТО Йенс Столтенберг и други се домъкнаха до Скопие напразно, така и не разбраха как функционират Балканите, пише унгарският вестник. Върволица западни лидери посетиха Скопие преди референдума в неделя, призовавайки македонците да подкрепят споразумението за името с Гърция и да се придвижат напред към присъединяване в НАТО и започване на преговори за присъединяване с ЕС. Но ходът на премиера Зоран Заев се провали, тъй като само около една трета от избирателите участваха в референдума, много по-малко от половината, която е необходима за валиден референдум. ЕС трябва да погледне в огледалото и да се попита какво се е случило, че съюзът вече не е символ на красивия нов свят, към който всеки иска да принадлежи, независимо от цената, пише изданието, предава БТА. Заев възнамерява да продължи да изпълнява споразумението, тъй като референдумът не бе законово задължаващ. Резултатът обаче усложнява основната стъпка, която той трябва да предприеме - да осигури гласове от депутатите националисти, за да промени конституционно името на страната в Република Северна Македония. Ако националистите, които са против промяната на името, продължат да отхвърлят споразумението, Заев обеща да насрочи предсрочни избори преди края на годината, пише унгарското издание, цитирано от ДПА.", "date": "2018.10.02", "title": "Унгарски вестник: Македонците удариха плесница на ЕС с референдума"}
{"url": "https://www.24chasa.bg/novini/article/7081924", "text": "Заспал зад волана румънски тираджия се заби в къща във великотърновското село Въглевци, разположено в прохода Хаинбоаз. По чудо няма жертви и пострадали, тъй като в жилището нямало хора. Катастрофата е станала около 8 часа сутринта във вторник. Шофьорът изтървал завоя на главния път в посока с.Вонеща вода и паднал в населеното място, като първо нацелил скала, а след това и стената на къщата, коментират очевидци във фейсбук. На мястото на инцидента веднага пристигнала полиция, която установила, че шофьорът не е бил пиян, но най-вероятно е заспал на волана. Той е с леки охлузни рани, прегледан е от медици и е освободен. Тежкият камион трябва да бъде вдигнат от мястото на инцидента, но движението в прохода се осъществява нормално, казаха от полицията във Велико Търново.", "date": "2018.10.02", "title": "Румънски тираджия се заби\nв къща в прохода Хаинбоаз"}
{"url": "https://www.24chasa.bg/novini/article/7081981", "text": "Дона Стрикланд сподели, че първата й мисъл, след като е чула, че печели Нобеловата награда за физика, е била \"не е за вярване\", предаде Асошиейтед прес. Малко след като името й беше обявено в Стокхолм, тя каза по телефона: \"Човек винаги се чуди дали това е истина\". Канадката добави, че за нея е чест да е сред малкото жени, печелили Нобелова награда за физика, предаде БТА. \"Очевидно е, че трябва да отдадем дължимото на жените във физиката, защото ние сме там\" - каза тя и добави: \"Да се надяваме, че с времето нещата ще се ускорят, може би\". Дона Стрикланд е едва третата жена, печелила Нобелова награда за физика. Преди нея отличието получават Мария Кюри през 1903 година и Мария Гьоперт Майер през 1963 година. Жена не беше печелила Нобелова награда от 2015 г.", "date": "2018.10.02", "title": "Дона Стрикланд за Нобеловата си награда за физика: Не е за вярване"}
{"url": "https://www.24chasa.bg/novini/article/7081963", "text": "Единадесет души бяха задържани тази сутрин в Северна Франция при операция \"за превенция на тероризма\" с участието на около 200 полицаи. Мишена на акцията е била организацията \"Център Захра Франция\" в град Гранд Сент, предаде Франс прес, като се позова на запознат източник. Трима от задържаните са били оставени в предварителния арест за незаконно притежание на оръжия, информира БТА. Успоредно с това, съгласно разпоредба от вчера, публикувана днес във френския държавен вестник, са били замразени авоарите на организацията. Полицията е претърсила нейната централа и жилищата на основните й ръководители, заради \"очевидната им подкрепа за няколко терористични организации\", казаха запознати със случая източници и префектурата в департамент Нор. На интернет сайта си \"Център Захра Франция\" посочва, че целта й е \"да популяризира посланието на исляма през погледа на пророка и семейството му\". Според страницата й във Фейсбук организацията е основана през ноември 2009 г.", "date": "2018.10.02", "title": "Задържаха 11 души при антитерористична операция в Северна Франция"}
{"url": "https://www.24chasa.bg/novini/article/7082007", "text": "Изплащането на пенсиите през октомври 2018 г. от Националния осигурителен институт ще започне на 8 октомври (понеделник) и ще приключи на 22 октомври (понеделник). Това съобщиха от пресцентъра на НОИ. Чрез пощенските станции пенсиите ще се изплащат съобразно изготвен график, който ще бъде обявен във всяка една от тях. Преводите на сумите за октомврийските пенсии по сметките на пенсионерите, които получават парите си по банков път, ще бъдат извършени на 8 октомври.", "date": "2018.10.02", "title": "Изплащат пенсиите в понеделник"}
{"url": "https://www.24chasa.bg/novini/article/7082010", "text": "Днес към 12.35 часа е получен сигнал за лек пътен инцидент между два автомобила на столичните улици „Пловдив“ и „Габрово“, информират от МВР.  По първоначални данни след катастрофата е възникнал скандал между двамата водачи, прераснал в побой. С тежка травма в болница е настанен 40 – годишен мъж. В полицейския арест е задържан 24 – годишният водач на другия автомобил. Работата по изясняването на случая продължава.", "date": "2018.10.02", "title": "Катастрофа в столицата доведе до побой, мъж е в болница"}
{"url": "https://www.24chasa.bg/novini/article/7082012", "text": "Кметът на малкия град Риаче в Южна Италия Доменико Лукано бе поставен днес под домашен арест по обвинение, че е помагал на незаконни мигранти, предаде Асошиейтед прес. Мярката бе наложена тази сутрин от италианската финансова полиция в рамките на разследване за предполагаемо харчене на обществени средства за бежанци и кандидати за убежище. Лукано е обвинен и в това, че е организирал бракове, които са позволявали на мигрантите да останат законно в Италия, предаде БТА. Лукано стана известен с приема на мигранти в Риаче, който има по-малко от 2000 жители.", "date": "2018.10.02", "title": "Италиански кмет е под домашен арест, помагал на незаконни мигранти"}
{"url": "https://www.24chasa.bg/novini/article/7082017", "text": "При средна цена 139.23 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /3 октомври/. Средната цена на пиковата енергия /9.00-20.00 ч./ e 182.46 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 96.01 лв. за мегаватчас. Най-ниската цена в рамките на днешната сесия, при утрешен ден на доставка, е 44.05 лв. за мегаватчас, достигната за 3.00 и 4.00 часа, а най-високата е 213.99 лв. за мегаватчас - за 20.00 часа. Данните от БНЕБ показват, че са продадени общо 18 235.80 мегаватчаса електроенергия. Енергийната борса вчера затвори при средна цена 74.25 лв. за мегаватчас. В сегмента \"пазар в рамките на деня\" за днес, 2 октомври, БНЕБ отчита до момента общ търгуван обем от 327.00 MWh.", "date": "2018.10.02", "title": "Енергийната борса затвори при средна цена 139.23 лева за мегаватчас"}
{"url": "https://www.24chasa.bg/novini/article/7082014", "text": "Властите в Испания съобщиха, че са разбили джихадистка мрежа за вербуване и радикализация, разпростряла се в 17 затвора, предаде Франс прес. Агенти на Гражданската гвардия са разкрили и разпитали 25 затворници от различни испански центрове за излежаване на наказания, обвинени, че са част от близка до \"Ислямска държава\" група, която имала за цел да радикализира други затворници, посочи в комюнике министерството на вътрешните работи. Групата, съставена едновременно от затворници с джихадистко минало и от хора, радикализирали се в затвора, се опитвала да вербува и \"да събере затворниците, осъдени за терористични престъпления\", уточни министерството, предава БТА. Ведомството не съобщава никакви подробности за дейността на групата, споменава само, че целта й е била намирането на съмишленици. То не посочва също дали затворниците са били във връзка с ИД, нито дали са планирали атентати. На някои от членовете на групата предстояло скоро да излязат на свобода. Разследването тръгна от затворник в един наказателен център, но противозаконната дейност на групата е обхващала 17 затвора - 55 процента от затворите, в които излежават присъди хора, свързани с джихадистки тероризъм, посочи министерството.", "date": "2018.10.02", "title": "Испанските власти разбиха джихадистка мрежа, обхванала 17 затвора"}
{"url": "https://www.24chasa.bg/novini/article/7082023", "text": "Състав на Ямболския окръжен съд наложи присъда от 15 години \"лишаване от свобода\" на турския гражданин Юсуф Азисоглу за опит за пренасяне през границата на близо 25 килограма хероин, съобщиха от съда. Подсъдимият ще изтърпи наказанието при първоначален строг режим, наложена му е и глоба в размер на 200 000 лева, предава БТА. Наркотикът е в особено големи размери и случаят е оценен като особено тежък, поясниха от съдебната институция. Хероинът е бил скрит в тайници на товарен автомобил, с който е опитал да премине през ГКПП \"Лесово\". Веществото е с високо съдържание на активния компонент и е оценено на 2 200 000 лева.", "date": "2018.10.02", "title": "15 години затвор за мъж, опитал да пренесе 25 кг хероин през границата ни"}
{"url": "https://www.24chasa.bg/novini/article/7082027", "text": "Болестта на Алцхаймер е най-често срещаната форма на деменция и учените не могат да открият лечение, което да преустанови развитието й у хора, засегнати от намаляване на умствените способности, предаде Асошиейтед прес, цитирана от БТА.  Две широкомащабни изследвания ще се опитат да предотвратят заболяването, като вземат за мишена първите промени в мозъка, докато запаметяването и умствените способности все още са незасегнати. Желаещите да участват в изследванията ще бъдат тествани, за да се установи дали притежават ген, който увеличава риска от болестта на Алцхаймер. Изследванията са с участието на клиники в САЩ и други страни. Става въпрос за единствени по рода си изследвания, които са свързани с болестта на Алцхаймер и обхващат здрави възрастни хора. \"Установихме, че ако действително искаме да използваме терапии, които да са ефикасни срещу заболяването, трябва да започнем да ги прилагаме много рано\", отбелязаха експерти от американския Национален институт за стареенето. Целта е да се направи опит да се блокират най-ранните стъпки, водещи до образуване на плаки в мозъците на здрави хора, които нямат симптоми на деменция, но са с висок риск от нея поради натрупаните годинки и притежаването на увеличаващ вероятността от появата й ген. Участниците на възраст между 55 и 75 години не са били диагностицирани с каквато и да било форма на намаляване на умствените способности и са тествани за гена APOE4, който не предопределя развитие на болестта на Алцхаймер, но увеличава риска от нея. Около един от четирима души притежава копие на гена, а 2 процента притежават две копия, по едно от всеки родител.", "date": "2018.10.02", "title": "Две изследвания със здрави възрастни хора целят да бъде предотвратена болестта на \nАлцхаймер"}
{"url": "https://www.24chasa.bg/novini/article/7082025", "text": "Над 300 души изпратиха в последния му път 18-годишния баскетболист от школата на \"Черноморец\"   на централните гробища в Бургас. Сред тях бяха и всички съотборници на таланта, който през миналия сезон беше част и от мъжкия отбор. Момчето си отиде от този свят след кратко тримесечно боледуване въпреки неистовите усилия на семейството, близките и лекарите в София да го вдигнат на крака. Никола беше влюбен в баскетбола, а \"Борусия\" (Дортмунд) е футболният отбор на сърцето му. Често ходеше да ги гледа в Германия с баща си Димо Костадинов-Нефчо, който в силните години на \"нафтата\" през 90-те години беше фен №1 на отбора, съобщиха запознати пред \"24 часа\". Баткото на Никола Красимир Костадинов е многократен шампион и медалист от държавни първенства по плуване за деца и юноши в дисциплината гръб.", "date": "2018.10.02", "title": "18-годишен баскетболен талант от \"Черноморец\" почина след заболяване, над 300 го изпратиха"}
{"url": "https://www.24chasa.bg/novini/article/7082042", "text": "Президентът на Сърбия Aлександър Вучич, който ще се срещне скоро в Москва с руския си колега Владимир Путин, ще дари ценна икона на своя домакин, съобщава в. \"Вечерне новости\". Става дума за творба на прочутия руски иконописец Симон Ушаков, който е творил през втората половина на 17 век, отбелязва изданието.                                                                                                                                                                                                                                                                                                                       ", "date": "2018.10.02", "title": "Вучич ще подари ценна икона на Путин"}
{"url": "https://www.24chasa.bg/novini/article/7082049", "text": "След близо година укриване, затворник, избягал от Бобов дол, бе заловен в Пловдив. 53-годишният Димитър С. от Гоце Делчев излежава присъда от 4,5 г. за наркотици, след като бе арестуван през април 2015 г. в родния си град. След бързо споразумение с прокуратурата, той получи наказанието и бе приведен в затвора в Бобов дол при първоначален общ режим в общежитие от открит тип. На 21 септември м. г. в 6,55 часа по време на сутрешна проверка в спално помещение на първия етаж в затворническото общежитие в Самораново е установено, че Димитър липсва. При извършената проверка е констатирано, че в 1,05 часа е извършил бягство, като е разплел мрежата на прозореца и се е спуснал с въже, направено от чаршаф и завързано за радиатора на парното. Незабавно е бил обявен за общодържавно издирване. След 11 месеца и 9 дни укриване, на 30 август т. г. бил задържан от служителите на V-то РПУ в Пловдив и върнат обратно в Бобов дол. Заради бягството му, директорът на затвора е предложил режимът на изтърпяване на наказанието да стане строг. Затворникът не оспорил и се съгласил, а промяната е станала с решение на съда в Кюстендил.", "date": "2018.10.02", "title": "Заловиха избягал през прозореца затворник"}
{"url": "https://www.24chasa.bg/novini/article/7082078", "text": "Германският кабинет реши да удължи с една година военното участие на страната в Ирак, предаде ДПА, цитирана от БТА.  Базирани в Йордания войници от Бундесвера участват в борбата срещу \"Ислямска държава\" в Сирия и Ирак. Действат и като съветници на иракското правителство. Мандатът им обаче изтичаше на 31 октомври. Кабинетът реши от 31 октомври догодина да сложи край на използването на изтребители \"Торнадо\" за разузнавателни цели, както и на презареждането във въздуха на самолети на международната коалиция, която се бори срещу \"Ислямска държава\".", "date": "2018.10.02", "title": "Германският кабинет удължи с една година мисията на Бундесвера в Ирак"}
{"url": "https://www.24chasa.bg/novini/article/7082082", "text": "Прокуратурата отново поиска 14 г. затвор за Кирил Христов-Принца, който преди 2 г. застреля главния готвач на заведението си в Несебър Никола Колев. Принца бе осъден на 7 г. затвор от Бургаския окръжен съд, но прокуратурата внесе протест. Присъдата обжалва и самият Христов , който днес застана пред Апелативния съд. Той смята наказанието за завишено и твърди, че не е убил умишлено своя готвач и дългогодишен приятел. Окръжният съд обаче го призна за виновен в умишлено убийство. \"Съдът е проявил прекомерна снизходителност. Аз пледирах за 14 г. лишаване от свобода”, заяви тогава пред \"24 часа\" наблюдаващият прокурор Красимира Кателиева. Днес тя отново поиска същото наказание, подчертавайки, че преди убийството Христов е стрелял четири пъти в градината на ресторант, който се намира в Стария Несебър - в градска част, обявена за архитектурно-исторически резерват с национално значение и включена в Списъка на ЮНЕСКО, в непосредствена близост до действащ православен храм. Според държавното обвинение с действията си Христов е изразил брутална демонстрация против установения правов ред. Макар че 62-годишният бизнесмен бе подсъдим за умишлено убийство по чл.115 от НК, за което законът предвижда тежко наказание от 10 до 20 г. лишаване от свобода, той получи присъда под минимума заради множество смекчаващи вината обстоятелства. Христов бе осъден да плати общо 400 000 лв. кръвнина на съпругата на убития и двамата му синове. \"Това е учебникарски пример на непредумишлено деяние. Обжалваме присъдата и заради размера на наказанието, и заради обезщетенията, които не са съобразени със стандарта на живот в България и с този на близките на пострадалия. Самият факт, че съдът определя присъда под минимума, отбелязвайки множеството смекчаващи вината обстоятелства, е показателен\", коментира пред 24 часа адвокат Благой Потеров, защитник на подсъдимия. От самото начало на разследването той поддържа версията, че клиентът му е застрелял готвача неволно, докато Никола е седял на задната седалка на джипа на хотелиера Пламен Копчев. Колата била паркирана пред ресторанта на Принца. 64-годишният Никола Колев бе застрелян от упор на 17 април, 2016 г., след пиянски запой, по време на който Кирил Принца стрелял няколко пъти със законно притежаван пистолет \"Зиг Зауер\". Един от куршумите уцелил готвача в сърцето.", "date": "2018.10.02", "title": "Прокуратурата пак поиска 14 г. затвор за Кирил Принца, застрелял готвача си в Несебър"}
{"url": "https://www.24chasa.bg/novini/article/7082281", "text": "Адвокатът на американския пастор Андрю Брънсън обяви днес, че ще внесе утре искане в Конституционния съд за освобождаване на пастора, предаде АФП. Процесът в Турция срещу пастор Брънсън предизвиква силно напрежение между Анкара и Вашингтон, предава БТА. Адвокат Джем Халавурт посочи пред АФП, че ще внесе искането в съда утре в 10 часа. Турски съд отхвърли през август ново искане за отмяна на мярката домашен арест, наложена на пастор Брънсън на 25 юли. Преди това пасторът се намираше в затвора от октомври 2016 г. Внасянето на искането в Конституционния съд ще стане преди ново съдебно заседание по делото срещу пастора на 12 октомври пред съд в Измир. Задържането на пастора в затвора в продължение на година и половина и поставянето му под домашен арест след това предизвикаха дипломатическа криза между Турция и САЩ. Вашингтон наложи серия санкции срещу Турция заради случая с пастора, а Турция отговори с подобни мерки. Брънсън рискува да получи присъда до 35 години затвор по обвинения в шпионаж и \"терористични\" дейности. Той отхвърля тези обвинения. Американският държавен секретар Майк Помпейо заяви на 24 септември, че пастор Брънсън би могъл да бъде освободен много скоро.", "date": "2018.10.02", "title": "Адвокатът на пастор Брънсън ще сезира  Конституционния съд на Турция"}
{"url": "https://www.24chasa.bg/novini/article/7082288", "text": "Жерар Муру, лауреатът на Нобеловата награда за физика за 2018 година, прослави със своите открития Франция, заяви призидентът на страната Еманюел Макрон, предават Асошиейтед прес и ТАСС. \"Ние се гордеем с Жерар Муру, професор в Политехническото училище, който заедно с Артър Ашкин и Дона Стрикланд бяха удостоени с Нобеловата награда за физика за неговата работа, свързана с лазерните технологии. Той изведе на челно място френските фундаментални изследвания и тяхното приложение\", написа в Туитър държавният глава на Франция, предаде БТА. Министърът на висшето образование, научните изследвания и иновациите Фредерик Видал също изрази своята благодарност към Муру за неговите трудове. В специално комюнике Видал отбелязва, че Муру еднакво успешно е работил във френски и американски научни учреждения. При това той си извоювал челно място както в областта на теоретичната физика, така и в практическото й приложение. \"Муру е гордост за нашия научен свят\", пише Видал.", "date": "2018.10.02", "title": "Макрон: Нобеловият лауреат Жерар Муру\nпрослави Франция със своите открития"}
{"url": "https://www.24chasa.bg/novini/article/7082311", "text": "Живеещият в Чешката република 21-годишен българин Николай Иванов може да получи до 12 години затвор за заплаха с терористичен акт, съобщава чешкият вестник „Лидове новини“, цитиран от  Иванов, който работи в завод в град Пилзен, е изпратил от телефона си писмено съобщение, а също и имейл до две пакистански медии, в което заплашва с терористични действия, ако не бъде освободена чехкиня, задържана на международното летище в Лахор с 9 килограма хероин през януари. На днешното гледане на делото му в съда в Пилзен Иванов е заявил, че просто е искал да помогне на чехкинята, която е познавал, и не е мислел на сериозно това, което е написал. Иванов е допълнил, че се е запознал по интернет с Тереза, която медиите наричат чехкинята, и се е виждал с нея три пъти.", "date": "2018.10.02", "title": "До 12 г. затвор в Чехия грозят 21-годишен българин, заплашил с терористичен акт"}
{"url": "https://www.24chasa.bg/novini/article/7082332", "text": "„Имаме отлично сътрудничество с УНИЦЕФ, което трябва да продължи не само в рамките на България, но и в регионален и глобален мащаб“. Това заяви министър Захариева по време на първата си среща с новия представител на УНИЦЕФ за България д-р Джейн Муита, съобщават от пресцентъра на Министерството на външните работи. „Закрилата и насърчаването на правата на детето е приоритет за България, залегнал във всички политики и действия на страната ни в областта на правата на човека“, увери тя. Министър Захариева информира своя гост, че правителството работи активно в сферата на законодателството, засягащо реформата в областта на детското правосъдие. Тя подчерта, че за приемането на съответните закони е необходимо и повишаване на информираността на обществото относно защитата правата на децата. Посочи, че България вече има опит в подготовката на съдии, прокурори и полицаи за работа с деца. Д-р Муита от своя страна посочи, че вече знае много за страната ни благодарение на съвместните инициативи и изказа признателност за оказваната подкрепа от България на други страни. „Поставихте България на картата на света по отношение на правата на децата. Поздравявам Ви за положените усилия не само в рамите на Вашата страна, а и в глобален мащаб“, допълни д-р Муита, отчитайки и постигнатия успех на Българското председателство на Съвета на Европейския съюз. Тя определи като много ползотворно и споделянето на нашия опит в областта на защитата на правата на децата с Армения и Грузия. Представителят на УНИЦЕФ разясни целите на Новата програма за сътрудничество с България (2018-2022 г.), като се предвижда тя да се концентрира в редица направления: ранно детско развитие, предоставяне на нови услуги за семействата на деца в риск, борба с ранното отпадане на деца от училище, реформата в детско правосъдие, превенция на насилието над деца и мониторингова дейност по отношение правата на децата. Тази и следващата година УНИЦЕФ ще се концентрира в противодействието на насилието в училище. Ще бъде проведена и разяснителна кампания, която ще има за цел подпомагане на различаването на видовете насилие.", "date": "2018.10.02", "title": "Министър Захариева: Високо ценим активното сътрудничество с УНИЦЕФ (Снимки)"}
{"url": "https://www.24chasa.bg/novini/article/7082339", "text": "Пловдивският окръжен съд осъди подсъдимата А. П. на три години \"лишаване от свобода\" при първоначален строг режим, за укриване и неплащане на ДДС в големи размери, съобщиха от пресцентъра на Съдебната палата. Тя е призната за виновна в това, че в периода януари 2008 г. - края на март 2011 г. в Пловдив, е избегнала установяването и плащането на данъчни задължения в особено големи размери - 210 864,27 лв., представляващи дължими ДДС и корпоративен данък, като при водене на счетоводството и при упражняване на стопанска дейност е съставила и използвала документи с невярно съдържание. Делото е гледано по реда на съкратеното съдебно следствие, след като подсъдимата е признала фактите и обстоятелствата, описани в обвинителния акт. Размерът на наложеното ефективно наказание от три години затвор е определен след намаляването на наказанието с една трета, се посочва още в съобщението. Присъдата подлежи на протест и обжалване в 15-дневен срок пред Пловдивския апелативен съд.", "date": "2018.10.02", "title": "3 години затвор за жена в Пловдив, укривала и неплащала на ДДС"}
{"url": "https://www.24chasa.bg/novini/article/7082340", "text": "Кметове и министри са обсъждали днес преминаването на социалната услуга „Личен асистент” в делегирана държавна дейност, съобщи кметът на Монтана Златко Живков - член на Управителният съвет на Националното сдружение на общините в Република България. В момента Живков участва в различните обсъждания на Годишната среща на местните власти, която вече по традиция се провежда в курортния комплекс „Албена”. Досега проектите „Подкрепа за достоен живот”, чрез които се осигурява услугата Личен асистент се финансират по оперативна програма „Развитие на човешките ресурси”. Преминаването на тази социална услуга в делегирана държавна дейност ще спре на този ужас на моменти от неясноти, кой, какво финансира, недофинансира, налага финансови корекции, заяви Живков, защото в крайна сметка досега общините понасят всички последствия от лошото взаимодействие между различните институции по този проект. Обсъжданията по тази тема са протекли в панел „Образователната и социалната системи - интеграция на общински терен”. В него са участвали министрите на образованието и на труда и социалната политика Красимир Вълчев и Бисер Петков. В частта за осигуряване на подкрепа за децата и семействата е изнесена информацията, че от 60 хиляди първокласници общо в страната, 46 хиляди са получили еднократно подпомагане от 250 лева, уточни Живков. Друг изключително важен въпрос за кметовете в България е подобряването на общинската пътна мрежа. И ако се твърди, че от републиканските пътища, които са около 20 хиляди километра, 70 на сто са в добро състояние, то при общинските, 60% са в лошо. В дискусиите министърът на регионалното развитие Петя Аврамова е поела ангажимент за увеличаване на парите за общински пътища още през следващата година.", "date": "2018.10.02", "title": "Родителите на 46 000 първокласници в страната са получили 250 лева еднократна помо"}
{"url": "https://www.24chasa.bg/novini/article/7082337", "text": "Резултатът от референдума в Република Македония, белязан от масов бойкот, трябва да бъде възприет от Европейския съюз като \"сигнал за тревога\" срещу заплахата, каквато представляват антиевропейските сили на Западните Балкани, предупреди днес президентът на Черна гора Мило Джуканович, цитиран от агенция Франс прес. \"Продължаването на разширяването /на ЕС/ е от ключово значение за Западните Балкани и за ЕС\", каза той пред Европейския парламент, събрал се на пленарно заседание в Страсбург. \"Имам впечатлението, че проевропейският ентусиазъм, последвал падането на Берлинската стена, сега тъпче на място /.../ В страните от Западните Балкани се чуват послания, различни от тези на останалата част от Европа за ритъма, в който трябва да продължи разширяването\", поясни той, цитиран от БТА. \"Объркването подхранва илюзии, от които се възползват някои ретроградни фактори, все още присъстващи в нашия регион, които продължават да мечтаят да прекомпозират отново целия регион и да създадат и разширят държави на национална основа\", предупреди той. \"Референдумът в Р Македония илюстрира по ярък начин проблема, за който говоря\", каза той и в заключение направи оценката, че допитването \"не бе достатъчно добре подготвено\". \"Надявам се, че за Брюксел и другите резултатът от македонския референдум може да бъде разбран като сигнал за тревога и като последно предупреждение, че трябва да направим много дълбок анализ за отношенията ни по политиката на разширяване\", подчерта Джуканович. \"Разбираме нуждата на ЕС да се справи с причините за кризата, през която преминава, и нуждата от консолидация, но не смятам, че можем да отговорим на това предизвикателство със забавяне или спиране на разширяването на ЕС\", каза още той.", "date": "2018.10.02", "title": "Черна Гора: Референдумът в Македония \nтрябва да послужи като сигнал за тревога за ЕС"}
{"url": "https://www.24chasa.bg/novini/article/7082347", "text": "Над 200 души са арестувани днес в Турция в рамките на разследване за незаконни трансфери на пари по сметки в САЩ, принадлежащи основно на иранци, предаде АФП, като се позовава на турски медии. Общо 417 заповеди за арест бяха издадени от турското правосъдие и 216 лица са задържани до момента в 40 окръга на страната, съобщи Анадолската агенция. Въпросните лица са изпратили по над 28 хиляди сметки в САЩ суми на стойност 2,5 милиарда турски лири /около 362 милиона евро/. Получателите били предимно иранци, живеещи в САЩ, предава БТА. В изявление на прокуратурата в Истанбул се посочва, че преводите са били извършени след 1 януари 2017 г. през различни банкови клонове и банкомати, като отделните суми възлизали на по пет хиляди турски лири и нагоре. Общата стойност на прехвърлените суми е над 2,455 млрд. турски лири. Лицата, срещу които са издадени заповеди за арест, са заподозрени, че са реализирали големи печалби, взимайки \"комисионни\" за тези трансфери. Те са обвинени в действия против финансовата и икономическа сигурност на Турция и че са нарушили законодателството за \"борба срещу прането на пари\" и за \"борба срещу финансиране на тероризма\". Трансферите са реализирани през период, когато турската лира регистрираше постоянен спад спрямо долара, който достигна кулминация през август на фона на силна инфлация и дипломатическа криза със САЩ. През май бившият заместник генерален директор на турската държавна банка Халкбанк Мехмет Хакан Атила бе осъден от американски съд на 32 месеца затвор за ролята му в схема за избягване на американските санкции срещу Иран. Той обжалва присъдата и Анкара остро протестира срещу съдебното решение. Освен това огромна глоба би могла да бъде наложена на Халкбанк - перспектива, която безпокои управляващите в Турция.", "date": "2018.10.02", "title": "Над 200 са арестувани, заподозрени в действия против сигурността на Турция"}
{"url": "https://www.24chasa.bg/novini/article/7082346", "text": "Възходът на крайната десница в Бразилия отразява глобална тенденция, въпреки че има също и характеристики, специфични за южноамериканската страна, казаха двама анализатори пред ДПА. Маурисио Санторо е политически изследовател в Държавния университет на Рио де Жанейро, а Питър Аким е специалист по Бразилия в мозъчния тръст \"Междуамерикански диалог\" във Вашингтон. \"Това, което се случва в Бразилия, е част от глобален феномен\", каза Санторо и добави: \"Имаме примера на възхода на няколко крайнодесни партии в Европа и победата на Доналд Тръмп в САЩ\", предава БТА. Общите черти са \"много голямото дискредитиране на традиционните партии, гневът на избирателите, недоверието им и желанието да получат нещо различно\", както и възможна политическа и икономическа криза, каза анализаторът. Бразилия през последното десетилетие преживя растяща безработица, свиване на икономиката и голямо корупционно разследване, което се отрази на основните политически партии, изтъкна Санторо. В резултат на това крайната десница \"зае пространството, което преди принадлежеше основно на консервативните или десноцентристки партии\", каза анализаторът. Питър Аким смята, че възходът на бразилския крайнодесен кандидат Жаир Болсонаро е \"свързан и с избирането на Тръмп, и с европейския популизъм\". \"Това е ясно отражение на неуспеха на правителствата в поредната страна да посрещнат или дори да осъзнаят гнева, отчаянието, възмущението на големи и увеличаващи се групи от населението\", добави той. \"Когато този провал е съпроводен с икономическа стагнация или рецесия, бежански и имиграционни проблеми за националната или религиозната идентичност, нарастващо насилие и слаби и непочтени лидери, не би било изненада да видим завой към политиката на \"силната ръка\", каза Аким. За Санторо разликата между крайната десница в Бразилия, във Франция или САЩ се състои отчасти в отношението й към престъпността. \"Бразилия има много сериозен проблем с обществената сигурност, с превърналата се във всекидневие и нещо обичайно престъпност. Това е нещо, което не съществува в Европа, която е много сигурен континент. Това не беше основна тема и в американските избори\", каза анализаторът. Анализаторът вижда прилики между Болсонаро и филипинския президент Родриго Дутерте, който също отдава приоритет на обществената сигурност. Бразилската крайна десница се отличава от западната крайна десница и по това, че е по-обезпокоена от корупцията, каза Санторо и добави: \"Корупцията е в центъра на неудовлетворението от демокрацията в Бразилия, в смисъл, че всички големи бразилски политически партии и повечето бразилски политически лидери бяха въвлечени в корупционни афери\". \"Това много допринесе за възприятието на избирателите, че всички политици са еднакви и, че системата се е провалила\", допълни той. Това също стимулира \"търсенето на алтернатива\", каза анализаторът. В Европа и САЩ въпросът за имиграцията е ключова тема от политическия дневен ред на крайната десница, а в Бразилия случаят не е същият. \"Делът на чужденците сред бразилското население е много малък, под 1 процент . . . Това е по-скоро регионален въпрос в Бразилия\", каза Санторо. Голяма разлика според него е , че \"в Европа и САЩ тези крайнодесни сили са главно отговорът на популисткия национализъм срещу глобализацията. Това са сили, които се противопоставят на глобализацията, които искат протекционизъм в търговията, намаляване на имиграцията и остро критикуват мултикултурализма\". В Бразилия същевременно делът на външната търговия е по-скромен, каза Санторо, изтъквайки, че Болсонаро има либерален икономически дневен ред. Болсонаро обаче споделя риториката на Тръмп в САЩ или на Марин Льо Пен във Франция срещу малцинствата, отбеляза Санторо. Бразилският кандидат-президент атакува основно хомосексуалистите, бежанците, чернокожите и коренното население, добави анализаторът. Според Аким \"фактът, че някой с възгледи и темперамент, подобни на тези на Болсонаро, води на предстоящите президентски избори е . . . доказателство за отстъплението на демокрацията в Бразилия и рисковете от бърз, по-нататъшен упадък\". Болсонаро, бивш капитан от армията, се изказва положително за военната диктатура в Бразилия от 1964-1985 г. Неговият подгласник на изборите, генералът в оставка Хамилтън Мурао, спомена намесата на армията като вариант, когато демокрацията не работи добре, изтъкна Санторо. Той отхвърли възможността, че победата на Болсонаро може да доведе до край на демокрацията в Бразилия. Въпреки това тя би \"създала риск за нашата демократична система, което в крайна сметка би могло да доведе до установяване на авторитарен режим\". Опасността се състои в това, че Болсонаро \"използва властта си, за да изземе политически права от опозицията и от малцинствата, разчитайки на определено ниво на подкрепа от армията. Но това няма да е правителство, в което армията участва директно\".", "date": "2018.10.02", "title": "Анализатори: Възходът на крайната десница в Бразилия е част от глобална тенденция"}
{"url": "https://www.24chasa.bg/novini/article/7082336", "text": " от естествена смърт вследствие на остър белодробен оток, довел до спирането на сърдечно-дихателната функция, съобщава Франс прес, цитирана от БТА. На Азнавур била направена аутопсия в болничния център в град Ним. Специалистите изключват хипотезата певецът да се е удавил неволно, след като се е почувствал зле на 1 октомври в имението си в Муриес. Безжизненото тяло на Шарл Азнавур беше открито в понеделник по обяд във ваната на банята до неговата спалня. Специалистите констатираха оток на белите дробове, които са се напълнили с течност и са довели до неговата смърт. Тялото на покойника беше предадено на семейството му. Неговите близки се обявиха срещу провеждането на общонационална церемония във връзка с прощаването с него. Тези церемонии са със строг протокол и с тях се изпращат видни френски политически, обществени и културни дейци в двора на Дома на инвалидите в Париж. На тях задължително произнася прощално слово президентът на Франция.", "date": "2018.10.02", "title": "Шарл Азнавур е починал от естествена смърт"}
{"url": "https://www.24chasa.bg/novini/article/7082365", "text": "Китай отложи предстоящите разговори в областта на сигурността със САЩ по искане на Вашингтон, каза днес говорителката на китайското външно министерство в обстановка на нарастващо напрежение между двете страни по въпросите на търговията, Тайван и Южнокитайско море, предаде Ройтерс, цитирана от БТА. Говорителката Хуа Чунин каза в изявление, публикувано на сайта на китайското външно министерство, че двете страни първоначално се били съгласили \"по принцип\" да проведат втори кръг от преговори по въпросите на сигурността през октомври. \"САЩ неотдавна изразиха желание да отложат диалога\", каза тя, добавяйки, че двете страни ще продължат да \"поддържат връзка\" за разговорите, без да съобщи повече подробности. В срещата на Американско-китайския диалог в областта на дипломацията и сигурността, която за първи път се състоя във Вашингтон миналата година, трябваше да участват американският държавен секретар Майк Помпейо и министърът на отбраната Джим Матис. Американски представител потвърди в неделя, че срещата се е наложило да бъде отменена, въпреки че не уточни дали във връзка с ескалиращия търговски спор, безпокойството за продажбите на американско оръжие на самоуправляващия се Тайван, за суверенитета над който Китай претендира, или китайската военна дейност в Южнокитайско море. Източници в Пекин заявиха миналата седмица, че Китайската народноосвободителна армия не е доволна от американските санкции срещу нейни представители и одобрението на нови доставки на оръжие за Тайван", "date": "2018.10.02", "title": "Китай: Диалогът със САЩ в областта на сигурността е отложен по тяхна инициатива"}
{"url": "https://www.24chasa.bg/novini/article/7082352", "text": "Либия отново отвори единственото действащо летище в Триполи, след бе затворено за кратко заради изстреляни по него ракети, заявиха днес служители, цитирани от Ройтерс. Летище \"Матига\" съобщи, че подновява работа. Преди няколко дни бяха подновени полетите след по-ранно затваряне. Летището отваря и затваря няколко пъти, откакто избухна насилие в края на август, информира БТА. \"Матига\" е бивша военновъздушна база, използвана за търговски полети, след като главното международно летище беше разрушено през 2014 г. при сражения между различни въоръжени групи, които се борят за територия и ресурси в Либия след сваленето на режима на Муамар Кадафи през 2011 г.", "date": "2018.10.02", "title": "Либия отново отваря летището в Триполи"}
{"url": "https://www.24chasa.bg/novini/article/7082493", "text": "Редовното правителствено заседание ще се проведе както обикновено – в сряда, 3 октомври, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ПРИЕМАНЕ НА ОТЧЕТ ЗА ПРОВЕДЕНИТЕ СЪБИТИЯ ОТ КАЛЕНДАРА НА БЪЛГАРСКОТО ПРЕДСЕДАТЕЛСТВО НА СЪВЕТА НА ЕВРОПЕЙСКИЯ СЪЮЗ 2018. 2. ПРОЕКТ НА РЕШЕНИЕ ЗА ДОПЪЛНЕНИЕ НА СПИСЪКА НА ЯЗОВИРНИТЕ СТЕНИ И СЪОРЪЖЕНИЯТА КЪМ ТЯХ, НА КОИТО ТРЯБВА ДА СЕ ИЗВЪРШИ ОСНОВЕН РЕМОНТ ИЛИ РЕКОНСТРУКЦИЯ, ОДОБРЕН С РЕШЕНИЕ № 495 НА МИНИСТЕРСКИЯ СЪВЕТ ОТ 2018 Г. ЗА ОПРЕДЕЛЯНЕ НА „ДЪРЖАВНА КОНСОЛИДАЦИОННА КОМПАНИЯ“ ЕАД - СОФИЯ, КАТО ТЪРГОВСКО ДРУЖЕСТВО СЪС 100 НА СТО ДЪРЖАВНО УЧАСТИЕ, КОЕТО ДА ВЪЗЛАГА РЕМОНТИТЕ И РЕКОНСТРУКЦИИТЕ НА ЯЗОВИРИ - ДЪРЖАВНА И ОБЩИНСКА СОБСТВЕНОСТ, ЗА ОДОБРЯВАНЕ НА СПИСЪК НА ЯЗОВИРНИТЕ СТЕНИ И СЪОРЪЖЕНИЯТА КЪМ ТЯХ, НА КОИТО ТРЯБВА ДА СЕ ИЗВЪРШИ ОСНОВЕН РЕМОНТ ИЛИ РЕКОНСТРУКЦИЯ, И ЗА УВЕЛИЧАВАНЕ КАПИТАЛА НА „ДЪРЖАВНА КОНСОЛИДАЦИОННА КОМПАНИЯ“ ЕАД - СОФИЯ. 3. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА НАГРАЖДАВАНЕ НА ВЕСЕЛИН НИКОЛОВ С ОРДЕН „СТАРА ПЛАНИНА“ ПЪРВА СТЕПЕН. 4. ПРОЕКТ НА РЕШЕНИЕ ЗА ПРИЕМАНЕ НА ОТЧЕТ ЗА ИЗПЪЛНЕНИЕТО НА ДЪРЖАВНИЯ БЮДЖЕТ НА РЕПУБЛИКА БЪЛГАРИЯ ЗА 2017 Г. И ДОКЛАДА КЪМ НЕГО, НА ГОДИШЕН ДОКЛАД И ОТЧЕТ ЗА ДЕЙНОСТТА НА ДЪРЖАВНИЯ ФОНД ЗА ГАРАНТИРАНЕ УСТОЙЧИВОСТ НА ДЪРЖАВНАТА ПЕНСИОННА СИСТЕМА ЗА 2017 Г., НА ГОДИШЕН ОТЧЕТ ЗА СЪСТОЯНИЕТО НА ДЪРЖАВНИЯ ДЪЛГ ЗА 2017 Г. И ЗА ПРЕДЛОЖЕНИЕ ДО НАРОДНОТО СЪБРАНИЕ ЗА ПРИЕМАНЕ НА ОТЧЕТА ЗА ИЗПЪЛНЕНИЕТО НА ДЪРЖАВНИЯ БЮДЖЕТ НА РЕПУБЛИКА БЪЛГАРИЯ ЗА 2017 Г. 5. ПРОЕКТ НА РЕШЕНИЕ ЗА ПРИЕМАНЕ НА ДЪЛГОСРОЧНА ИНВЕСТИЦИОННА ПОЛИТИКА НА ДЪРЖАВНИЯ ФОНД ЗА ГАРАНТИРАНЕ УСТОЙЧИВОСТ НА ДЪРЖАВНАТА ПЕНСИОННА СИСТЕМА ЗА ПЕРИОДА 2019-2021 Г. 6. ПРОЕКТ НА РЕШЕНИЕ ЗА ОТПУСКАНЕ НА ПЕРСОНАЛНИ ПЕНСИИ ПО КОДЕКСА ЗА СОЦИАЛНО ОСИГУРЯВАНЕ. 7. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2018 Г. ЗА ФИНАНСОВО ОСИГУРЯВАНЕ НА ДЕЙНОСТИ ПО НАЦИОНАЛНА ПРОГРАМА „УЧЕНИЧЕСКИ ОЛИМПИАДИ И СЪСТЕЗАНИЯ“, ОДОБРЕНА С РЕШЕНИЕ № 271 НА МИНИСТЕРСКИЯ СЪВЕТ ОТ 2018 Г. ЗА ОДОБРЯВАНЕ НА НАЦИОНАЛНИ ПРОГРАМИ ЗА РАЗВИТИЕ НА ОБРАЗОВАНИЕТО. 8. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ/ТРАНСФЕРИ ЗА 2018 Г. ЗА ИЗПЛАЩАНЕ НА СТИПЕНДИИ ПО ПРОГРАМАТА НА МЕРКИТЕ ЗА ЗАКРИЛА НА ДЕЦА С ИЗЯВЕНИ ДАРБИ ОТ ДЪРЖАВНИ, ОБЩИНСКИ И ЧАСТНИ УЧИЛИЩА ПРЕЗ 2018 Г., ПРИЕТА С ПОСТАНОВЛЕНИЕ № 17 НА МИНИСТЕРСКИЯ СЪВЕТ ОТ 2018 Г. 9. ПРОЕКТ НА ПОСТАНОВЛЕНИЕ ЗА УСЛОВИЯТА И РЕДА ЗА ОТПУСКАНЕ НА ВРЕМЕННИ БЕЗЛИХВЕНИ ЗАЕМИ ОТ ЦЕНТРАЛНИЯ БЮДЖЕТ ПО БЮДЖЕТИТЕ НА ОБЩИНИТЕ ЗА ФИНАНСИРАНЕ НА РАЗХОДИ ЗА МЕЖДИННИ И ОКОНЧАТЕЛНИ ПЛАЩАНИЯ ПО ОДОБРЕНИ ПРОЕКТИ ПО ПРОГРАМАТА ЗА РАЗВИТИЕ НА СЕЛСКИТЕ РАЙОНИ ЗА ПЕРИОДА 2014-2020 Г. И ТЯХНОТО ВЪЗСТАНОВЯВАНЕ. 10. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ЗА 2018 Г. ПО БЮДЖЕТА НА ДЪРЖАВЕН ФОНД „ЗЕМЕДЕЛИЕ“ ЗА ФИНАНСИРАНЕ НА РАЗХОДИ ЗА ДАНЪК ВЪРХУ ДОБАВЕНАТА СТОЙНОСТ НА ОБЩИНИ ПО ОДОБРЕНИ ЗА ПОДПОМАГАНЕ ПРОЕКТИ ПО ПРОГРАМАТА ЗА РАЗВИТИЕ НА СЕЛСКИТЕ РАЙОНИ ЗА ПЕРИОДА 2007-2013 Г. И 2014-2020 Г. И ПО ПРОГРАМАТА ЗА МОРСКО ДЕЛО И РИБАРСТВО ЗА ПЕРИОДА 2014-2020 Г. 11. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ, СОБСТВЕНОСТ НА „НАПОИТЕЛНИ СИСТЕМИ“ ЕАД - СОФИЯ. 12. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ МИТКО СОЛАКОВ - БЪЛГАРСКИ ГРАЖДАНИН, ДА ИЗПЪЛНЯВА ФУНКЦИИТЕ НА ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ НА РЕПУБЛИКА КАЗАХСТАН В РЕПУБЛИКА БЪЛГАРИЯ СЪС СЕДАЛИЩЕ В БЛАГОЕВГРАД И С КОНСУЛСКИ ОКРЪГ, ОБХВАЩАЩ ОБЛАСТИТЕ ВИДИН, МОНТАНА, СОФИЯ, ПЕРНИК, КЮСТЕНДИЛ, БЛАГОЕВГРАД, ВРАЦА, ПАЗАРДЖИК, ПЛОВДИВ И СМОЛЯН. 13. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА АДМИНИСТРАТИВНО СПОРАЗУМЕНИЕ ОТНОСНО ПРАВИЛАТА ЗА ПРИЛАГАНЕ НА СПОГОДБАТА ЗА СОЦИАЛНА СИГУРНОСТ МЕЖДУ РЕПУБЛИКА БЪЛГАРИЯ И КРАЛСТВО МАРОКО. 14. ПРОЕКТ НА РЕШЕНИЕ ЗА ОДОБРЯВАНЕ НА ШЕСТИЯ ДОПЪЛНИТЕЛЕН ПРОТОКОЛ КЪМ СПОРАЗУМЕНИЕТО ЗА МНОГОНАЦИОНАЛНИТЕ МИРНИ СИЛИ В ЮГОИЗТОЧНА ЕВРОПА. 15. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО МЕЖДУ МИНИСТЕРСТВОТО НА ОТБРАНАТА НА РЕПУБЛИКА БЪЛГАРИЯ, МИНИСТЕРСТВОТО НА ОТБРАНАТА НА РЕПУБЛИКА ХЪРВАТИЯ, МИНИСТЕРСТВОТО НА ОТБРАНАТА НА УНГАРИЯ И МИНИСТЕРСТВОТО НА ОТБРАНАТА НА РЕПУБЛИКА СЛОВЕНИЯ ОТНОСНО СЪЗДАВАНЕТО НА МНОГОНАЦИОНАЛНА ПРОГРАМА ЗА ПОДГОТОВКА НА АВИАЦИЯТА ЗА СПЕЦИАЛНИ ОПЕРАЦИИ. 16. ПРОЕКТ НА РЕШЕНИЕ ЗА ОПРЕДЕЛЯНЕ НА ПРЕДСЕДАТЕЛ НА БЪЛГАРСКАТА ЧАСТ НА ПОСТОЯННАТА МЕЖДУПРАВИТЕЛСТВЕНА КОМИСИЯ „БЪЛГАРИЯ – БАВАРИЯ“ И НА СМЕСЕНАТА МЕЖДУПРАВИТЕЛСТВЕНА КОМИСИЯ „БЪЛГАРИЯ - БАДЕН – ВЮРТЕНБЕРГ“, КАКТО И НА СЪСТАВА НА БЪЛГАРСКАТА ЧАСТ НА ПОСТОЯННАТА МЕЖДУПРАВИТЕЛСТВЕНА КОМИСИЯ „БЪЛГАРИЯ – БАВАРИЯ“ И ИА СМЕСЕНАТА МЕЖДУПРАВИТЕЛСТВЕНА КОМИСИЯ „БЪЛГАРИЯ - БАДЕН – ВЮРТЕНБЕРГ“. 17. ДОКЛАД ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА УЧАСТИЕ В НЕФОРМАЛНОТО ЗАСЕДАНИЕ НА СЪВЕТ „ВЪНШНИ РАБОТИ“ (ТЪРГОВИЯ) НА ЕВРОПЕЙСКИЯ СЪЮЗ, КОЕТО ЩЕ СЕ ПРОВЕДЕ НА 4 И 5 ОКТОМВРИ 2018 Г. В ИНСБРУК. 18. ДОКЛАД ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА УЧАСТИЕ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ОКОЛНА СРЕДА, КОЕТО ЩЕ СЕ ПРОВЕДЕ НА 9 ОКТОМВРИ 2018 Г. В ЛЮКСЕМБУРГ. 19. ПРОЕКТ НА РЕШЕНИЕ ЗА ОДОБРЯВАНЕ НА РЕЗУЛТАТИТЕ И ПРОТОКОЛА ОТ 18-АТА СЕСИЯ НА БЪЛГАРО-ИНДИЙСКАТА МЕЖДУПРАВИТЕЛСТВЕНА СМЕСЕНА КОМИСИЯ ЗА ИКОНОМИЧЕСКО И НАУЧНО-ТЕХНИЧЕСКО СЪТРУДНИЧЕСТВО, ПРОВЕДЕНА НА 6 МАРТ 2018 Г. В ДЕЛХИ. 20. ПРОЕКТ НА РЕШЕНИЕ ЗА ПРИЕМАНЕ НА ПРЕДЛОЖЕНИЕ ОТ „ЕСКАНА“ АД - ВАРНА, ЗА ПРЕКРАТЯВАНЕ ПО ВЗАИМНО СЪГЛАСИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА - СТРОИТЕЛНИ МАТЕРИАЛИ - ПЯСЪЦИ, ОТ НАХОДИЩЕ „ГОРЕН БЛИЗНАК 2“, РАЗПОЛОЖЕНО В ЗЕМЛИЩЕТО НА С. БЛИЗНАЦИ, ОБЩИНА АВРЕН, ОБЛАСТ ВАРНА, СКЛЮЧЕН НА 6 ЮЛИ 2011 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ МИНИСТЪРА НА ИКОНОМИКАТА, ЕНЕРГЕТИКАТА И ТУРИЗМА, И „ЕСКАНА“ АД - ВАРНА. 21. ПРОЕКТ НА РЕШЕНИЕ ЗА ДАВАНЕ НА РАЗРЕШЕНИЕ ЗА ПРЕХВЪРЛЯНЕ ИЗЦЯЛО НА ПРАВАТА И ЗАДЪЛЖЕНИЯТА ПО ПРЕДОСТАВЕНА КОНЦЕСИЯ ЗА ДОБИВ НА ТВЪРДИ ГОРИВА - КАФЯВИ ВЪГЛИЩА - ПОДЗЕМНИ БОГАТСТВА ПО ЧЛ. 2, АЛ. 1, Т. 4 ОТ ЗАКОНА ЗА ПОДЗЕМНИТЕ БОГАТСТВА, ОТ УЧАСТЪК „МИНЬОР“ НА НАХОДИЩЕ „БОБОВДОЛСКИ ВЪГЛИЩЕН БАСЕЙН“, ОБЩИНА БОБОВ ДОЛ, ОБЛАСТ КЮСТЕНДИЛ. 22. ПРОЕКТ НА РЕШЕНИЕ ЗА ОДОБРЯВАНЕ НА ПРЕДЛОЖЕНА ОТ „КАОЛИН“ ЕАД - ГР. СЕНОВО, ПРОМЯНА НА КОНЦЕСИОННАТА ПЛОЩ НА НАХОДИЩЕ „САРЪГЬОЛ - ГНЕЗДА 17 И 20“ („ЖЪЛТИ ДОЛ“), ОБЛАСТ ШУМЕН, И ЗА ОТПРАВЯНЕ НА НАСРЕЩНО ПРЕДЛОЖЕНИЕ ЗА ИЗМЕНЕНИЕ И ДОПЪЛНЕНИЕ НА КОНЦЕСИОННИЯ ДОГОВОР. 23. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА КОДЕКСА ЗА ЗАСТРАХОВАНЕТО. 24. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА НАКАЗАТЕЛНИЯ КОДЕКС. 25. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ЕКСПОРТНОТО ЗАСТРАХОВАНЕ. 26. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ФИЛМОВАТА ИНДУСТРИЯ. 27. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА УСЛОВИЯТА И РЕДА ЗА РАЗРЕШАВАНЕ НА ДЕЙНОСТИТЕ ПО ЧЛ. 73, АЛ. 1 ОТ ЗАКОНА ЗА КОНТРОЛ ВЪРХУ НАРКОТИЧНИТЕ ВЕЩЕСТВА И ПРЕКУРСОРИТЕ, ПРИЕТА С ПОСТАНОВЛЕНИЕ № 259 НА МИНИСТЕРСКИЯ СЪВЕТ ОТ 2016 Г. 28. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА УСТРОЙСТВОТО И ДЕЙНОСТТА НА ПРЕДПРИЯТИЕТО ЗА УПРАВЛЕНИЕ НА ДЕЙНОСТИТЕ ПО ОПАЗВАНЕ НА ОКОЛНАТА СРЕДА.", "date": "2018.10.02", "title": "Вижте какво ще решава Министерският съвет утре"}
{"url": "https://www.24chasa.bg/novini/article/7082496", "text": "Външният министър на Холандия Стеф Блок ще посети Турция утре, след като страните се съгласиха да нормализират отношенията си след спор през 2017 г., когато холандското правителство забрани на турски политици да провеждат кампания за спорен референдум, предаде ДПА, цитирана от БТА. Блок ще бъде в Анкара утре и в Истанбул в четвъртък. В турската столица той ще посети сградата на парламента, която беше атакувана по време на неуспешния опит за преврат през юли 2016 г., според съобщение на турското външно министерство. Турция и Холандия назначиха свои посланици в Хага и Анкара през септември, след като през юли двете страни се споразумяха да подобрят отношенията си. Турските политици получиха забрана да влизат в Холандия през март 2017 г., за да агитират турската общност за участие в референдума през април за конституционни промени, целящи преминаване към президентска система. Германия също блокира някои подобни събития, предизвиквайки гнева на президента Реджеп Тайип Ердоган, който нарече европейските лидери \"нацисти\". Сега Турция полага усилия да подобри отношенията си с европейските страни на фона на търговски спор със Съединените щати, отбелязва ДПА.", "date": "2018.10.02", "title": "Холандският външен министър пристига на посещение в Турция утре"}
{"url": "https://www.24chasa.bg/novini/article/7082564", "text": "Парламентът на Каталуня отхвърли днес с гласуване решението на испанския Върховен съд за временно отстраняване от длъжност на бившия лидер на автономната област Карлес Пучдемон и още петима политици, подкрепящи нейната независимост, предаде Ройтерс, цитирана от БТА. Гласуването бележи нова конфронтация с властите в Мадрид. То се състоя ден, след като полицията разпръсна демонстранти пред парламента в Барселона, които отбелязаха първата годишнина от референдума за независимост на Каталуня, обявен за противоконституционен от испанското правителство. Регионалното законодателно събрание също така одобри предложение, позволяващо на шестимата депутати, избягали от Испания или намиращи се в затвора, да предадат своето право на глас на партиен член, каза парламентарен говорител.", "date": "2018.10.02", "title": "Каталунският парламент отхвърли отстраняването от длъжност на Пучдемон"}
{"url": "https://www.24chasa.bg/novini/article/7082596", "text": "Холандия ще увеличи персонала в дипломатическите си мисии в европейските столици във връзка с нарасналата им работа преди излизането на Великобритания от ЕС. Това оповести днес холандското външно министерство, цитирано от Ройтерс и БТА. Според съобщението ще бъде увеличен съставът на посолствата и консулствата в Белград, Белград, Берлин, Брюксел, Будапеща, Букурещ, Виена, Дъблин, Загреб, Лондон, Париж, Прищина, Сараево, Скопие и Тирана. До 2021 г. за издръжка на холандските дипломатически представителства по света ще бъдат изразходвани допълнително 40 милиона евро. Увеличаването на числеността на дипломатическите мисии става след години на съкращаване на разходите в кралството след финансовата криза през 2008 г., отбелязва Ройтерс. Неотдавна Холандия обяви, че ще се нуждае от нови 950 работни места за митничари по летищата и пристанищата в случай на \"твърд Брекзит\", при който няма да има търговско споразумение между Великобритания и ЕС", "date": "2018.10.02", "title": "Холандия увеличава дипломатите си в Европа заради работата преди Брекзит"}
{"url": "https://www.24chasa.bg/novini/article/7082597", "text": "Скандален румънски \"гуру\", който бе осъден на шест години затвор за сексуален акт с малолетно лице, осъди Румъния в Европейския съд за правата на човека (ЕСПЧ), съобщава в. \"Ромъния либера\". ЕСПЧ реши, че е било нарушено правото на Грегориан Биволару, лидер на Движение за духовна интеграция с абсолютното (МИСА), на съдебен процес в разумен срок и че Румъния трябва да му плати обезщетение за морални щети в размер на 1200 евро, както и разходите за делото в размер на 5000 евро. През юни 2013 г. Грегориан Биволару беше осъден окончателно на шест години затвор по обвинения в сексуален акт с 15-годишно момиче след процес, който започна през 2004 г. Той беше освободен предсрочно от затвора през септември 2017 г., информира БТА. Миналата година той спечели друго дело в ЕСПЧ. Тогава съдът реши, че Биволару трябва да получи обезщетение в размер на 7000 евро, защото бил лишен от свобода незаконно, след като през април 2004 г. Апелативният съд в Букурещ е разпоредил освобождаването му от ареста. През 1990 г. Биволару основава Движението за духовна интеграция с абсолютното (МИСА), чийто членове в определен момент достигат 40 000 души. Той организирал лагери и събития, на които присъствали хиляди хора. Движението имало десетки ашрами в Букурещ, където йогите работели изключително в полза на МИСА. През 2004 г. прокурорите започват няколко дела срещу Биволару, включително за данъчни измами, а през 2005 г. той получава политическо убежище в Швеция. Биволару бе задържан във Франция през 2016 г. и по-късно беше екстрадиран от френските власти в Румъния.", "date": "2018.10.02", "title": "Европейският съд: Румъния трябва да плати обезщетение на лидер на секта, обвинен в педофилия"}
{"url": "https://www.24chasa.bg/novini/article/7079306", "text": "През последните месеци на 1996 г. българите разбраха какво означава парите им да се обезценяват буквално за дни и седмици. През есента на 1996 г. инфлацията на месечна база стигаше до 60 и над 60%, а в първите месеци на 1997-а цените бяха пораснали на годишна база с 438% Нещо, което икономистите наричат хиперинфлация. За 20-годишния период след това обаче индексът на цените влезе в нормалните си граници и с изключение на един кратък период между 2006 и 2007 г., когато растящите котировки на петрола ускориха инфлацията до 6,5%, в България цените нарастваха с не повече от 1-2% на годишна база, при това не всяка година. През последните два месеца годишната инфлация у нас достигна 3,5%, а редица институции промениха прогнозите си в посока по-нататъшно нарастване. Анализаторското звено на Световната банка – Economist Inteligence Unit, например прогнозира, че догодина в България инфлацията ще е 2,8%, но наскоро промени прогнозата си на 3%. Това все още не е висока инфлация, но е по-висока, отколкото средният българин е свикнал да вижда през последните няколко години, когато имаше и дефлация на годишна база, т.е. понижаване на цените. Например за последните 20 години инфлацията у нас с натрупване е 131%. Макар че и това е много по-малко, отколкото онова, което ни се случи само през есента и зимата на 1996-1997 г., все пак цените на стоките и услугите за този период са се увеличили двойно и дори малко повече. Но само за последните 17 години средната заплата е нараснала 4,7 пъти. През 2000 г. тя беше 224 лв., докато в края на 2017 г. вече е 1060 лв. С други думи, българинът сега би трябвало да разполага с повече пари, отколкото през 1999-2000 г., макар че става въпрос за средни стойности. В някои сектори заплатите растат по-бавно, отколкото в други, но пък и инфлацията отчита средното нарастване на цените на определена кошница от стоки и услуги. А далеч не всеки купува едни и същи стоки, като изключим основните хранителни продукти. Заплатата е първи по важност фактор, когато трябва да мислим как да компенсираме нарастването на цените. Защото около 80% от доходите на средния българин се дължат основно на заплатата. Хонорарите, приходите от наеми и от допълнителен труд, също така и лихвите от депозити и възнагражденията от дялове във фирми или в ценни книжа не могат да се сравняват по важност със заплатата. За съжаление, нейното увеличение не зависи от волята на човека, който е нает на работа. И все пак, по официални данни през първите 6 месеца на 2018 г. у нас има между 6 и 9% увеличение на заплатите на работещите на годишна база. Което е напълно достатъчно, за да компенсира нарастването на разходите с 3,5%. От началото на следващата година се предвижда 10-процентно увеличение на заплатите в бюджетната сфера, както и на минималната работна заплата. Това също ще компенсира нарастването на цените Още повече че държавните и общински служители далеч не са били със замразени заплати през последните 2-3 г. - те се коригират редовно, и то с процент, който е с няколко пункта над инфлацията за съответния период. Малко по-сложно стои въпросът с пенсионерите. Средното увеличение на пенсиите през юли т.г. Беше 3,8%, т.е. само с 0,3 процентни пункта над официалната инфлация. Но трябва да се има предвид, че за тази най-бедна част от населението има и други измерители на инфлацията – т.нар. малка потребителска кошница, в която са включени предимно основни хранителни и нехранителни стоки. Измерена спрямо нея, инфлацията е точно 3,8%, т.е. увеличението на пенсиите едва стига да компенсира поскъпването. За догодина в бюджета е заложено до 6% средно увеличение на пенсиите и това най-вероятно ще може да компенсира инфлацията дотогава. Съвсем по друг начин обаче стои въпросът за опазване на спестените пари от обезценяването, което им причинява инфлацията. Обикновено икономистите предлагат 5-6 начина за противодействие на инфлационните процеси, но далеч не всички биха могли да действат сигурно в сегашните български условия. Най-популярното у нас средство – депозитът, определено вече не работи, макар че продължава да е най-сигурният начин за опазване на суми до 100 хил. евро заради държавно гарантирания размер при евентуален фалит на банката. Средният размер на годишната лихва за депозитите е 0,17% и на практика парите, оставени в банка, биват изядени от инфлацията Към това трябва да добавим и 8% данък върху доходите от лихвата, който бе въведен преди няколко години. Той изяжда на практика и малкото пари, които банката ви плаща под формата на лихва. Започналият вече процес на увеличение на лихвите по кредитите неминуемо ще доведе в близко бъдеще и до увеличение на лихвите по депозитите. Само че става въпрос за бъдещето. Купуването на имоти е друго средство за запазване и умножаване на спестените пари. Ако някой обаче тепърва ще прибягва до него, трябва да има предвид, че леко е закъснял Жилищата бяха достигнали най-ниските си цени преди около 5-6 години и още около 1-2 години цените им стояха на дъното. От известно време насам обаче те поскъпват, и то със скорости, които карат мнозина да предупреждават, че се задава поредният имотен балон. Придобиването на имот и отдаването му под наем се представя от брокерите като разумната алтернатива на банковите депозити. Защото годишната доходност е 3-4%, като за някои луксозни имоти достига и дори надхвърля 5%. Само че трябва да се има предвид, че тези изчисления обикновено се правят, без да се споменава нищо за средствата, които са нужни, за да превърнат голото жилище в привлекателно за наемателите. Макар че и у нас не липсват инвестиционни фондове, които поемат тези грижи и ще ви плащат акуратно дохода от наемателя, който самите те са намерили, все пак тази дейност не успя да се развие в големи мащаби у нас по най-различни причини. Златото и другите благородни метали могат да бъдат разумен начин за опазване на спестените пари, но ако се действа разумно с тях Лошото в България е, че пазарът на т.нар. инвестиционно злато не е особено развит. Става въпрос за злато под формата на кюлчета, което се счита за инвестиционен актив и е освободено от ДДС за разлика от бижутата, които изискват допълнителни разходи за преработка и имат ДДС. Инвестиционното злато има цена много близка до борсовата цена на този метал. Лошото у нас е, че има доста препятствия пред обратното изкупуване на кюлчетата, когато на притежателя им са му нужни пари.", "date": "2018.10.02", "title": "Как да преживеем инфлацията"}
{"url": "https://www.24chasa.bg/novini/article/7082599", "text": "Британската министър-председателка Тереза Мей обяви днес нови правила за имиграцията в Обединеното кралство, които ще влязат в сила след Брекзит, предаде Франс прес, цитирана от БТА. Новите правила ще дават предимство на квалифицирани работници, отменяйки свободното движение на европейски граждани. \"Когато напуснем ЕС, ще въведем имиграционна система, която веднъж завинаги ще сложи край на свободното движение на европейски граждани в Обединеното кралство\", обяви Мей. \"Това ще е система, която се основава на уменията на работниците, а не на техния произход\", подчерта премиерът в изявлението си. \"Тези нова система ще позволи да се намали имиграцията на лица с ниска квалификация\", добави Мей. Това ще намали имиграцията до жизнеспособни нива, както беше обещано, посочи министър-председателката. В програмата си за парламентарните избори през 2017 г. Мей обеща да намали нетната миграция до под 100 000 души годишно, спрямо 273 000 през 2016 г. Мей ще конкретизира тази нова имиграционна система в утрешната си реч на конференцията на британската Консервативна партия в Бирмингам. Според новите правила лицата, които желаят да се установят отвъд Ламанша, трябва да могат да удостоверят определено ниво на доходи, за да се гарантира, че те няма да заемат работни места, които биха могли да бъдат заети от британски граждани. Визите, издавани на студенти, няма да бъдат обект на същите критерии. Министърът на вътрешните работи Саджид Джавид предложи промяна в изпита, който полагат лица, желаещи да получат британски паспорт, и включване в него на \"британските ценности\". Сегашният тест, който е съсредоточен върху културата на страната, нейната история, спорта и дори британската кухня, \"е недостатъчен\", обяви днес министър Джавид пред годишната конференция на на торите. \"Разбира се, ако се разработи, може би е полезно да се знае името на шестата съпруга на Хенри Осми (Катрин Пар - бел. ред.). Но най-важното за мен е да се разбират също прогресивните и демократични ценности, които обединяват нашето общество\", каза Джавид. \"Трябва да направим изпит по британските ценности и точно това ще направя\", увери министърът. Новата система, представена от Мей, се основава на доклада на консултативния комитет по миграцията от 18 септември, който препоръча да бъде изработена имиграционна система, не даваща никакво предимство на граждани на Европейското икономическо пространство, ако имиграционният въпрос не е включен в преговорите за излизане на Обединеното кралство от ЕС. Великобритания ще промени закона и ще даде на хетеросексуалните двойки права, равни на тези на хомосексуалните за гражданско партньорство, обяви днес Тереза Мей след знаково съдебно решение през юни, допълва ДПА. \"Тази промяна в закона помага да бъдат защитени интересите на двойки от мъж и жена, които искат да се ангажират сериозно, искат да придадат официален вид на партньорството си, но не желаят непременно да се оженят\", каза Мей. През юни Върховният съд се произнесе, че отношението на правителството към на Ребека Стийнфелд и Чарлс Кийдън, които искаха да получат разрешение да сключат гражданско партньорство, е несъвместимо със закона за човешките права. Стийнфелд и Кийдън не желаят да сключат брак по идеологически причини, основаващи се на исторически патриархална природа на брачната институция.", "date": "2018.10.02", "title": "Мей: След Брекзит гражданите на ЕС ще бъдат третирани като останалите имигранти в Обединеното кралство"}
{"url": "https://www.24chasa.bg/novini/article/7082563", "text": "Агенцията на ООН за подпомагане на палестинските бежанци (UNRWA) обяви, че изтегля част от международния си персонал от ивицата Газа, предаде Асошиейтед прес. Директорът по операциите Матиас Шмале съобщи, че девет души от международния й персонал, заемащи \"незначителни длъжности\", са временно преместени в Йерусалим, съобщава БТА. Агенцията е изправена пред остра финансова криза след като правителството на САЩ спря 300 милиона долара от планираното финансиране за 2018 г. Уволнени бяха 113 местни служители от програмата за спешно подпомагане и стотици други преминаха на непълно работно време, което предизвика серия от протести и стачки. Шмали, който остава в Газа, подчерта, че агенцията \"не може да функционира нормално\" при тези условия. ", "date": "2018.10.02", "title": "Агенцията на ООН за палестинските бежанци евакуира персонала си от Газа"}
