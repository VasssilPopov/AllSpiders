{"url": "https://www.24chasa.bg/novini/article/6813749", "text": "Министърът на отбраната на САЩ Джеймс Матис призова за предпазливост в четвъртък във връзка с обявения от американския президент неизбежен военен удар по Сирия в отговор на предполагаемата химическа атака в Източна Гута, отразявайки нарастващите тревоги в Пентагона, че евентуална военна кампания в близкоизточната страна може да ескалира в широк конфликт между Русия, Иран и Запада, пише американското издание The New York Times, цитирано от \"Фокус\".  За четвъртък следобед (американско време) е насрочена среща между Тръмп и неговите съветници по националната сигурност, по време на която се очаква Матис да призове за предпазливост и по-сериозно обмисляне на стратегията на САЩ в региона на Близкия Изток. Представители на американското военно ведомство са заявили, че се предвижда да се осъществят опити за привличане на по-голяма подкрепа от съюзниците на САЩ след евентуални удари, пише The New York Times. В изказване пред Комитета на силовите структури в американския Конгрес, Матис е заявил, че отговорът на предполагаемата химическа атака трябва да бъде балансиран и да се има предвид, че той може да предизвика широкомащабна война между Великите сили. „Опитваме се да спрем убийството на невинни хора. Но на стратегическо ниво ние трябва да внимаваме това да н излезе извън контрол – ако разбирате какво имам предвид“, заяви Матис. Той добави, че конгресмените и сенаторите трябва да бъдат предупредени преди да бъдат осъществени удари по сирийските оръжейни съоръжения и военновъздушни летища.", "date": "2018.04.12", "title": "Джеймс Матис призова за предпазливост относно евентуалния удар на САЩ в Сирия"}
{"url": "https://www.24chasa.bg/novini/article/6813596", "text": "Предстои посещение на президента Румен Радев в Москва. Вероятно визитата ще е в дните около 21 май, когато в руската столица има Дни на българската култура във връзка с 24 май. Тази година Радев е патрон на честванията и трябва да отиде за откриването на подготвяната изложба и да се включи в културната програма. На 7 май ще е церемонията по встъпване в длъжност на руския президент Владимир Путин. “Планират се посещения както на българския държавен глава в Русия, така и на руския президент в България. Точните дати са в процес на уточняване”, лаконични бяха обаче от президентството. Очаква се след това и визита на руския президент у нас. Още миналата година Румен Радев покани Владимир Путин. Той трябваше да дойде за честванията на 140 години от Освобождението на 3 март, но заради изборите в Русия на 18 март визитата не се състоя - тогава бе разгарът на кампанията. А руската делегация бе водена от Московския патриарх Кирил, който предизвика скандал с критиките си към Радев и българските политици за това, че са отдали почит и на други народи, участвали в освобождението на България под знамената на руския император, омаловажавайки според него приноса на Русия. Създалото се напрежение бе туширано и веднага след преизбирането на Путин българският президент му изпрати поздравителен адрес, в който изрази надежда двете страни да работят заедно “за разгръщането на съществуващия потенциал на двустранно взаимноизгодно сътрудничество в различни области, в интерес и за благото на нашите два народа”. Очакванията са Путин да дойде в България до края на тази година. ", "date": "2018.04.12", "title": "Първо Радев в Москва, Путин в София след това"}
{"url": "https://www.24chasa.bg/novini/article/6813541", "text": "Съдия Катерина Енчева от Софийския градски съд (СГС) сама и по своя преценка е отправила запитване до Съда на ЕС по делото за конфискация на имотите на банкера Цветан Василев. Това гласи официалната позиция на СГС в отговор на думи на шефа на антикорупционна комисия Пламен Георгиев, че съдът изпратил въпроси до Люксембург, преповтаряйки тези на банкера. Делото в СГС е по иск на антикорупционната комисия. С него се иска отнемане на имущество за над 2,2 млрд. лв. от Цветан Василев, жена му и други 25 ответници. Питането на СГС до Люксембург е дали нашият закон за гражданската конфискация, по който се иска отнемане на имането на Василев, противоречи на правото на ЕС. СГС отговаря на Георгиев защо 2 г. делото не започва. “Исковата молба е 471 страници. Спазването на законните изисквания за размяна на книжа отнема време. Голям е и броят на ответниците. Има усложнения с връчването на документите им, тъй като те се намират в Люксембург и Британски Вирджински острови”, посочват от съда. Освен това съдия Енчева е поела делото през 2017 г. Преди това то се гледало от друг съдия. „Съдия Енчева е извършила процесуални действия по искания за допускане на обезпечителни мерки, конституиране на трето лице – помагач, размяна на книжа, администриране на частни жалби. По искания на различни страни и с оглед обема на книжата по делото сроковете за отговор на исковата молба са били продължавани, което допълнително е удължило времето за подготовка на делото в закрито заседание“, обясняват от СГС.", "date": "2018.04.12", "title": "СГС решил сам да пита Съда на ЕС за делото на Цветан Василев"}
{"url": "https://www.24chasa.bg/novini/article/6813678", "text": "Московският градски съд остави в сила присъдата от 7 години лишаване от свобода в трудова колония и глоба в размер на 130 милиона рубли (близо 1,7 милиона евро) на бившия министър на икономическото развитие на Русия Алексей Улюкаев, но изключи забраната за работа на бившия чиновник след освобождаването му, предаде кореспондент на РИА Новости от съдебната зала. „Да се измени присъдата: да се изключи частта й за забрана за заемане на държавни длъжности. Останалата част от присъдата остава без изменение“, огласи решението една от съдийките в съдийската колегия, цитирано от \"Фокус\".  Улюкаев получи осем години пребиваване в трудова колония със строг режим заради приемане на подкуп от 2 милиона долара от директора на руския петролен гигант Игор Сечин.", "date": "2018.04.12", "title": "7 години затвор за бившия руски министър Алексей Улюкаев"}
{"url": "https://www.24chasa.bg/novini/article/6813684", "text": "Президентът на САЩ Доналд Тръмп похвали Китай в четвъртък за помощта му около севернокорейския проблем и заяви, че в момента се уговаря среща между него и лидера на Северна Корея Ким Чен-ун, предава Reuters. „Те наистина ни бяха от голяма помощ за Северна Корея“, заяви Тръмп относно Китай. „Те бяха наистина страхотни в помощта им за намиране на някакво споразумение“. „В момента се уговаря срещата между мен и Ким Чен-ун. Мисля, че ще бъде страхотно. Мисля, че ще отидем с голямо уважение и ще видим какво ще се случи“, продължи американският президент, цитиран от БТА.  Той разкри, че търговските преговори между Вашингтон и Пекин вървят добре, което, според Reuters, противоречи на заявленията на китайските представители, които заплашиха с пълномащабна търговска война. „Разбираме се много добре и мисля, че ще свършим страхотни неща“, заяви Тръмп.", "date": "2018.04.12", "title": "Тръмп заяви, че в момента се уговаря срещата му с Ким Чен-ун"}
{"url": "https://www.24chasa.bg/novini/article/6813581", "text": "В един ден - четвъртък, премиерът, главният прокурор и омбудсманът се застъпиха за Желяз Андреев, чиято екстрадиция поискаха САЩ. Часове по-късно в четвъртък от Вашингтон поискаха задържането на още 4-ма българи подобно на Андреев, но главният прокурор Сотир Цацаров е решил те да не бъдат арестувани, съобщи самият той. Вместо това главният прокурор предлага да се премине към съгласувателни процедури дали това е наложително и за 5-те случая, включително този на Андреев. Изявлението бе направено часове преди в няколко града да започнат протести в защита на 29-годишния младеж. Премиерът Бойко Борисов разпореди на МВнР да предприеме спешни действия за изясняване на казуса с Андреев. Така по указания на вицепремиера и министър на външните работи Екатерина Захариева зам.-министър Юрий Щерк покани на среща американския посланик в София Ерик Рубин, а българският посланик във Вашингтон Тихомир Стойчев поиска спешно да бъде приет от заместник помощник държавния секретар за Европа Матю Палмър за изясняване на исканията на американската страна. Андреев беше арестуван на 7 април, след като се прибра за великденските празници в родния си Добрич. Той бе задържан за 72 часа заради искане за екстрадиция в САЩ по дело, в което бившите му работодатели са били осъдени на 2 г. затвор. От Вашинтон смятат, че 11 души, сред които Андреев и 4-мата негови колеги, са участвали в заговор за нарушаване на ембаргото за търговия със Сирия преди 5 години. Те са работели в софийския офис на американската фирма AW Tronics, която продавала авиационни части онлайн. Макар Цацаров да не каза имената на 4-мата, се знае, че това са Михаела Ненова, Любка Христова, Искрен Георгиев и Иван Сергиев. Преди главният прокурор да коментира, Желяз Андреев обясни в телевизионни интервюта, че е разбрал за делото в САЩ от приятел, който му изпратил материал от тамошен сайт преди година. Когато постъпил на работа през 2013 г., никой не го уведомил за ембарго, давали му задачи и готови списъци с потенциални клиенти. Андреев смята, че е възможно шефовете му да са сключили сделка с прокуратурата и да се измъкнат с по-леки присъди. “Задържането на 4-мата се претендира на същото основание, каквото за Желяз Андреев - на базата на същите обвинения, на същите съдебни актове, които са издадени. Това означава, че Върховната касационна прокуратура следва да задържи лицата за 72 часа и да изпрати преписката на съответния компетентен окръжен прокурор, който трябва да внесе искания в Софийски градски съд за временно задържане”, обясни Цацаров, но посочи, че решението му като главен прокурор е да не го прави. За да не ги арестува, той използва решението на окръжния съд в Добрич да пусне срещу подписка Андреев. В него се посочва, че заповедта за арест е била издадена от окръжен съд на САЩ - съдът в Южен окръг на Флорида, на 21 октомври 2016 г., а искането на американските власти е от 30 март т.г. Повече от 1,5 г. “не е била използвана нито една от международно приетите нерепресивни форми на издирване и уведомяване за започналото наказателно преследване”, цитира решението главният прокурор. Магистратите са анализирали “евентуалните аналогични разпоредби от българския НК, а именно нарушаването на вносно-износния режим на стоки с евентуална двойна употреба, както и митнически престъпления”, цитира Цацаров. Изводът бил, че с представените до момента данни трудно би могло да се обоснове съставомерност на деянието. Главният прокурор обясни още, че това ще се решава в бъдеще, когато пристигнат всички документи. Според него е спорно дали описаното досега попада в кръга на 30-те престъпления, за които се отнася договорът между правителствата на България и САЩ. “Той е ратифициран през 2008 г. и предвижда възможност между Министерството на правосъдието и Държавния департамент на САЩ да бъдат проведени консултации във връзка с работата по отделни случаи с цел ефективно изпълнение на този договор”, посочи Цацаров. Той обясни, че за да защити правата на българските граждани, е поискал консултациите с писмо до правосъдната министърка Цецка Цачева. Така щял да се спази и договорът със САЩ. Нямало обаче как консултациите да се приложат още на 7 април за Андреев, защото прокуратурата била длъжна да го задържи. Сега ще се приложи решението на съда от искането за задържането му, за да не се арестуват колегите му. Казусът на Желяз също ще бъде обсъждан. Цачева отправи покана за провеждането им. “Надявам се възможността за консултации да допринесе за своевременното и успешно разрешаване на конкретните случаи и да гарантират взаимното безпроблемно прилагане на договора, както и защитата на правата на българските граждани”, се казва в поканата. За нея е уведомен зам.-министърът на външните работи Юрий Щерк, който от своя страна по дипломатически път е информирал посолството на САЩ в София. Промяна в договора за екстрадиция със САЩ поиска омбудсманът Мая Манолова след среща с Желяз Андреев и приятелката му Милена Здравкова. На разговора присъства и адвокат Ивайло Дерменджиев, експерт по международно право. Омбудсманът се ангажира да проведе среща с американския посланик Ерик Рубин, на която да обсъдят казуса на Желяз Андреев. Освен това Манолова ще изпрати препоръка до министъра на правосъдието Цецка Цачева за сформиране на експертна група, която да анализира договора за екстрадиция със САЩ. Заради откриването на набирателна сметка за осигуряване на адвокатска защита на Желяз в САЩ, омбудсманът предложи да участва в обществен съвет за наблюдение за прозрачното и целесъобразно разходване на събраните средства. В съвета ще се включи и адвокат Дерменджиев. За защитата ще е необходим депозит от 20 000 долара. Неизразходваната част от средствата ще бъдат дарени за кауза, свързана с права на деца.", "date": "2018.04.12", "title": "САЩ искат арест за още 4-ма българи, Цацаров отказва (Обзор)"}
{"url": "https://www.24chasa.bg/novini/article/6813687", "text": "В зоната на Средиземно море на юг от Кипър и на височина от 0 до 8 хиляди метра е въведено положение на „опасна зона за полети“ заради активната дейност на британските военни, съобщи неназован източник на ТАСС, цитиран от \"Фокус\".  „Активната военна дейност на британските военни на юг от Кипър стана причина за въвеждане на опасна зона за полети над морето във въздушното пространство на юг от остров Кипър на височина от 0 до 8 хиляди метра. Опасната зона ще действа от 12 април до 12 май“, е заявил той. Според неговите думи, Евконтрол – европейската организация за безопасността на въздушната навигация – вече е публикувал съответната информация.", "date": "2018.04.12", "title": "Въведоха опасна зона за полети на юг от Кипър до 12 май"}
{"url": "https://www.24chasa.bg/novini/article/6813615", "text": "Ново депо за отпадъци и пречиствателна станция за дъждовни води край Пирдоп показа “Аурубис България” на Европейския съюз. В четвъртък компанията посрещна 90 аташета по околна среда и климат на страните - членки на ЕС. Визитата на високо равнище е част от програмата на неформалния съвет по околна среда, който се проведе в София и събра в столицата европейските министри на околната среда. “Аурубис” вече е инвестирала над 1,1 млрд. лв. за модернизация на производството в завода в Пирдоп. 210 млн. от тази сума са за опазване на околната среда”, заяви изпълнителният директор на компанията Тим Курт, който запозна гостите с реализираните проекти. “Горди сме, че продължаваме дългогодишната традиция на медното производство в България. През тази година се навършват 60 г. от създаването на медодобивния комбинат в Пирдоп. Днес заводът вече реализира на България и има структуроопределяща роля за икономиката на страната”, допълни той. Пречиствателната станция, показана по време на обиколката, е трета за “Аурубис”. Тя е изградена през 2014 г. и е предназначена за премахване на тежките метали от отпадните води от дъждово-дренажната канализация, които се събират и оттичат на територията на комбината. Инсталацията е единствената по рода си в България. Вложените в съоръжението собствени средства са 6,3 млн. евро. Капацитетът на станцията е 250 кубични метра вода в час. Останалите две пречиствателни станции са за битови отпадни води и за индустриални води. Новата станция е от която минава в близост до завода. Благодарение на предприетите екологични мерки чистотата на течащата вода от “много лошо” състояние е преминала в “умерено” по европейските стандарти. Освен това част от пречистената вода се използва в производствения процес, което намалява употребата на прясна вода. От есента на 2017 г. “Аурубис” използва и новото си депо за отпадъци за кек. Този отпадък не е опасен за околната среда, но въпреки това трябва да се съхранява внимателно. Старото депо е рекултивирано - запълнено е и изолирано, като е засипано с почва и засадено с растителност. Новото депо има капацитет за 20 години. Общият размер на инвестиционната програма е 180 млн. евро, като в нея влизат по-големите проекти, а успоредно с това се правят и допълнителни инвестиции. Към големите проекти спадат Единият е нов склад за разтоварване, контрол и съхранение на меден концентрат, а другият е за временно съхранение на сярна киселина и ще бъде открит в края на май. Още 3 важни екологични проекта на обща стойност над 10 млн. евро планира “Аурубис”. Над 1 млн. евро ще бъдат вложени за За оптимизация на охлаждане на шлаките са предвидени около 8 млн. евро, а 1,2 млн. евро - за оптимизация на промишлената пречиствателна станция, която ще се сдобие с 4 нови пясъчни филтъра. Посещението на аташетата е част от изпълнението на меморандум за сътрудничество, сключен между “Аурубис” и министъра на Българското председателство на Съвета на ЕС Лиляна Павлова, с което фирмата се ангажира да подпомага осъществяването на дейностите и приоритетите, заложени в програмата на председателството. Темата за кръговата икономика, в чиято концепция рециклирането и екологията са основни съставни части, беше повдигната като изключтелно важна за развитието на европейската икономика и по време на неформалното заседание по конкурентоспособност. То се проведе на 1 февруари под председателството на българския икономически министър Емил Караниколов. Кръговата икономика е част от дългосрочната стратегия на “Аурубис”, като най-голямото съоръжение за рециклиране на мед принадлежи към групата на компанията и се намира в германския град Люлен. Заводът “Аурубис България” е построен през 1958 г. и се състои от четири основни производствени единици: металургично производство, рафинерия за катодна мед, производство на сярна киселина и обогатителна фабрика. Пряко заети в производството са 850 служители. През 2017 г. то възлиза на 375 хил. тона анодна мед, 228 хил. тона катодна мед и 1,3 млн. тона сярна киселина. Основните външни пазари на фирмата са Турция, Белгия, Китай, Сингапур, а вносът се осъществява предимно от Китай, Балканите и Близкия изток. В момента “Аурубис” е най-големият ползвател на българските пристанищни и железопътни превоза с над 2 млн. карго превози годишно.", "date": "2018.04.12", "title": "210 млн. лв. влага “Аурубис” у нас само за екология"}
{"url": "https://www.24chasa.bg/novini/article/6813736", "text": "Министър-председателят Бойко Борисов посрещна председателстващия на Съвета на министрите на Босна и Херцеговина Денис Звиздич. Той е на официално посещение в София по покана на българския премиер. Звиздич оцени високо поставянето на темата за евроатлантическата перспектива на страните от Западните Балкани във фокуса на ЕС. Бойко Борисов посочи, че стремежът на България е тя да остане основна и по време на следващите председателства, но подчерта, че нейната актуалност зависи от отношенията между държавите в региона и от възможността на политическите елити да намират решения на съществуващите проблеми. Разговорите между двете правителствени делегации ще продължат утре в Министерския съвет.", "date": "2018.04.12", "title": "Борисов: Стремежът евроатлантическата перспектива на България да остане основна тема"}
{"url": "https://www.24chasa.bg/novini/article/6813604", "text": "Фалшивите решения за ТЕЛК са между 100-150 хил., или 30% от всички издадени. С реформата ще се спестят стотици милиони левове, като част от тях ще отидат за вдигане на пенсиите. Това каза вицепремиерът Валери Симеонов след среща между социалния министър Бисер Петков и хората с увреждания. “Не мога да приема всички пари да останат за инвалидно подпомагане, част от тях трябва да са за пенсиите, защото те са ниски и започват от 200 лв.”, каза Симеонов. Ден по-рано премиерът Бойко Борисов съобщи, че икономисаните пари от реформата ще са за хората с увреждания. Симеонов съобщи, че има цели маргинални групи в селата, на които им издават фалшиви решения. Имало и наши изселници, които идвали и получавали пенсии и после се връщали в Турция. Той бе категоричен, че реформа ще има и тя ще намали злоупотребите. “Телкаджиите настройват хората с увреждания. От тях тръгват протестите”, каза Симеонов. Съпротивата идвала и от хората, които получават неправомерно голям процент - хипертоници и др. Взимали големи пенсии, а в същото време работят - носят чували, товарят се. Адриана Стоименова, зам.-председател на Съюза за интеграция на хората с увреждания и един от организаторите на протеста, заяви, че имат уверението, че финансовите ресурси ще бъдат запазени за политики за хората с увреждания. “Няма как да стане, защото очакваме доста сериозни пари да бъдат освободени по посока на бюджета”, контрира Симеонов. Концепцията за трудовата експертиза също ще се замрази, обясни пък социалният министър. Новите правила за втора комисия в НОИ ще се обсъждат от работна група, в която ще влязат и представители на организациите на хората с увреждания. Приоритетно ще се коментира замразената от Борисов медицинска експертиза. Днес и здравният министър Кирил Ананиев ще приеме хората с увреждания.", "date": "2018.04.12", "title": "Симеонов: Фалшивите ТЕЛК-ове са 150 хил., парите ще отидат за вдигане на пенсиите (Обзор)"}
{"url": "https://www.24chasa.bg/novini/article/6813754", "text": "САЩ са избрали осем цели на територията на Сирия, които могат да бъдат подложени на удар, в случай на съответно решение на американския президент Доналд Тръмп в отговор на предполагаемата употреба на химическо оръжие в сирийския град Дума, съобщи американският новинарски канал CNBC, позовавайки се на свой неназован източник. Според неговите данни, сред потенциалните цели са две военни летища, изследователски център и предприятие, за което се предполага, че произвежда химически оръжия. Източникът не разкрива в кои райони на близкоизточната страна са разположени обектите. В материала се отбелязва, че авионосна ударна група на Военноморските сили на САЩ, начело с атомния самолетоносач Harry S. Truman, се е оправила в сряда от базата в Норфолк (щата Вирджиния) към Близкия Изток, както са съобщили представители от ВМС на САЩ, предаде \"Фокус\".   Според техните думи, самолетоносачът ще бъде съпровождан от ракетен крайцер и четири ескадрени миноносци. Задвижването на тази ударна група се случва на фона на изострянето на ситуацията в Сирия, свързано с предполагаемата употреба на химически оръжия в сирийския град Дума. Президентът на САЩ заяви в понеделник, че до 48 часа ще вземе решение дали да използва военна сила против сирийските власти. Засега подобно решение не е обявено официално.", "date": "2018.04.12", "title": "САЩ са набелязали осем потенциални цели за удари в Сирия"}
{"url": "https://www.24chasa.bg/novini/article/6813763", "text": "7 месеца условна присъда за обвинения в измами във Facebook Спас Василев от Кочериново, посочва  Случаят стана известен в края на миналата година, когато десетки хора се оплакаха, че са купили, но не са получили самолетни билети. Продажбата ставала във Facebook, през фалшив профил. Зад него стоял Спас Василев, който убеждавал жертвите си да му преведат пари в замяна на изгодни самолетни билети. Защитата на Василев предложи споразумение на прокуратурата, според което обвиняемият ще възстанови паричната сума на излъганите. Споразумението предвижда 7 месеца условна присъда.", "date": "2018.04.12", "title": "Условна присъда за Спас, продавал самолетни билети с фалшив профил"}
{"url": "https://www.24chasa.bg/novini/article/6813544", "text": "Премиерът Бойко Борисов заминава в понеделник за среща с президента на Косово Хашим Тачи, за да потуши напрежението между Прищина и Белград. Сърбия и Косово са с изключително влошени отношения след ареста в Митровица на високопоставен сръбски държавен служител. А сръбски самолети дори летяха над Косово. Разговори за необходимостта да се тушира напрежението българският премиер вече проведе в началото на седмицата. Тогава той бе в Мостар, за да открие балканския икономически панаир, и се срещна с президента на Сърбия Александър Вучич. Борисов го поздрави за здравите нерви и пое пред него ангажимент да потърси като посредник и Тачи. Малко след това министър-председателят разговарял с косовския лидер по телефона, когато явно е била договорена експресната му визита в Прищина. След разговорите си със сръбския президент и с домакините в босненския град Мостар на 9 и 10 април Бойко Борисов заяви, че има “усещане, че ни предстои нещо лошо”. Но визира не толкова балканските проблеми, колкото най-голямата ескалация на напрежението между Запада и Русия от Студената война насам. Иначе изрази оптимизъм, че срещата на върха на ЕС в София през май за Западните Балкани ще се състои въпреки резервите на някои участници и изявленията на сръбската премиерка Ана Бърнабич, че участието на Косово в тези разговори е “политически абсурд”. ", "date": "2018.04.12", "title": "Борисов при Тачи да го сдобрява с Белград"}
{"url": "https://www.24chasa.bg/novini/article/6813605", "text": "Родителите на кандидат-първокласници в София, които са попълнили невярна информация в заявлението, носят отговорност по чл. 313 от Наказателния кодекс. Това за първи път е записано в края на бланката, обясни Диян Стаматов, директор на столичното 119-о СУ “Акад. М. Арнаудов”. Приемът на документи в София започва на 16 април и приключва на 16 май. Първото класиране трябва да е готово на 21-22 май. Никакво влияние не оказва дали заявленията са занесени в училищата в първия или в последния ден от приема, уточни директорът. Според него е добре родителите да подадат документи в няколко училища, да не разчитат само на едно. Водещ критерий тази година ще е уседналостта по местоживеене три или повече години. Посочва се адресът на детето, а не на родителите. Ако има равен брой деца, които отговарят на едни и същи критерии и на допълнителни условия в едно и също училище, ще се тегли жребий. Това трябва да стане в присъствието на представители на обществения съвет, на настоятелството и да се заснеме, за да няма никакво съмнение за нещо задкулисно в приема. Ако при мен се стигне до такава ситуация, ще извикам и нотариус, каза Стаматов.", "date": "2018.04.12", "title": "Съдят родителите  на първокласници за неверни данни"}
{"url": "https://www.24chasa.bg/novini/article/6813614", "text": "Двоен наем ще плащат заведенията в София, които искат да имат зимни градини с маси и столове. Това предвижда проектът на новата наредба за рекламата и преместваемите обекти, която е качена на сайта на СОС. Както “24 часа” вече съобщи, собствениците на заведения ще трябва да съобразят чадърите, тентите и защитните елементи към зимните градини със специални изисквания за вида на материалите и цветовете. Поставяне на подиуми към зимните градини, каквито имат повечето заведения по “Витошка” например, ще се разрешава само при тротоари с над 10% денивелация. Забранява се поставянето на хладилни витрини по тротоарите. Специалните указания за вида на съоръженията към заведенията трябва да бъдат изготвени до 6 месеца след приемане на наредбата. След това ще има 1 г. гратисен период, за да може всички да ги приведат към новите изисквания, обясни главният архитект на София Здравко Здравков. Рекламата по прозорците на търговски обекти на партера по големите улици ще може да заема само 20% от площта. Реклама ще може да се поставя и по мрежите на сгради в ремонт, но за 1 г. При нарушение глобата е от 1000 до 5000 лв. за физически лица и от 2000 до 7000 лв. имуществена санкция за фирми. Санкция ще се налага и на домоуправителя, допуснал нарушението. От 100 до 3000 лв. е глобата за сложена без разрешение фирмена табела. Схемите за реклами над 12 кв. м ще се одобряват и от СОС.", "date": "2018.04.12", "title": "Вдигат двойно наема за зимни градини на заведенията в София"}
{"url": "https://www.24chasa.bg/novini/article/6813592", "text": "Хиляди граждани на ЕС рискуват да загубят легалния си статут във Великобритания след Брекзит, предупреждава нов доклад, цитиран от британския в. “Ивнинг стандарт”. Жертви на домашно насилие, деца и възрастни хора могат да изгубят правото си на пребиваване във Великобритания, въпреки че покриват нужните критерии, твърдят експерти. Някои от тях може да не разполагат с нужната документация. Други дори не знаят, че трябва да подадат заявление, за да продължат да пребивават легално. Потенциалният проблем бе подчертан в доклад, публикуван на 12 април от Обсерваторията за миграция към Оксфордския университет. “Много от тези хора спадат към най-уязвимата част от обществото - било то защото са социално изолирани, жертви на експлоатация или са изправени пред пречки от личен характер като психично здраве, бедност или липса на компютърна грамотност”, посочва докладът. Нелегални може да станат децата, чиито родители погрешно вярват, че родените в Обединеното кралство деца са автоматично британски граждани. В тази група влизат също така над 145 000 граждани на ЕС, които вече са получили разрешение за постоянно пребиваване, но пак трябва да кандидатстват за установен статут. По-късно тази година ще стартира система за кандидатстване за граждани на ЕС, желаещи да останат на Острова след Брекзит. Тези, които са били в страната поне 5 години, към края на 2020 г. ще могат да кандидатстват за статут на уседналост. Граждани на ЕС, пристигнали преди 31 декември 2020 г., но нямащи нужните 5 г. престой, ще могат да кандидатстват за оставане в страната, докато изкарат нужните 5 г., след което ще могат да кандидатстват и за постоянен статут.", "date": "2018.04.12", "title": "Хиляди от ЕС може да станат нелегални във Великобритания"}
{"url": "https://www.24chasa.bg/novini/article/6813525", "text": "Специалната прокуратура на Косово е повдигнала обвинение срещу Пал Лекай, министър на инфраструктурата и бивш кмет на Джаковица, предаде агенция МИА, цитирана от БТА.  Информацията бе потвърдена от прокурора Фаик Халили, който обаче отказа да съобщи повече подробности, освен че обвинението е внесено в Основния съд в Джаковица. Според косовския в. \"Експрес\" Лекай е обвинен в злоупотреба със служебно положение по време на двата си кметски мандата от 2007 до 2013 г. Изданието посочва, че в предишния парламентарен състав той беше депутат от Алианс за бъдещето на Косово /АБК/, а след парламентарните избори през юни миналата година премиерът и лидер на АБК го назначи за министър на инфраструктурата. Преди десетина дни Специалната прокуратура на Косово съобщи, че ще повдигне обвинения срещу 11 високопоставени политици, сред които министър Лекай и няколко депутати, които са използвали служебното си положение, за да осигурят незаконни привилегии и предимства за лица, явили се на конкурси за различни позиции.", "date": "2018.04.12", "title": "Косовски министър е обвинен в злоупотреба \nсъс служебно положение"}
{"url": "https://www.24chasa.bg/novini/article/6813530", "text": "Президентът на САЩ Доналд Тръмп заяви, че ще проведе среща със съветниците си за Сирия по-късно в четвъртък и обеща, че ще вземе решение за възможен военен отговор на предполагаемата химическа атака в Източна Гута „относително скоро“, предава AFP, цитирана от \"Фокус\".  „Днес имаме среща за Сирия“, заяви Тръмп по време на съвместно заседание с конгресмени, сенатори и губернатори в Белия Дом. „Ще видим какво ще стане“.", "date": "2018.04.12", "title": "Тръмп ще вземе решение за Сирия скоро"}
{"url": "https://www.24chasa.bg/novini/article/6813536", "text": "Швеция съобщи днес, че ще удължи до ноември временния граничен контрол от съображения за сигурност, предаде ДПА, цитирана от БТА.  Продължава заплахата за вътрешната сигурност и необходимостта да се контролира потокът от хора, пътуващи за Швеция, заяви пред Шведското радио министърът на правосъдието Морган Йохансон. Той отбеляза, че в последните години в Европа са били извършени много терористични атаки, сред които и отнелото живота на 5-има души нападение с камион в Стокхолм преди година. Шведското министерство на правосъдието ще информира днес Европейската комисия за намерението си. Предвижда се в началото на май шведският кабинет да одобри поредното 6-месечното удължаване на срока, каза министърът. Всяка седмица при проверки на границата биват спирани между 150 и 200 души, посочи Йохансон. Швеция въведе контрола по границите си през ноември 2015 г., в годината, в която получи рекордните 163 000 молби за убежище и оттогава го удължава, сочейки като причина неспособността на ЕС да са обедини около обща миграционна политика. Другият аргумент е необходимостта да се гарантира вътрешната сигурност.", "date": "2018.04.12", "title": "Швеция удължава срока на граничния\nконтрол по съображения за сигурност"}
{"url": "https://www.24chasa.bg/novini/article/6813531", "text": "Официалният представител на руското Министерство на външните работи Мария Захарова поиска от Великобритания да докаже, че семейство Скрипал, за които се твърди, че са били отровени минали месец в британското градче Солсбъри миналия месец, не са държани като заложници от властите на Обединеното кралство, предава Ройтерс, цитирана от \"Фокус\". Захарова заяви, че разжалваният бивш полковник от руското Главно разузнавателно управление ( военното разузнаване – ГРУ) Сергей Скрипал и дъщеря му Юлия са изолирани от британските власти вече от един месец и до тях не се допуска никой. Тя добави, че има съмнения за автентичността на предаденото скорошно заявление на Юлия, че не иска помощ от Русия.", "date": "2018.04.12", "title": "Русия иска Великобритания да докаже, че Юлия и Сергей не са били заложници"}
{"url": "https://www.24chasa.bg/novini/article/6813540", "text": "Използването на химически оръжия в Сирия е непростимо, заяви министърът на отбраната на САЩ Джим Матис и припомни, че преди година Вашингтон е нанесъл удари по Сирия в подобен случай, предадоха Франс прес и ТАСС, цитирани от БТА. \"Някои неща са непростими, недопустими и са против не само международната конвенция за химическите оръжия, а и човечеството въобще\", каза Матис на изслушване в комисията за въоръжените сили на Камарата на представителите за позицията на САЩ по неотдавнашната предполагаема химическа атака в Сирия. \"Смятам, че такава химическа атака е имало и сега събираме доказателства\", заяви Матис. Той отбеляза, че експертите на Организацията за забрана на химическите оръжия на място \"ще могат единствено да кажат имало ли е такова използване, или не\". \"Тъй като обаче това е бързо разсейващ се газ, с течение на времето става все по-трудно това да се потвърди\", добави Матис. Той заяви, че макар още да няма такива доказателства за използване на химически оръжия в Дума на 7 април, \"има много знаци в медиите и социалните мрежи, че са използвани хлор или зарин\", отбелязва АФП. Решение за нанасяне за удари по Сирия още не е прието и Пентагонът ще уведоми предварително Конгреса, ако има такова, увери той. Матис подчерта, че двете основни цели са да се защитят цивилните и да се избегне военна ескалация, която да излезе извън контрол, предаде Ройтерс. Той също така обвини Русия, че е съучастник в запазването на химически оръжия от сирийския режим, въпреки че през 2013 г. с посредничеството на Москва бе постигнато споразумение Сирия да се откаже от тях. \"Единствената причина Асад още да е на власт са достойните за съжаление многократни налагания на вето в ООН и руските и иранските въоръжени сили\", заяви Матис. САЩ смятат да увеличат въоръжените си сили, за да запазят военното си превъзходство, заяви Матис. \"Националната отбранителна стратегия на САЩ предвижда възстановяване на превъзходството на американските въоръжени сили във време, когато се е възобновило съперничеството между големи държави. Политиката в областта на ядрените сили предвижда създаване на ефикасно ядрено възпиране, адаптирано към днешните заплахи\", каза той.", "date": "2018.04.12", "title": "Джим Матис: Използването на химически оръжия в Сирия е непростимо"}
{"url": "https://www.24chasa.bg/novini/article/6813557", "text": "В Европарламента е внесен за обсъждане проект за нова директива, която третира проблемите около обявяването в несъстоятелност на фирмите и на физическите лица, каза тази вечер във Варна евродепутатът от ГЕРБ/ЕНП Емил Радев, който представи книгата си \"Оздравителният план\". Той уточни, че като адвокат с 20-годишна практика, винаги се е интересувал от търговското право и е работил по над 200 дела за несъстоятелност. Този тип производство е модерно и има бъдеще, поясни Радев. По думите му в европейски мащаб също се отделя голямо внимание на втория шанс, защото се оказва че огромна част от фирмите, които изпадат в неплатежоспособност, са малки и средни. Така се губят работни места и затова компаниите трябва да се стабилизират, обясни евродепутатът. По думите му точно това пова прави много важни оздравителните производства и стабилизиращите планове. Мнението на юриста е, че в българското законодателство тепърва трябва да се правят още изменения, като бъде включена и потребителската несъстоятелност на физическите лица. Емил Радев посочи още, че на 18 май Варна ще бъде домакин на международна конференция по тази тема, като форумът е включен в календара на председателството. Очаква се в крайморския град да се съберат водещи европейски специалисти, които да обсъдят всички аспекти на несъстоятелността и втория шанс за фирмите и физическите лица.", "date": "2018.04.12", "title": "ЕП обсъжда директива за несъстоятелността на фирмите и физическите лица"}
{"url": "https://www.24chasa.bg/novini/article/6813506", "text": "Столичният кмет Йорданка Фандъкова съчета рожден ден със старта на кампания, с която София ще се опита да намали изхвърлянето на храна. Как храна, която е останала, може да се превърне в ново вкусно ястие показа нетрадиционната вечеря от спасени продукти. Тя се провежда на площадката на завода за преработка на отпадъци на столицата, а менюто е приготвено от кулинарите Лора и Стоян от “Бон Апети”. Тази кампания, в която наши партньори са фондация \"Кредо Бонум\" и \"Билла кампания\", е насочена към децата и младите хора. \"Трябва да бъдем по-отговорни към храната и количествата, които се изхвърлят ежедневно. Нека да пазаруваме разумно и заедно да намалим храната, която се пилее\", каза Фандъкова. През 2017 г. в компостиращата инсталация са преработени 8500 т хранителни отпадъци и 14 000 т зелени отпадъци, от които се произвежда еленергия и компост. По данни на европейско проучване у нас се разхищават над 670 000 т храни. Превърнати в приготвена храна, това прави над 2 милиарда порции. Лице на кампанията на Столичната община е волейболната легенда Владо Нилолов. Проектът е част от мащабна инициатива под егидата на кмета на Лондон, в която 10 европейски градове обединяват усилията си за намаляване на хранителните отпадъци. Освен София в нея участват Осло, Барселона и други.", "date": "2018.04.12", "title": "Фандъкова празнува рожден ден с кампания за по-малко изхвърлена храна (Снимки)"}
{"url": "https://www.24chasa.bg/novini/article/6813571", "text": "Говорител на Европейската комисия коментира, че Брюксел поддържа връзка с всички държави от ЕС по този въпрос, но се въздържа от коментар за вероятността от престоящи въздушни удари на САЩ в Сирия, предаде  Употребата на химическо оръжие е военно престъпление и престъпление срещу човечеството. Темата „Сирия“ ще бъде в дневния ред на срещата на министрите на външните работи от ЕС в понеделник в Люксембург, каза Мая Коцианчич - говорител на ЕК.", "date": "2018.04.12", "title": "ЕК: Единственото възможно решение за Сирия е политическото"}
{"url": "https://www.24chasa.bg/novini/article/6813566", "text": "Висш ирански служител предупреди Израел да не провокира Иран. Това се случи само ден, след като израелският министър-председател отправи подобно предупреждение към Техеран, предаде Асошиейтед прес. Али Ширази, помощник на иранския върховен духовен водач Али Хаменей, каза, цитиран от полуофициалната иранска информационна агенция Фарс, че Иран е способен да унищожи еврейската държава. \"Ако дадете повод на Иран, Тел Авив и Хайфа ще бъдат изтрити от лицето на Земята\", каза той, цитиран от БТА. По време на възпоменателна церемония по повод Холокоста вчера израелският премиер Бенямин Нетаняху предупреди Иран \"да не подлага на изпитание решимостта на Израел\". Иран неведнъж е предвещавал гибелта на еврейската държава и подкрепя въоръжени групировки, поставящи си за цел унищожаването му. Натаняху каза, че Израел няма да толерира иранско военно присъствие в Сирия, особено по границата си. Иран е изпратил в подкрепа на правителствените сили на сирийския президент Башар Асад редовни войски от състава на Корпуса на гвардейците на Ислямската революция и паравоенни формирования.", "date": "2018.04.12", "title": "Тел Авив ще бъде изтрит от лицето на Земята, ако Израел нападне Иран"}
{"url": "https://www.24chasa.bg/novini/article/6813549", "text": "“Детето ми лежеше на пейка по гръб в Борисовата градина. Имаше пяна около устата, избърсах я. Целунах го няколко пъти, въпреки че полицаите ми забраняваха. Той беше студен, а аз исках нещо да ми каже”, разказа през сълзи пред Софийския градски съд Албена Игнатова - майка на убития през 2015 г. в Борисовата градина Георги. Албена и мъжът ѝ Валентин Игнатов дойдоха за първи път в съда на делото за смъртта на Георги и Йоан Матев Родителите за първи път се срещнаха и с майка му Сребра Гаджева, която е адвокат на детето си. Според прокуратурата на 2 юни 2015 г. Матев засякъл случайно Георги в парка, наръгал го с 35-сантиметров нож и избягал. Разследващите предполагат, че мотивът на убийството е грабеж. След почти 2-годишно издирване Матев бе задържан на 22 февруари 2017 г. Издаде го негова съученичка, която го разпознала на записи от камери в медиите. “Към 11,50 ч Лора ми се обади по телефона на Георги и ми каза: “Георги е наръган! Има рана”. Не можех да повярвам, че това е истина. Бяхме на работа със съпруга ми и тръгнахме към парка”, свидетелства Албена и каза, че си ляга и се събужда със студеното лице на Георги. “Дано не се е мъчил много”, разплака се майката. Заедно с Валентин са родители на общо 4 деца. Последното им се родило след убийството на Георги. Съдът разпита и гаджето на Георги Лора Крашевска. На нея той се обажда, след като е наръган. “В 11,42 ч ми каза, че ще ме чака пред моето училище “Христо Ботев” до Борисовата градина. Минута по-късно пак ми звънна и ми каза: “Лора, моля те, ела, наръгаха ме!”, спомни си момичето. Успял само да ѝ промълви, че е на пейка. Вървейки към парка, Лора не затваряла телефона. Търсила го на алея, но го открила край Конната база. “Видях го да лежи по гръб. Портфейлът му бе отворен, а до него имаше тесте карти”, обясни Лора. Георги гледал в една точка, имал пяна на устата и си държал ръката на рана в корема, която била от нож. През това време опитвайки да си поеме въздух. Хъркал. Тя го пипнала за рамото и му държала ръката. Минути по-късно дошли техен общ приятел, линейка и полиция. Лекарите го обявили за мъртъв. Че убиецът може да е Йоан Матев, Лора разбрала от момиче на име Стефания Вълчанова. Тя била съученичка на Матев в “Езиков свят”. Това се случило месеци след убийството. Стефания обяснила на гаджето на Георги във вайбър чат, че на 2 юни 2015 г. Йоан не бил на училище. Странното било, че за тази дата директорката на “Езиков свят” му искала извинителна бележка. По принцип в това училище отсъствия се извинявали без много усилия. След смъртта на Георги Йоан Матев влизал от време на време в часовете, пуснал си брада и напълнял. Всичко това Стефания навързала от разкази на нейни съученици. Матев ѝ приличал и на “бягащото момче” край БНР от снимките на МВР.", "date": "2018.04.12", "title": "Майката на убития Георги: Целувах го, исках нещо да ми каже, но той беше студен (обзор)"}
{"url": "https://www.24chasa.bg/novini/article/6813587", "text": "Русия продължава да действа агресивно, поощрена от продължилата години наред мека политика на САЩ спрямо тази агресия, но това време вече свърши, каза днес номинираният за държавен секретар на САЩ Майк Помпейо, цитиран от ДПА. Той говори на изслушванията в сенатската комисия по външните работи, на които се разглежда неговата кандидатура за шеф на американската дипломация. Той припомни, че стратегията за националната сигурност на президента Доналд Тръмп определя Русия като заплаха за САЩ, като в същото време посочи, че и дипломацията с Москва трябва да продължи. \"Ние продължаваме да укрепваме нашите въоръжени сили и да обновяваме възпиращия си ядрен арсенал. Наложихме строги санкции (на Русия) и изгонихме повече руски дипломати и разузнавачи от САЩ, отколкото когато и да било след Студената война\", каза кандидатът за държавен секретар, цитиран от БТА. \"Ако моята кандидатура бъде утвърдена, то позволете да ви уверя, че сегашната американска администрация ще продължи, както правеше това през последните 15 месеца, да предприема реални действия, за да дава отпор на (Москва), да \"презареди\" отношенията на възпиране спрямо Русия\", подчерта Помпейо, който все още е директор на ЦРУ. Той каза, че Китай днес представлява стратегическо предизвикателство за САЩ, но Вашингтон трябва да работи с Пекин в сферите, където е необходимо, и да намери точките за сътрудничество с него, \"които имат смисъл за Америка\". \"А там, където няма (такива точки), ще можем да им се противопоставяме\", добави Помпейо. Той изрази признателност на Китай за подкрепата му в оказване на натиск върху Северна Корея, но настоя, че \"Пекин трябва да направи повече\" в тази посока. Говорейки за предстоящата среща между Тръмп и севернокорейския лидер Ким Чен-ун, той посочи, че администрацията няма да повтори грешките от миналото и каза, че Тръмп \"не е човек, който ще играе игрички на масата за преговори\". Той обясни близките си отношения с президента Тръмп с това, че е свършил добра работа в ЦРУ, което е убедило президента, че има нужда от такава ценна помощ и може да разчита на агенцията. \"Възнамерявам да действам така и в Държавния департамент, за да играе той централна роля в реализирането на политиката на президента и за националната сигурност на САЩ\", подчерта Помпейо, цитиран от Асошиейтед прес. Той увери, че гласът на американските дипломати отново ще се чува и ще бъде уважаван в администрацията. Помпейо увери също така, че бързо ще запълни многото вакантни места в новото си ведомство, които неговият предшественик Рекс Тилърсън месеци наред държеше незаети и което предизвикваше силно недоволство и в департамента, и в средите, определящи външната политика на САЩ. Помпейо разкри пред сенаторите, че е бил интервюиран от специалния съветник Робърт Мълър във връзка с неговото разследване за руската намеса в президентските избори на САЩ през 2016 г. Интервюто е било поискано от Мълър и \"аз сътрудничих\", каза лаконично той, без да разкрие за какво е бил разговорът, защото според него не е добре да се говори публично, докато трае разследването. Той не отговори също на въпрос дали екипът на Мълър го е помолил да не разгласява съдържанието на разговора. Кандидатът за държавен секретар също така отказа да обсъжда пред сенаторите подробности за \"частните разговори\" с Тръмп, когато бе попитан дали президентът е разговарял с него за руското разследване. Добави обаче, че президентът никога не е искал от него да направи нещо нередно.", "date": "2018.04.12", "title": "Помпейо в Сената: Времената на мека политика спрямо руска агресия са отминали"}
{"url": "https://www.24chasa.bg/novini/article/6813580", "text": "През февруари 2018 г. приходите на българските хотели от нощувки са надминали 50 млн. лв. за първи път от 2012 г., когато тези данни започнаха да се оповестяват всеки месец. Собствениците на местата за настаняване са получили общо 50,2 млн. лв. през месеца, като това е с 9,6% повече от приходите им през февруари 2017 г., сочат данни на НСИ. Приходите от нощувки на чужди граждани бележат 13,5% ръст на годишна база, а тези от българи са с 5,1% повече. На практика приходите на хотелиерите през февруари са около една четвърт от това, което получават за един месец в разгара на летния сезон през последните години. Броят на гостите на хотелите през февруари е с 2,1% повече от същия месец на миналата година, но броят на нощувките е с 3,5% повече, т.е. има средно увеличение на престоя. Средната заетост на хотелите е 31,1%, като се увеличава с 0,7 процентни пункта на годишна база, като най-висока е заетостта на хотелите с 4 и 5 звезди - 44,8%. ", "date": "2018.04.12", "title": "Почти 10% ръст на приходи в туризма"}
{"url": "https://www.24chasa.bg/novini/article/6813521", "text": "Група британски войници са пленени в Сирия от правителствената армия, пише в материал на иранската държавна агенция FARS, цитиран от електронното издание на гръцкия вестник Protothema. В материала, според цитата на гръцкото издание, е написано следното: „Няколко британски военнослужещи са заловени от Сирийската армия в Източна Гута, край Дамаск\", съобщиха медиите в сряда, като посочиха, че те са инфилтрирали региона миналия месец в рамките на американския план за нападение над Дамаск съвместно със силите на терористите и НАТО, който се провали. Кореспондента на излъчващия на арабски телевизионен канал Al Mayadeen в Москва съобщи, че няколко британски военнослужещи са хванати в плен по време на военната операция в Източна Гута, информира \"Фокус\". От появилите се по-рано съобщения се разбра, че чуждестранните военнослужещи са проникнали в Източна Гута, предградие на Дамаск, за да участват в сухоземна офанзива срещу сирийската столица, съвместно със САЩ. Вашингтон и Тел Авив са планирали да нападнат Дамаск по няколко направления, като в операцията е трябвало да участват НАТО и Йордания, но намеренията им са били осуетени от бързата победа на сирийската армия в Източна Гута. Добре осведомени източници разкриха, че САЩ и Израел са планирали да окажат поддръжка на терористите в Източна Гута чрез въздушни удари, така че те да могат да овладеят големи зони около Дамаск, които да бъдат използвани като плацдарм за настъпление, което да сложи край на сирийското правителство“.", "date": "2018.04.12", "title": "Сирийската армия е заловила група британски войници в Източна Гута"}
{"url": "https://www.24chasa.bg/novini/article/6813370", "text": "“Габрово - мой малък Брюксел” е тазгодишното мото на карнавала в столицата на смеха - Габрово, който ще се проведе на 19 май. Винаги в крак с времето, дори и малко по-напред, габровци са погледнали с усмивка и намигване не само към себе си, българската политика и ежедневните ни проблеми, но и към европредседателството, европейските политики, културната програма и различните европейски държави и техните традиции. Около 3000 ще са участниците в дефилето по време на най-стария и грандиозен карнавал в България, а ако имате чувство за хумор и сръчни ръце, до 15 април можете да подадете заявка за участие в шествието със своя карнавална картина. От общината са предвидили щедри възнаграждения за най-находчивите и оригинални идеи. Програма “Култура” на община Габрово е друга инициатива, с която градът се гордее. За осма поредна година общината отделя част от бюджета си, за да подкрепя и стимулира развитието на качествени, оригинални и новаторски културни инициативи и продукти. Приоритет на програмата за 2018 г. са прояви, които дават видимост и са с принос към значимите за страната и общината събития: включването на Габрово в иновативния проект на ЮНЕСКО “Творчески градове”, Българското председателство на Съвета на ЕС, Европейската година на културното наследство. На 26 и 27 юни Габрово ще бъде домакин на конференция на общинската мрежа за енергийна ефективност “ЕкоЕнергия” с фокус върху развитието на интелигентните градове и общности. Събитието, част от официалния календар на Българското председателство, е на тема “Енергийната ефективност като инструмент за ускорено развитие на българските общини”. Сред основните акценти е представяне на връзките между различните равнища на управление за обновяване на публичния сграден фонд, общинското енергийно планиране и технологичните иновации в области като сградната автоматизация и системите за улично осветление. В рамките на форума ще бъдат разгледани възможностите и очакванията на местното самоуправление в изпълнението на националните политики, както и насърчителните мерки за интегрирано градско развитие, основано на ресурсната ефективност. “Код зелено” е събитието, с което Габрово ще отбележи края на шестте месеца Българско председателство на Съвета на ЕС. На 30 юни във възстановения с европейски средства градски парк “Маркотея” множество зелени инициативи ще приканят младите хора на Габрово да потърсят свежи идеи за щастливо лято на открито. Йога в парка, артработилници, зелена класна стая с вдъхновяващите истории на успелите млади хора, както и занимателни еко игри за малки и големи са заложени в програмата. Код “Зелено” е събитие, което ще се случи благодарение на доброволческо участие, с послание в един от основните приоритети на Българското председателство на Съвета на ЕС - Бъдещето на Европа и младите хора. И в Трявна са в готовност за изпълнение на своя проект “Цветовете на Българското председателство” През май ще бъде изградено цветно лого на Българското председателство в зелена площ до административната сграда на общината. Логото ще бъде направено от зелена копривка, бяла и червена бегония. То ще заеме площ от 16 кв. м и ще бъде открито по време на Деня на председателството в Трявна. Младите хора от общината и всички присъстващи на събитието ще имат възможност собственоръчно да засадят растения в обособена алея в близост до логото. Предвижда се в рамките на проекта да бъде организирана забавна и иновативна информационна кампания сред ученици от Трявна, ще се проведат и игри на открито, насочени към ЕС и Европредседателството. Партньор по проекта на община Трявна е център “Промяната е в теб”.", "date": "2018.04.12", "title": "Зелени инициативи, конференция  и лого от цветя за Българското председателство в Габровско"}
{"url": "https://www.24chasa.bg/novini/article/6813414", "text": "14.6% е ръстът на приходите от нощувки за първите два месеца на 2018 г. Данните затвърждават повишено търсене на по-висококатегорийни хотели. Това коментира министър Николина Ангелкова, съобщиха от пресцентъра на Министерство на туризма. С 14.6% са нараснали приходите от нощувки на туристи в местата за настаняване с 10 и повече легла през първите два месеца на 2018 г. спрямо същия период година по-рано. Общо през януари и февруари постъпленията от нощувки достигат над 100 млн. лв., като за същите месеци на миналата година са били близо 87.5 млн. лв. Това стана ясно след анализ на данните на Националния статистически институт за февруари, публикувани днес. Приходите от нощувки на българи са повече от 43.5 млн. лв. и нарастват с 10.9%. Увеличение от 17.6% бележат постъпленията от нощувки за от чужденци за първите два месеца на 2018 г. и достигат 56.6 млн. лв. Общият брой на реализираните нощувки в България е близо 1.85 млн., като се отбелязва ръст от 8.2%. От тях близо 875 хил. са осъществени от чужденци, а около 975 хил. – от българи. Ръстът е съответно от 11.3% и 5.5%. „Показателен е фактът, че увеличението в постъпленията от нощувките изпреварва нарастването на пренощувалите лица и ръста в броя нощувки\", коментира министърът на туризма Николина Ангелкова. Това потвърждава тенденцията, че посетителите предпочитат по-висок клас места за настаняване, тоест фактът, че у нас идват по-висок клас туристи говори за повишаване на качеството на туристическия продукт в страната. Общо пренощувалите лица в места за настаняване са малко над 762 хил., като се увеличават със 6.5% спрямо януари и февруари година по-рано. По данни на НСИ само за февруари 72% от чужденците са отседнали в 4 и 5-звездни хотели. Тяхната обща заетост е 44.8% за месеца и е най- висока сред всички места за настаняване. От българите - над 35.9% са избрали висок клас хотели. През 2017 г. общо реализираните нощувки в категоризираните места за настаняване с 10 и повече легла в цялата страна са повече от 26 млн. и се увеличават с 3.4% в сравнение с година по-рано. В това число българите са с над 8.948 нощувки, а тези на чужденците надвишават 17 млн. и са с 5.9% повече спрямо 2016 г.", "date": "2018.04.12", "title": "Ангелкова: Над 14% е ръстът на приходите от нощувки за януари и февруари на 2018-а"}
{"url": "https://www.24chasa.bg/novini/article/6813413", "text": "Министърът на правосъдието Цецка Цачева отправи покана до Департамента за правосъдие на Съединените американски щати (САЩ), чрез Министерството на външните работи на Република България, за провеждане на двустранни консултации. Това съобщиха от пресцентъра на Министерството на правосъдието. В поканата се казва, че на 12.04.2018 г. в Министерството на правосъдието е постъпило писмо от главния прокурор на Република България, г-н Сотир Цацаров, относно обявения за международно издирване от страна на САЩ български гражданин Желяз Михайлов Андреев. В него главният прокурор сочи, че в прокуратурата са постъпили писма от дирекция „Международно оперативно сътрудничество“ на Министерството на вътрешните работи, касаещи установяването на още четирима български граждани, издирвани с цел арест и екстрадиция от Интерпол – Вашингтон, на основания за задържане, идентични с тези на Желяз Андреев. В тази връзка министър Цачева отправя покана за провеждане на експертни консултации в спешен порядък на основание чл. 20 от Договора за екстрадиция между правителството на Република България и правителството на Съединените американски щати. „Надявам се възможността за консултации да допринесе за своевременното и успешно разрешаване на конкретните случаи, посочени по-горе и да гарантират взаимното безпроблемно прилагане на Договора, както и защитата на правата на българските граждани“, се казва още в документа. За отправената покана своевременно е уведомен заместник-министърът на външните работи г-н Юрий Щерк, който от своя страна по дипломатичен път е информирал посолството на САЩ в София.", "date": "2018.04.12", "title": "Цачева поиска експертни консултации със САЩ заради четиримата издирвани българи"}
{"url": "https://www.24chasa.bg/novini/article/6813149", "text": "Най-решително осъждаме употребата на химическо оръжие в Сирия, последният случай беше ужасяващ. Това е заплаха за международния мир и сигурност, заяви генералният секретар на НАТО Йенс Столтенберг, предава БТА. Призоваваме сирийския режим и подкрепящите го да допуснат оказването на международна медицинска помощ и международни наблюдатели, добави той. Столтенберг призова виновниците за употребата на химическо оръжие да понесат отговорност. Трябва да защитим забраната на химическите оръжия, допълни генералният секретар.", "date": "2018.04.12", "title": "НАТО: Използването на химическо оръжие е заплаха за мира и сигурността"}
{"url": "https://www.24chasa.bg/novini/article/6813156", "text": "Консервативната опозиция в Гърция няма да подкрепи споразумение за името с Македония, ако бившата югославска република не промени конституцията си. Това заяви днес лидерът на партия Нова демокрация Кириакос Мицотакис, цитиран от агенция Ройтерс и БТА. Атина и Скопие водят преговори за решаване на спора, който пречи на присъединяването на Македония към НАТО и ЕС. Гърция смята, че името \"Македония\" крие териториални претенции към нейния северен район със същото име. \"Ние ще изразим нашето силно несъгласие в парламента, когато и ако подобно споразумение се появи\", заяви Кириакос Мицотакис, чиято партия изпреварва управляващата СИРИЗА в социологическите анкети. \"Промяна на конституцията (от страна на Скопие) е необходимо предварително условие за споразумение\", посочи Мицотакис пред асоциацията на чуждестранните медии. Промените в конституцията на Македония, за които настоява Нова демокрация, биха засегнали пасажи, които се отнасят до националността, езика и други. До момента Македония отказва да обмисли подобни промени, отбелязва Ройтерс. Гръцкото правителство обаче може да приеме споразумение за името и без помощта на Нова демокрация, посочва агенцията. Стотици хиляди гърци протестираха през април в Солун срещу включването на името \"Македония\" в каквото и да е споразумение по спора. Мицотакис обвини правителството, че води \"тайни преговори\", а след това информира политическите партии в опозицията, като по този начин създава разделение между гърците. Преговорите между Гърция и Македония по спора за името се водят от 1991 г.", "date": "2018.04.12", "title": "Гръцката опозиция няма да подкрепи идея за името без промени в конституцията на Македония"}
{"url": "https://www.24chasa.bg/novini/article/6813167", "text": "Русия планира да извърши над 30 изстрелвания в космоса през 2018 г., предаде ТАСС. Това заяви генералният директор на Роскосмос Игор Комаров. \"Тази година планираме увеличаване на изстрелванията, те ще са над 30\", каза той по телевизия \"Россия 24\", цитиран от БТА. Комаров отбеляза, че ще бъде увеличено производството на космически апарати. Той поясни, че програмата за изстрелване на спътници \"One Web\" в космоса ще позволи да се увеличат космическите стартове през 2019 г. Комаров припомни, че в рамките на тази програма е предвидено изстрелването на 11 ракети \"Протон\". Русия понастоящем е на второ място по броя на изстрелванията в космоса - миналата година руски ракети са били изстреляни 21 пъти, американски - 29 пъти, а на трето място е Китай, с 18 изстрелвания в космоса. От началото на 2018 г. руски ракети са стартирали 5 пъти.", "date": "2018.04.12", "title": "Русия ще извърши над 30 изстрелвания в космоса през 2018 г."}
{"url": "https://www.24chasa.bg/novini/article/6813172", "text": "Международната група за производство на опаковки и хартия Mondigroup възнамерява да инвестира над 600 млн. евро в изграждането на нов завод в България. Това стана ясно от среща на заместник-министъра на икономиката Лъчезар Борисов и изпълнителния директор на Българска агенция за инвестициите (БАИ) Стамен Янев с техническия директор на Монди Кристиян Скилих, съобщиха от министерството. Заместник-министър Борисов поясни, че инвестиционните намерения на търговското дружество се считат за приоритетни, което им позволява да се възползват от мерките, които предлага Закона за насърчаване на инвестициите (ЗНИ). Бяха обсъдени и възможностите за разширяване на производството, като зам.-министърът пое ангажимент да съдейства максимално бързо с процедурните решения. „България е на картата на инвестиционните процеси и Ви благодаря, че сте част от тях“, каза в заключение Лъчезар Борисов.", "date": "2018.04.12", "title": "Инвестират 600 млн. евро в производството на опаковки и хартия в България"}
{"url": "https://www.24chasa.bg/novini/article/6813275", "text": "Пожар гори в страни от пътя на автомагистрала „Струма“ в посока София, съобщи читател на „Фокус“. Огънят гори на широк фронт, около 100-150 метра. На място все още няма пристигнал екип огнеборци.                                                                                                                                                                                                                                                                                                                       ", "date": "2018.04.12", "title": "Пожар гори до магистрала \"Струма\""}
{"url": "https://www.24chasa.bg/novini/article/6813276", "text": "Мъртъв е открит пилотът на бойния самолет тип Мираж 2000-5 на военновъздушните сили, който се разби край остров Скирос. Той се е спускал в морската област на 9 морски мили на североизток от Скирос. Трагичната новина бе обявена от военния министър Панос Каменос в Twitter. \"Мираж 2000-5\" беше един от двата военни самолета, които се опитаха да спрат турски бойни самолети, които бяха нарушили гръцкото въздушно пространство. Съгласно информацията, пилотът на Мираж 2000-5, не е подал сигнал SOS. Източници на гръцкото военно министерство опровергават информацията, тиражирана по-рано днес, че военният самолет е бил свален. Турският тв канал \"Haber Turk\" съобщи, цитирайки източници от турските въоръжени сили, че в района няма турски самолети.", "date": "2018.04.12", "title": "Откриха мъртъв пилота на гръцкия военен самолет, разбил се край остров Скирос"}
{"url": "https://www.24chasa.bg/novini/article/6813284", "text": "Руските бойни кораби са напуснали военноморската база Тартус в Сирия от съображения за сигурност, каза руски депутат, цитиран от  Ройтерс и БТА.                                                                                                                                                                                                                                                                                                                                                                                                                                                                                                                                                                                                                                                                                                                                                                          ", "date": "2018.04.12", "title": "Руските бойни кораби са напуснали военноморската база Тартус в Сирия"}
{"url": "https://www.24chasa.bg/novini/article/6813293", "text": "Президентите на Турция и Русия Реджеп Таийп Ердоган и Владимир Путин проведоха разговор по телефона във връзка с последните развития в Сирия в четвъртък, съобщиха от турското президентство, предава електронното издание на турския вестник Yeni Safak. Ердоган е разговарял по темата и с американския си колега Доналд Тръмп в сряда, предава Фокус. Разговорите дойдоха, след като Тръмп предупреди Русия в „Туитър“ да очаква военна намеса на САЩ в Сирия след предполагаемата химическа атака в град Дума, в сирийската провинция Източна Гута, на 8 април, в резултат от което, според данни от различни неправителствени организации, загинаха десетки хора.", "date": "2018.04.12", "title": "Путин и Ердоган обсъдиха по телефона последните събития в Сирия"}
{"url": "https://www.24chasa.bg/novini/article/6811691", "text": "Лични и фирмени авоари на Сотир Янков за 16,4 млн. лв. са запорирани от Комисията за отнемане на незаконно придобито имущество (КОНПИ) още през 2013 г., веднага след като Дон Портокал и останалите бяха арестувани за данъчни престъпления и пране на пари, показа проверка на “24 часа”. Мерките обаче са по реда на вече отменения закон за отнемане в полза на държавата, уточниха от комисията. Това означава, че за да се пристъпи към дело за конфискация, трябва да има влязла в сила присъда срещу Дон Портокал заради данъчните престъпления, в които е обвинен. Наказателното дело  в Пловдив обаче ще започне на първа инстанция през май и не се знае кога ще приключи. По него Министерството на финансите търси други 5,4 млн. лв., с които е ощетен бюджетът от невнесен ДДС.  “Част от обезпечителните мерки върху недвижими имоти са вдигнати заради искания на съдебни изпълнители”, казаха от КОНПИ за актуалното състояние на запорираното имущество на подсъдимия бизнесмен и фирмите му. Оказва се, че Дон Портокал умело се възползва от ситуацията. Още преди да бъде арестуван, фирмите му за внос и търговия с плодове бяха запорирани от банки. Причината е, че е спрял да обслужва кредитите си. Така срещу тях започват изпълнителни дела. Имуществото на “Сотир Плод”, “Сотир Груп”, “Янков и сие” и още няколко дружества се разпродава, за да се покрият дълговете към банките. Най-апетитният имот на Дон Портокал е хладилната складова база, където се съхраняват плодовете, внесени от чужбина, преди да потеглят към търговската мрежа в България. Базата е обявена за продан от частен съдебен изпълнител за 8 млн. лв., но няколко години никой не иска да я купи. Накрая се появява кандидат - бизнесменът Йордан Балабанов. Няколко месеца по-късно обаче той препродава имота. Купувач е пловдивското дружество “Глобал Транс Трейд”, а цената е с 600 хил. лв. по-висока. Собственик на “Глобал Транс Трейд” е Иван Пашев, приятел на дъщерята на Дон Портокал. Преди него Мария Янкова беше гадже на бившия депутат от партията на Бареков Мартин Иванов-Данона.  Така имотът, запориран от КОНПИ през 2013 г., се връща в ръцете на подсъдимия за данъчни престъпления, но чрез зет му. Днес фирмите на Дон Портокал са обявени в несъстоятелност, но търговията с плодове продължава приятелят на дъщеря му. Фирмата на Пашев се занимава и с транспорт. Затова има и ведомствена бензиностанция, която е запечатана за кратко от НАП през февруари 2018 г. Сотир Янков, съпругата му Елена и дъщеря им Мария са подсъдими за данъчни престъпления, фирмите им са в несъстоятелност, но Пашев е чист пред закона. По делото срещу тях и останалите 11 души в окръжния съд в Пловдив бяха разпитани спедитори и шофьори, които работят за Янков. От показанията им става ясно, че той е плащал за доставката на плодовете, парите са били превеждани по сметки в чужбина, но Те не са внасяли дължимия ДДС по сделките и така за няколко години фирмите на Янков спестили 5,4 млн. лв. Защитната теза на Дон Портокал е, че дружествата, с които е търгувал, са регистрирани по ДДС и не може да предполага, че не са внасяли данъка. На съдебно заседание през 2013 г. той казва: “Самият факт, че българският съд е регистрирал дружествата и им е дадена възможност да теглят данъчен кредит, не може да ме накара да се съмнявам в тези дружества. Разберете, че аз съм измамен в момента. Бях изненадан и разочарован, правих опити да се свържа с тях. Аз нямам контакт с тези дружества. Ако докажете, че имам връзка с тях, съм готов да лежа в затвора колкото кажете. Нима мислите, че ние, които правим законен бизнес, бихме създавали връзки помежду си, за да мамим държавата, в която работим и живеем?”.  Един от подсъдимите заедно с Дон Портокал е Милко Велков от Пловдив. Той отсъстваше на заседанието в сряда. Причината е, че по същото време Велков е бил на дело в спецсъда. Там е подсъдим по две дела за данъчни престъпления. Едно от тях е известно като делото на бандата на фактуристите с лидер Петър Дзивев, а другото - с тартор Гроздан Токов. Ролята на Милко Велков при фактуристите е същата, както и по делото срещу Сотир Янков. Той е контролирал кухи дружества, регистрирани на безимотни роми и алкохолици. Те пък са издавали фактури на реални фирми и не са плащали ДДС. Велков дори подготвял бягството си зад граница с паспорта на брат си. По време на арестите бил в болница, но веднага след изписването му е обвинен. Част от другите подсъдими с Дон Портокал са собственици на кухи фирми, които са фактурирали доставките на плодове, но не са плащали ДДС. Това са Борислав Борисов, Живко Бабачев, Иво Илев, който се оказа в чужбина. Името на Сотир Янков нашумя преди година по време на делото срещу бившия депутат Щерю Щерев. Той беше осъден условно за това, че незаконно е превел в чужбина 7 млн. лв. Оказа се, че различни бизнесмени, сред които Сотир Янков, са му давали пари кеш, а Щерев им вършел услуги като ги внасял по сметки на различни дружества зад граница. Освен със Сотир Янков Щерев е работил и с Гълъбин Боевски, осъден в Бразилия за трафик на кокаин, както и със съпругата на кокаиновия крал Матей Боев. Граждански иск за 5,4 млн. лева предявява финансовият министър Владислав Горанов срещу бившия цитрусов бос Сотир Янков, известен още като Дон Потрокал. Той, съпругата му Елена, дъщеря им Мария и още 11 души са подсъдими за крупно източване на ДДС. Чрез юрисконсулта на министерството Горанов представи в Пловдивския окръжен съд заявление, с което иска да бъде конституиран като граждански ищец. Финансист номер едно на България претендира за сумата, с която Янков е ощетил държавната хазна. Ход на делото обаче не беше даден заради отсъствието на двама подсъдими. Един от тях е Иво Илиев, който живеел и работел в Германия. Прокурор Дилян Пинчев поиска съдът да го задържи, за да участва пълноценно в процеса. Обвинителят настоя Илиев да бъде обявен за общодържавно издирване и да бъде издадена европейска заповед за арест. Според съдия Светлана Станева не трябва да се предприемат такива санкции спрямо него. Другият подсъдим - Марин Велков, не се яви, защото бил по същото време на дело в спецсъда. Дон Потрокал и семейството му категорично забраниха да бъдат снимани. Дъщеря им Мария потърси сметка от репортер в съдебната зала защо е понечил да фотографира адвокатите, които бяха цяла армия. Отсъстваше Ина Лулчева, наета да представлява Сотир Янков. Стефан Левашки, Георги Кутрянски, Марин и Димитър Марковски, Йосиф Бакърджиев са част от защитниците. Делото срещу Дон Портокал и сие се отлага за пореден път. Процесът започна преди 3 г. след шумния арест на Янкови. Семейството беше задържано през 2012 г. Като собственик на най-голямото плодохранилище в с. Първенец Янков е обвинен в укриване на ДДС за 5,4 млн. лева. Базата му е построена с пари от САПАРД, а инвестицията е 20 млн. лева. Съдия изпълнители описаха складовете и цялото имущество на фамилията. Към него претенции има и Комисията за отнемане на престъпно имущество. Всички имоти на Янкови бяха разпродадени на търг. През 2016 г. съдът върна делото на прокуратурата заради процесуални нарушеня. Следващото заседание е насрочено за 9 май. Обвинителният акт е 382 страници, а самото дело е 77 тома.", "date": "2018.04.12", "title": "Подсъдимият бизнесмен Дон Портокал със запор на авоари за 16 млн. лв."}
{"url": "https://www.24chasa.bg/novini/article/6813288", "text": "Италианският президент Серджо Матарела поиска днес уверения от политическите лидери, че ще се спазват ангажиментите на Италия към НАТО на фона на несигурността, породена от сирийския конфликт, предаде Ройтерс. Източник от канцеларията на Матарела каза, че президентът е обезпокоен от ескалиращата сирийска криза и от това, че някои партии открито се противопоставят на заплахите на САЩ да предприемат ответни военни действия заради предполагаемата атака с бойно отровно вещество в Сирия, приписвана на президента Башар Асад. Матарела постави днес началото на нов кръг политически консултации за съставяне на правителство, съобщи Франс прес, цитирана от БТА. Представителите на малките партии започнаха да пристигат един след друг сутринта в президентството, а политиците от основните формации са очаквани след 16,30 часа. Целта е да се намери решение на трудното уравнение с участието на Луиджи ди Майо, лидера на Движение \"Пет звезди\", което стана най-голямата партия в парламента с получени 32 процента от гласовете на изборите на 4 март, и Матео Салвини, лидер на Лигата и дясната коалиция, получила сборен резултат от 37 процента. Двамата мъже изразяват готовност да управляват заедно, но Ди Майо иска Лигата да скъса предизборните си договорки със Силвио Берлускони, което Салвини отказва да направи. За да демонстрират единство, въпреки разногласията и вътрешните вражди, Салвини и Берлускони ще се явят заедно пред Матарела. Повече от месец след изборите основните партии изглежда са далеч от сключването на сделка след първия кръг консултации миналата седмица, който стигна до задънена улица. Казусът Сирия добави още несигурност, тъй като Лигата изглежда заема страната на Русия, а не тази на САЩ. Движение \"Пет звезди\" също в миналото е изразявало симпатии към Москва, посочва Ройтерс.", "date": "2018.04.12", "title": "Започнаха нови консултации за съставяне на правителство в Италия на фона на кризата в Сирия"}
{"url": "https://www.24chasa.bg/novini/article/6813309", "text": "Веригата хипермаркети за дома и градината „Практикер“ дари стоки за повече от 17 000 лв. за традиционната кампания на Столична община – „Пролетно почистване на София“, организирана чрез Столичния инспекторат. Над 300 артикула, включително пейки, разнообразни инструменти, бои, градински пособия и материали за почистване бяха предадени на инспектората от наскоро отворилия обновен „Практикер“ – Люлин. „Практикер“ се включва в кампанията „Пролетно почистване на София“ по покана на кмета на Столична община г-жа Йорданка Фандъкова, за да помогне на столичани да направят града, в който живеят, още по-привлекателно, чисто и уютно място. Инициативата стартира на 26.03.2018 г. и ще протече в два етапа. Първият ще се проведе под надслов „Заедно да почистим, поддържаме и пазим своя квартал” до 15.04, а вторият – „За по-чиста и зелена София“, ще се състои от 16.04.2018 г. до 28.04.2018 г. Инициативата на „Практикер“ е подарък за софиянци във връзка с откриването на напълно обновения хипермаркет на веригата в столичния квартал Люлин. След по-малко от 5 месеца ремонт, в края на март „Практикер“ – Люлин отново отвори врати за своите клиенти в изцяло реконструирана и модернизирана сграда, разширена с повече от 3500 кв. м. Търговската зала е увеличена с близо 1000 кв. м, като е осигурена повече светлина, нова по-функционална подредба и организация на продуктите, както и значително по-голям асортимент - над 50 хил. продукта на водещи световни и български производители. Общата площ на новия „Практикер“ - Люлин е вече почти 12 000 кв. м., а за доброто обслужване и консултация на клиентите се грижат близо 100 обучени продавач-консултанта. „Практикер“-Люлин е на познатия си удобен адрес в голям търговски парк, включващ хипермаркет „Хит“ и други търговски обекти от различни сектори. Намира се в близост до метростанция „Сливница“ и разполага с голям безплатен паркинг.", "date": "2018.04.12", "title": "„Практикер“ дари на столичани над 17 000 лв. под формата на стоки за една по-чиста София"}
{"url": "https://www.24chasa.bg/novini/article/6813289", "text": "Бъдещето на кохезионната и общата селскостопанска политика на ЕС бе една от основните теми на заседанието на Съвета на европейските общини и региони, което се провежда в Старата столица. Кметът на Велико Търново и председател на Сдружението на общините Даниел Панов подчерта, че през програмния период 2007-2013 общините са се доказали като много сериозен и отговорен бенефициент на европейските програми с реализираните над 4300 проекта за общо 5 милиарда лева „Това ни позволи да участваме активно, да лобираме и да защитим интересите си при подготовката на настоящия програмен период, който започна от 2014 година. Сега в сферата на европейските програми и проекти гласът на общините се чува по-ясно и по-силно, с него се съобразяват и го зачитат. И понастоящем се движим с добри темпове. Заемаме 7-о място по плащания от Кохезионния фонд и от Фонда за регионално развитие, а по Европейския социален фонд дори сме на 4-то място сред страните членки на ЕС. Към края на миналата година общините изпълняват над 1 200 проекта на обща стойност около милиард и половина евро“, посочи Даниел Панов. Тези факти показват ангажираността на местните власти в България както в настоящето, така и в бъдещето на кохезионната и общата селскостопанска политики. „Кохезията е най-видимата европейска политика, от която се ползват всички европейски граждани и поради това консенсусни решения трябва да търсим на ниво Европейски съюз. Сближаването на отделните общини и региони трябва да продължи и след 2020 година, а най-малкото, което трябва да бъде направено в тази насока е кохезионната и общата селскостопанска политика да запазят сегашния финансов ресурс и възможни сфери за инвестиции. Надеждите и очакванията ни са, че колегите от Австрия, а след тях и нашите съседи от Румъния ще продължат отстояването на тази толкова важна за жителите на европейските общини и региони позиция“, категоричен бе Даниел Панов. Същото бе посланието, отправено и от заместник-министъра на българското председателство Олег Петков. Генералният секретар на СЕОР Фредерик Валие коментира, че солидарността е сред водещите принципи на Европейския съюз още от създаването му, а продължаването на кохезионната политика и на сближаването е сред водещите ангажименти на Комитета на регионите. Интеграцията на Западните Балкани, която е приоритет на Българското европредседателство, бе друга от обсъжданите теми. Даниел Панов обясни, че тази тема не е нова за Сдружението на общините, а по създаването, развиването и задълбочаването на сътрудничеството между местните власти от региона се работи вече двадесет години. НСОРБ е сред учредителите на Мрежата на асоциациите на местните власти от Югоизточна Европа, създадена през 2001 година. „Заедно с колегите от държавите обменяме опит и добри практики в сферите на местните финанси, градското планиране, управлението на отпадъците и водите, енергийната ефективност и устойчивия туризъм, финансовата децентрализация. Много успешно и при пълно единодействие с правителството работим и по темата за цифровата икономика, която е приоритет на Естония, България и Австрия. Почти две трети от общините ни вече са част от електронния обмен на документи между публичните администрации. На местно ниво постоянно подобряваме и качеството, и бързината на традиционните ни административни услуги“, говори още Панов. Близо 100 са проектите, които българските общини изпълняват в рамките на Председателството. Над 3 милиона българи са приобщени към културни и спортни събития, флашмобове и фестивали, викторини и състезания по промотиране на Европейския съюз и на българското председателство. Изпълнителният директор на НСОРБ Силвия Георгиева запозна всички присъстващи със структурата, функциите и дейностите на най-голямата неправителствена организация в България. Подчертана бе водещата роля, която Сдружението има при законодателните промени и при провеждането на редица политики от централната власт.", "date": "2018.04.12", "title": "Даниел Панов: Европейската кохезионна политика да продължи при запазване на същия финансов ресурс"}
{"url": "https://www.24chasa.bg/novini/article/6813335", "text": "Българските държавни железници (БДЖ) въвеждат нова билетна система и ще оборудват кондукторите с таблети. Това ще реши проблема с препълнените влакове, обявиха от БДЖ, след като по празниците клиенти на компанията пътуваха кошмарно в препълнени вагони. В момента за повечето влакове българските железници нямат регламент колко билети могат да продадат за правостоящи, предава  .  Без данни в реално време колко точно билети са продадени, се случва влаковете да се препълнят. С въвеждането на новата система продажбите ще се регистрират в реално време и при препълване на вагоните ще спират. За тези нововъведения обаче ще е нужна година.", "date": "2018.04.12", "title": "Кондукторите в БДЖ ще имат и таблети"}
{"url": "https://www.24chasa.bg/novini/article/6813373", "text": "И ситуацията в Сирия ескалира, напрежението в Босна и Херцеговина, нещата в Косово - тези неща ще се обсъдят на КСНС в сряда при президента. Хубаво е подобни теми да се обсъждат, при предишния президент не беше така - КСНС се свикваше много рядко. Това каза министърът на отбраната Красимир Каракачанов в предаването \"Лице в лице\" по  . Няма решение на НАТО за ситуацията в Сирия. Тръмп писа няколко пъти в туитър по темата. Не са водени разговори с нас по темата, нито Съвета за сигурност има решение за санкции, нито НАТО е взело подобна инициатива, коментира още той. Лично аз смятам, че България трябва да бъде фактор, който да предлага диалог. Военните удари не са решение в Сирия, допълни Каракачанов. Случаят със Скрипал става все по-мъглив, така че България взе правилно решение по темата, каза още той.                                                                                                                                                                                                                                                                                                                        ", "date": "2018.04.12", "title": "Каракачанов: Военни удари не са решение за Сирия, трябва да сме страна, предлагаща диалог"}
{"url": "https://www.24chasa.bg/novini/article/6813359", "text": "България е готова да задълбочи сътрудничеството си с Босна и Херцеговина в областта на отбраната и сферата на сигурността с оглед на евроатлантическата перспектива на Сараево. Това заяви президентът Румен Радев по време на срещата си на „Дондуков“ 2 с председателстващия Съвета на министрите на Босна и Херцеговина Денис Звиздич. Страната ни извървя важен път, за да усвои високите стандарти на НАТО и можем да споделим опита си, заяви държавният глава и подчерта, че България разработва каталог на възможностите за образование, квалификация и обучение у нас в сферата на сигурността и отбраната, от които може да се възползва Босна и Херцеговина. Това съобщиха от прессекретариата на държавния глава. Българският президент призова Босна и Херцеговина да запази импулса за реформи особено в сферата на върховенството на закона, в административната реформа, социално-икономическата област. „Важно е да продължим сътрудничеството в сферата на правосъдието и вътрешния ред, защото само със съвместни усилия можем да се противопоставим на трансграничната престъпност, религиозната радикализация и тероризма“, заяви Румен Радев. Президентът Радев приветства усилията на Босна и Херцеговина за постигане на напредък в процеса на европейска интеграция и за получаване на статут на страна-кандидатстваща за пълноправно членство в Европейския съюз. „Надявам се до края на българското европредседателство да получите желания отговор. България положи големи усилия да върне във фокуса на Европа европейската перспектива на Западните Балкани, който е един от приоритетите на българското председателство“, заяви държавният глава. Румен Радев и Денис Звиздич бяха единодушни, че в икономическото сътрудничество между двете страни има много неизползвани възможности. Стокообменът, който е около 150 милиона евро годишно, е все още далеч от потенциала, заяви държавният глава. Република България e първата държава, която през 1992 г. призна независима и суверенна Босна и Херцеговина, и оттогава до сега продължаваме да подкрепяме вашите усилия и развитието на двустранните ни отношения, заяви Румен Радев. Смятам, че всички граждани на Босна и Херецеговина високо ценят факта, че България е първата страна, признала независимостта ни, а 26 години по-късно държавата ви отново играе важна роля за развитието ни предвид приоритета на българското председателство на Съвета на ЕС за евроинтеграцията на Западните Балкани, заяви Звиздич. По думите му, европейската перспектива е важна с оглед на стабилността и мира в региона. „Без нея процесите в Западните Балкани са трудно предвидими“, посочи председателстващият Съвета на министрите на Босна и Херцеговина. Звиздич изрази надежда до началoто на следващата година страната му да получи статут на държава кандидат за еврочленство.", "date": "2018.04.12", "title": "Радев: Готови сме да задълбочим връзките си с Босна и Херцеговина"}
{"url": "https://www.24chasa.bg/novini/article/6813435", "text": "Излизането в открито море на руските военни кораби от руската военноморска база в Тартус, Сирия, е от съображения за сигурност. Това заяви днес председателят на комисията по отбрана към Държавната дума Владимир Шаманов, цитиран от Интерфакс и БТА. \"Обичайна практика. При възникването от заплаха за нападение компактно разположените до кейовете кораби излизат в зона на близко маневриране, за да не бъдат унищожени повече от един кораб с един боеприпас\", каза Шаманов пред журналисти. Той поясни, че по този начин корабите \"повишават своята жизнеспособност\". По-рано вестник \"Комерсант\" съобщи, че руските бойни кораби са напуснали сирийското пристанище Тартус. На една снимка се виждат в пристанището седем кораба, два катера \"Грачонок\" за бой с диверсанти и две дизелови подводници. От втора снимка с дата 11 април личи, че повечето плавателни съдове липсват, а в порт Тартус е останала само една подводница, припомни Интерфакс. В началото на март командването на руския Черноморски флот съобщи, че в Средиземно море се намира руска ескадра от около 15 бойни кораба и други спомагателни плавателни съдове.", "date": "2018.04.12", "title": "Руски депутат: Излизането на наши кораби от базата им в Сирия е мярка за сигурност"}
{"url": "https://www.24chasa.bg/novini/article/6812880", "text": "Самолет на гръцките ВВС изчезна днес от радарите в района на остров Скирос в Егейско море, съобщи агенция АНА-МПА, цитирана от ТАСС и БТА. Генералният щаб и спасители издирват самолета.                                                                                                                                                                                                                                                                                                                       ", "date": "2018.04.12", "title": "Самолет на гръцките ВВС изчезна от радарите в района на остров Скирос"}
{"url": "https://www.24chasa.bg/novini/article/6812905", "text": "Албанският премиер Еди Рама бе замерян днес в парламента с брашно и яйца заради арестите на лица, които протестираха против въвеждането на пътни такси на автомагистралата между Косово и Албания, предаде агенция МИА, цитирана от БТА. Поради това заседанието бе прекъсвано на няколко пъти. След инцидента трябваше да реагира охраната, която отстрани от залата няколко депутати от редовете на опозицията.", "date": "2018.04.12", "title": "Замеряха с брашно и яйца в парламента в Албания премиера Еди Рама"}
{"url": "https://www.24chasa.bg/novini/article/6812910", "text": "Мъж, жена и 2-годишно дете са загиналите съобщава slivenpress Инцидентът е станал тази нощ около 2.30 часа на 267-ия километър на автомагистралата в посока София, съобщиха от Областната дирекция на полицията в Сливен. Автомобилът на семейството е бил спрял в аварийната лента. Ударила ги е друга кола, управлявана от 60-годишен шофьор. Той е откаран в тежко състояние в болницата в Сливен. Предполага се, че е заспал зад волана Причините за тежкия инцидент се изясняват.", "date": "2018.04.12", "title": "Мъж, жена и 2-годишно дете са загиналите в катастрофата на \"Тракия\""}
{"url": "https://www.24chasa.bg/novini/article/6812928", "text": "Постигнат е напредък по част от въпросите, които вече са \"съзрели\", по част от тях все още има различия, заяви македонският външен министър Никола Димитров след срещата си днес в Охрид с гръцкия външен министър Никос Кодзиас, предаде агенция МИА. Димитров каза, че разговорите са били открити и искрени и за първи път станало дума за времевата рамка и за стъпките как да се приложи евентуалният договор, предава БТА. Разговаряхме с разбиране за нуждите на другия, как да оставим настрана главните грижи на двете страни, каза Димитров. Същевременно се е състояла и среща на работните групи на двете министерства на ниво висши дипломати, които въз основа на напредъка в разговорите във Виена съгласуват текст за бъдещото сътрудничество в различни области. Дипломатите работят и по текст за предотвратяване на иредентизъм от двете страни и по част от преамбюла на евентуалния договор. Кодзиас от своя страна потвърди, че е постигнат напредък и на ниво министи, и на ниво работни групи. \"Има напредък. Остават по-малко теми за решаване, но те са най-трудните. Днес направихме положителна стъпка и се надяваме да направим така, че тежките проблеми да станат по-леки. Опитваме се да решаваме проблеми, предизвикани в миналото от други\", каза Кодзиас.", "date": "2018.04.12", "title": "Кодзиас и Димитров: Има напредък в преговорите, но остават най-важните теми"}
{"url": "https://www.24chasa.bg/novini/article/6812927", "text": "Германският канцлер Ангела Меркел и френският президент Еманюел Макрон обсъдиха днес по телефона предполагаемата газова атака в контролирания от бунтовници сирийския град Дума, съобщи днес правителствената канцелария в Берлин, цитирана от Ройтерс. Меркел е изразила пред Макрон опасенията си от това, че намалява способността на международната общност да прилага забраната за използване на химически оръжия, се казва в съобщението, предава БТА. \"Франция ще изчака подходящ момент, за да реши дали да нанесе военни удари срещу Сирия. Все още няма решение за удари по нея\", заяви Макрон. \"Ще трябва да вземем решение в подходящия момент, когато преценим, че е най-полезно и най-ефикасно\", каза той в ефира на телевизия Те Еф 1. Имаме доказателство, че миналата седмица в Сирия са били използвани химически оръжия, най-малкото хлор, от режима на Башар Асад, заяви Макрон.", "date": "2018.04.12", "title": "Макрон: Има доказателства, че Сирия използва химически оръжия"}
{"url": "https://www.24chasa.bg/novini/article/6812776", "text": "Сирийският президент Башар Асад каза днес, че всяка военна намеса на западните държави срещу неговата страна ще нагнети \"повече нестабилност в региона и в целия свят\", предадоха Ройтерс и ТАСС. Той говори на среща с гостуващия в Дамаск висш член на иранското ръководство Али Акбар Велаяти, който сега е съветник на върховния лидер на Ислямската република аятолах Хаменей. Асад посочи, че \"изявленията на някои западни политици за възможно военно нападение срещу Сирия се основават на изфабрикувани от техните протежета данни\", предава БТА.  \"След всяка наша победа на бойното поле на Запад се надигат гласове и се чуват заплахи срещу нас в опит да бъде променен ходът на събитията, Е, но такива гласове и евентуални действия няма да допринесат за нищо, освен да засилят нестабилността в региона и да изложат на заплаха международния мир и сигурност\", подчерта сирийският президент. Иранският пратеник, от своя страна, заяви, че Техеран поддържа твърдостта на Сирия и на нейния народ във войната срещу тероризма\". Той посочи също, че \"заплахите на някои западни страни да нападнат Сирия се основават на лъжи след освобождението на Източна Гута\". \"Това е повтаряща се лъжлива пропаганда, която се използва всеки път след поредното поражение на поддържаните от САЩ бунтовници в Сирия. Ядосани от разгрома на своите наемници на бойното поле, САЩ и техните съюзници повтарят измислиците за употреба на химическо оръжие в Сирия\", каза Велаяти в интервю за агенция Тасним. Сирия и Иран \"съвместно ще противодействат на провокациите и агресивните заплахи от страна на САЩ, Израел и техните съюзници\", подчерта иранският политик.                                                                              ", "date": "2018.04.12", "title": "Асад: Всяка военна намеса в Сирия само ще \nизостри напрежението в региона (Обновена)"}
{"url": "https://www.24chasa.bg/novini/article/6812943", "text": "На 11 април в условията на неотложност е извършена проверка на частен имот в с. Козлодуйци, област Добрич, обитаван от 53-годишната Г.А – съобщиха от областната дирекция на МВР-Добрич. В хода на проверката са установени и иззети по надлежния ред гладкоцевна ловна пушка, газов пистолет и множество патрони. По случая е образувано досъдебно производство.", "date": "2018.04.12", "title": "Иззеха оръжие и патрони от частен имот в Добричко"}
{"url": "https://www.24chasa.bg/novini/article/6812951", "text": "На 11 април, около 14:30 часа,е получено съобщение за извършена кражба на три броя растения от вида „Туя” с височина 2,4 метра, засети в градския парк в град Генерал Тошево – съобщиха от Областната дирекция на МВР-Добрич. От проведените незабавни полицейски мероприятия е установен извършителя на деянието. С полицейска мярка за срок от 24 часа са задържан криминално проявения М.Н. (37 г.) от град Генерал Тошево. Растенията са върнати на собственика Община Генерал Тошево. По случая е образувано бързо полицейско производство.", "date": "2018.04.12", "title": "Криминално проявен краде растения от парк\nв Генерал Тошево"}
{"url": "https://www.24chasa.bg/novini/article/6812987", "text": "Великобритания свика заседание на Изпълнителния съвет на Организацията за забрана на химическите оръжия (OЗХО), след като органът представи доклад, потвърждаващ констатациите на Лондон относно идентичността на нервния агент, използван за отравянето в Солзбъри на бившия офицер от Главното разузнавателно управление (ГРУ) Сергей Скрипал и дъщеря му Юлия идва от Русия, предава Франс прес, цитирана от Фокус. „Сега ще работим неуморно с нашите партньори, за да помогнем да премахнем ужасяващата употреба на оръжия от този вид, а в следващата сряда  свикахме заседание на Изпълнителния съвет на ОЗХО, за да обсъдим следващите стъпки\", се казва в изявление на британския министър на външните работи Борис Джонсън.", "date": "2018.04.12", "title": "Лондон свика среща на Организацията за забрана на химическите оръжия на 18 април"}
{"url": "https://www.24chasa.bg/novini/article/6812991", "text": "Плажна ивица, петзвездни хотели? Небостъргачи само на няколко преки от площад \"Ким Ир-сен\"? Северна Корея бързо напредва с големи строителни проекти, които според някои експерти са насочени към разрастване на пазар за недвижими имоти под наем или частна собственост с цел да се помогне за укрепване на финансовото състояние на режима на Ким Чен-ун, засегнат от санкции заради ядрената му програма. Разрастващ се пазар за частни имоти не звучи много социалистическо и наистина не е. Но правителството, изпитващо хроничен недостиг на пари в брой, изглежда разработва нов източник на приходи - продажби на имоти за класата на севернокорейските новобогаташи, натрупали благосъстояние от разрастващата се, но все още предимно неофициална пазарна икономика на страната, придобиваща форма, откакто Ким дойде на власт. Натискът върху Пхенян се увеличава, след като китайските инвеститори, които по традиция поддържат икономиката му, се оттеглят на фона на по-суровите от когато и да било ограничения, наложени от Пекин. Строителните проекти, чието завършване може да струва доста над милиард долара, получават значителен тласък. Те са част от започнала преди шест години усилена строителна дейност при управлението на Ким, преобразяваща пейзажа в Пхенян. Севернокорейски служители заявиха пред Асошиейтед прес, че се надяват поне някои от проектите да бъдат готови, за да се представят за честванията по случай 70-ата годишнина на страната през септември. \"От 2012 г. строим нов проект всяка година, затова мисля, че след година в града ще са направени доста промени\", каза архитектът Ким Кум-чхол от Академията по архитектура \"Пектусан\" - центъра за архитектурни изследвания и проектиране в Северна Корея. \"Имаме много строителни планове.\" Той каза, че тази година има три основни проекта: Първо, да се презастрои центърът на Пхенян, като се заменят ниските жилищни сгради, построени след Корейската война през 1950-1953 г., с по-ефективно усвояващи пространството нови небостъргачи, офиси, обществени сгради и високо жилищно строителство. \"В центъра на града има множество стари жилищни сгради, затова се опитваме да ги заменим с нови\", обясни Ким. Второ, в района Уонсан-Калма на източното крайбрежие се планират или се строят над 10 хотела, хиляди жилища и редица почивни комплекси, каза Ким. Хотелите ще варират от сравнително скромни тризвездни комплекси до луксозни петзвездни курорти, каза той. Ким Чен-ун вече построи ново летище, което да обслужва района, известен като негов дом далеч от дома. Третият фокус е близо до китайската граница в Самджийон - живописен град в подножието на планината Пекту, духовния дом на управляващата династия Ким. Според съобщения в държавните медии се предвижда районът да стане \"открит музей за образование в революционните традиции\" и център за механизирано отглеждане на картофи, \"будещ завист сред хората по целия свят\". Северна Корея често използва показни проекти, за да вдъхновява националистическата гордост, да възнаграждава предаността и да подсилва престижа на управляващия режим. Но Ким Чен Ун изглежда има склонност да предвожда завършването на квартали с високо строителство и модерни, наглед доста функционални почивни обекти. На теория жилищата, образованието и здравеопазването се предоставят безплатно на всички в социалистическа Северна Корея, където държавата е собственик на целия капитал, включително сградите, заводите и земята. Продаването на имоти наведнъж или събирането на наеми ще извади пари от джобовете на тези, които могат да си го позволят, и ще ги върне в хазната на режима. Изискването на предплащане може да помогне за финансиране на проекти, които вече са започнати или са на етап планиране. Северна Корея от години прави това до известна степен. Китайските инвестиции обикновено се разглеждат като ключов източник на финансиране. Същото се отнася за бавния, но постоянен растеж на вътрешната икономика на Севера, подпомаган от разрастващия се сектор на предприемачите, които имат спестявания в чуждестранни валути като американски долари и китайски юани. Тези хора, известни като \"донджу\" или господари на парите, са по-забележими, откакто Ким Чен-ун дойде на власт, създавайки естествен пазар за по-добри жилища, какъвто нямаше в миналото. Повечето живеят в Пхенян и района Уонсан, където строителството е най-активно. Голяма част от процъфтяването на строителството е съсредоточено върху луксозни имоти в изискани райони като градския център на Пхенян или покрай речни или океански брегове, които може да се очаква да им харесат най-много и имат по-висока пазарна стойност. Не е ясно дали подобни проекти някога ще се изплатят. Това може да помогне да се обясни защо през последните няколко месеца Ким предприема дипломатически инициативи към Сеул и Пекин - два потенциално огромни източника на инвестиции и помощ, ако политическото напрежение на полуострова се успокои. Преди да влязат в сила по-суровите санкции миналата година, Северна Корея продаваше големи количества полезни изкопаеми на Китай, което идеално се съчетаваше с процъфтяването на строителството. Икономистът Уилям Браун от Джорджтаунския университет каза, че \"ликвидацията\" на някои държавни имоти има смисъл от фискална гледна точка въпреки жертването на социалистическите принципи, особено като се има предвид хроничният търговски дефицит на Северна Корея по отношение на Китай. Низходящата тенденция в китайската търговия и новите инвестиции приблизително от септември и неспособността на Ким да получава външни заеми или да привлича други инвеститори поражда сериозни съмнения за бъдещето на икономическото процъфтяване и застрашава финансирането на армията, каза Бенджамин Кацеф Силбърстейн - изследовател от базирания в САЩ Институт за изследване на външната политика и един от редакторите на уебсайта Икономическо наблюдение на Северна Корея. Намаляващата търговия с Китай не само изсмуква чуждестранните резерви на режима, но и вреди на бизнеса, на който също така разчитат \"донджу\". Това е двоен удар върху икономиката, който може да стане значително по-тежък в идните месеци, подкопавайки търсенето на луксозни имоти. \"В момента държавата наистина няма никакъв устойчив източник на приходи\", каза Силбърстейн.  ( )", "date": "2018.04.12", "title": "Строителството в Северна Корея процъфтява, но кой плаща?"}
{"url": "https://www.24chasa.bg/novini/article/6812989", "text": "Турският президент Реджеп Тайип Ердоган ще бъде на работно посещение във Великобритания от 13 до 15 май, съобщи неговият кабинет, предаде ТАСС, цитирана от БТА. Говорителят на Ердоган Ибрахим Калън спомена на 8 април за възможността за такова посещение.                                                                                                                                                                                                                                                                                                                       ", "date": "2018.04.12", "title": "Ердоган заминава на посещение във Великобритания от 13 до 15 май"}
{"url": "https://www.24chasa.bg/novini/article/6812990", "text": "Не е известно оцелял ли е пилотът на гръцки изтребител, който участва в мисия по патрулиране и се разби днес в източната част на Егейско море, предадоха информационните агенции, цитирани от БТА. Представители на гръцкото министерство на отбраната съобщиха, че Мираж 2000-5 се е разбил днес северно от остров Скирос, но не дадоха информация за възможната причина за това. Гръцки военни кораби и хеликоптери издирват изчезналия пилот. Гръцката телевизия съобщи, че самолетът е бил част от патрул от две машини в Егейско море, където Гърция редовно обвинява Турция, че нарушава гръцкото въздушно пространство.", "date": "2018.04.12", "title": "Не е известно оцелял ли е пилотът на гръцки изтребител, който се разби днес в Егейско море"}
{"url": "https://www.24chasa.bg/novini/article/6813002", "text": "В статия за американското издание The Washington Post бившият главнокомандващ силите на НАТО в Европа генерал Уесли Кларк призова Европейския съюз и Алианса да не чакат момента, в който Западните Балкани отново „ще избухнат“ и настоя за подновяване на ангажимента на Запада към региона, за да се предотврати „пълзящата дестабилиция“ в страните от полуострова, предава Фокус. Вижте цялата статия на Кларк:  \"Изминаха повече от две десетилетия, откакто работих с Ричард Холбрук и нашия екип за прекратяване на войната в Босна. НАТО разгърна и след това предприе действия за спиране на сръбското етническо прочистване в Косово. Днес три държави от Западните Балкани (Хърватия, Албания и Словения) станаха членове на НАТО. Хърватия и Словения се присъединиха към Европейския съюз. Сега Косово е независима държава. Повечето американци и европейци психически отхвърлиха този брутален конфликт като решен проблем. За съжаление, това съвсем не е вярно. Продължаващите политически конфликти по отношение на етно- религиозния характер на тези нации постоянно заплашват да прерастнат в национални и регионални кризи, като превърнат региона в основна цел за намеса от чужди сили. Екаплозивна комбинация от лошо управление, икономическа стагнация и слаби демократични институции остави малобройно, но съществена малцинство уязвима на наемане от джихадистите. Всичко това прави региона узрял за експлоатация от терористични организации и намеса от външни фактори, включително Русия, Китай и Турция.За да бъдат нещата още по-лоши, регионът страда от пренебрегване от страна на демокрации, които са допринесли за прекратяване на войните в Югославия. Вярвайки, че демократичното бъдеще на Балканите се намира в членството в ЕС, САЩ до голяма степен предадоха на Брюксел отговорността за политическото, институционалното и икономическото развитие на региона. И все пак политическата инерция в рамките на Общността запази Босна и Херцеговина, Сърбия, Черна гора, Косово, Албания и Македония, които чакат окрилени. И докато САЩ и Европа спят, другите власти си водят бележки. Кремъл непрекъснато увеличава влиянието си. Руснаците работят, за да подтикват антиевропейските и антинатовските настроения. Те подкрепят екстремистки групировки (един от които е обект на разследване в Босна и Херцеговина за предполагаеми паравоенни действия) и предоставят целенасочена военна помощ. Кремъл също разгорещи пламъците на етническото разделение чрез дезинформационни кампании, които подклаждат православните християнски народи срещу мюсюлманите, като умишлено подбуждат напрежението, което подхрани и Югославските войни през 90-те години на миналия век. В същото време Турция и държавите от Персийския залив инвестират силно и в Западните Балкани. Турция е третият по големина инвеститор в Босна и Херцеговина, а лидерът на основната мюсюлманска политическа партия в страната пътува често до Истанбул за снимки с все по- авторитарния турски президент Реджеп Тайип Ердоган. Саудитска Арабия и нейните съседи в Персийския залив са насочили своя принос към подкрепата на религиозните организации, изграждането на нови джамии и предлагането на религиозни инструкции на местните имами. Строгото тълкуване на исляма, което често е в основата на такова обучение, няма нищо общо с умерената традиция, която се практикува на Балканите от векове, и е свързана с нарастващия фундаментализъм в региона. Около 1000 чуждестранни бойци (предимно от Косово и Босна и Херцеговина) са се борили за „Ислямска държава“ в Сирия и Ирак. Въпреки че броят на чуждестранните бойци от Балканите тенденциозно намалява, средата, в която тези лица стават радикализирани, и уязвимостта сред недоволните сегменти от населението продължават да предизвикват загриженост. Проблемът с реинтеграцията на завърналите се чуждестранни бойци отправя още по-голямо предизвикателство. И накрая, Китай също се стреми да засили влиянието си в региона. В рамките на инициативата си „Един пояс, един път\", Пекин е готов да осигури огромните капиталови инвестиции, необходими за осъществяването на крайно необходими инфраструктурни проекти на Балканите. Но както видяхме в Африка, подобни инвестиции почти винаги идват с известни условия. Ясно е, че САЩ и Европа трябва да останат ангажирани със Западните Балкани - със специален акцент върху укрепването на демократичните институции, така че правителствата да могат да отговорят на нуждите на своите граждани. Зоната за свободна търговия на Западните Балкани, предложена наскоро от лидерите на региона, може да бъде стъпка в правилната посока. Но подобна инициатива не трябва да се разглежда като заместител на потенциалните гаранции, които трябва да бъдат предоставени от НАТО и ЕС. Сериозна пътна карта присъединяването към ЕС ще предостави на страните в региона стимули за извършване на необходимите политически и икономически реформи, за засилване на тяхното сътрудничество и за справяне с нарастващото междуетническо напрежение. Разбира се, такива усилия ще трябва да имат широка подкрепа, за да бъдат придвижени напред - предизвикателство в регион, в който населението остава рязко разделено от нагласи към институции като НАТО. И все пак, според едно скорошно проучване, макар босненците от сръбски, хърватски и мюсюлмански произход да са разделени по много въпроси, те са обединени в опозицията си срещу „Ислямска държава“ и в желанието си да се справят с икономически проблеми. Членството в НАТО ще бъде по-лесно да се продаде на етническите сърби в региона (които са склонни да бъдат руснаци и противници на НАТО), ако това членство им се окачествява като подпомагане за по-голяма регионална стабилност. Можем да гарантираме, че милиардите долари на данъкоплатци, инвестирани в този регион, няма да се загубят, като подкрепят работата за развитие на демокрацията като Националния демократичен институт и Международния републикански институт. Виждахме продължаващото значение на този вид работа с инициативи като новосъздадената работна група за борба с екстремизма, която помага на законодателите в Босна и Херцеговина да се адаптират към постоянно променящото се предизвикателство на екстремизма. Имаме много инструменти, с които разполагаме, за да предотвратим пълзящата дестабилизация в Западните Балкани. Нека да гарантираме, че няма да похарчим огромните инвестиции, които направихме в този труден регион, и ще подновим ангажимента си да помогнем на тези нови демокрации да постигнат пълния си потенциал\".", "date": "2018.04.12", "title": "Ген. Уесли Кларк към ЕС и НАТО: Не чакайте Западните Балкани пак да избухнат"}
{"url": "https://www.24chasa.bg/novini/article/6813020", "text": "Преди час и половина от Интерпол в САЩ поискаха да установим и задържим още четирима българи - двама мъже и две жени, подобно на казуса с Желяз Андреев, но ние поискахме да се задействат консултации, дали задържането им е неотложно. Това съобщи главният прокурор Сотир Цацаров. Главният прокурор уточни, че става дума за двама мъже – родени през 1980 г. и 1986 г., и две жени – родени през 1987 г. и 1969г., за които е установено от органите на МВР, че се намират на територията на град София и единствените действия, които могат да бъдат предприети спрямо тях е незабавно издаване на постановление и задържане. „Задържането се претендира на същото основание, каквото се претендира за Желяз Андреев – на базата на същите обвинения, на същите съдебни актове, които са издадени. Това означава, че Върховната касационна прокуратура следва да задържи лицата за 72 часа и да изпрати преписката на съответния компетентен окръжен прокурор, който трябва да внесе искания в Софийски градски съд за временно задържане“, обясни Цацаров. \"Българските граждани трябва да бъдат защитени от българската прокуратура\", каза още Цацаров. Той обясни, че прокуратурата не е имала право да откаже 72-часовото задържане на Андреев, както и да не иска от съда да го задържи за постоянно. Държавното обвинение обаче няма да атакува решението на съда. Младежът е на свобода срещу подписка, а прокуратурата ще използва изводите на съда в Добрич. В тях се обяснява, че от 26 октомври 2016 г. до 7 април т.г. за Андреев и днес за другите четирима от САЩ не са искали екстрадицията им, от това следва извод, че не е налице неотложност за задържането им.", "date": "2018.04.12", "title": "Цацаров: От Вашингтон искат да задържим още четирима българи, отказваме"}
{"url": "https://www.24chasa.bg/novini/article/6813011", "text": "За посещението на Путин в България трябва да дочакаме да завърши кризисната ситуация, още повече, че в Сирия се намират много наши военни. Това каза Анатолий Макаров пред журналисти, предаде репортер на „Фокус“. Попитан кога президентът Владимир Путин ще дойде в България, н. пр. Анатолий Макаров отговори: „Трябва да дочакаме, когато се завърши кризисната ситуация. Още повече, че на територията на Сирия се намират много наши военни. Ние не веднъж казахме, че сме загрижени от развитието на ситуацията. При нанасяне на ударите срещу Дамаск, срещу нашите военни, ще вземем съответни мерки“. Във връзка с решението на България да не експулсира руските посланици заради „Скрипал“, Макаров коментира: „В дипломацията има принцип на взаимността или реципрочност. В съответствие с този принцип, ако един посланик е отзован от една страна, другият от другата страна също се отзовава. Това означава понижаване на нивото на дипломатическите отношения според Конвенцията за дипломатическите отношения от 1961 г. Същото засяга и дипломатите. Ако една страна експулсира пет дипломати, другата прави същото за пет дипломати. По такива принципи живеем и такъв е дипломатическия живот. Така че наистина, когато чух, че Тереза Мей е предложила да бъдат изгонени дипломати от всички европейски страни, това ме учуди. Възникваше въпросът с какво основание се прави това? Щом тя действа въз основа на така нареченото \"много вероятно\" и щом изискванията на презумпцията на невинността вече не съществува, това е друга история“, заяви Анатолий Макаров. Според него щом тази солидарност е реализирана чрез извиване на ръцете на съюзниците, то това не е тя, която биха искали партньорите на Великобритания. „Правителството на България е било подложено на същия натиск, на който са подложени и другите правителства. Знам това, но в случая България зае наистина претеглена позиция и Бойко Борисов прояви своята политическа мъдрост. Той е подал сигнал отначало да бъдат разбрани мотивите и изобщо какво се случва“, каза Макаров. Той посочи, че Русия оценява високо позицията на България като добре претеглена и конструктивна. По думите му страната уважава руско-българските отношения и историята ни. Според него, семейство Скрипал биха били мъртви, ако Русия е използвала наистина отровното вещество. „Ние не искахме това и въобще смятаме това за един терористичен акт срещу гражданите на Русия, защото този г-н Скрипал има руско и британско гражданство, а неговата дъщеря е чиста гражданка на Русия“, заяви Макаров и обърна внимание, че Русия също е искала да участва в разследването, но е получила отказ. „На фона на това, че Русия е обвинявана в използвала това бойно, отровно вещество във Великобритания се създава другата ситуация, че Русия би могла да си позволи всичко, което си пожелае. Нас сега ни обвиняват в използването на химическото вещество вече в Сирия“, заяви Макаров. Той обърна внимание, че Русия още през март е говорила, че се подготвя провокация в Сирия, но никой не ги е чул.", "date": "2018.04.12", "title": "Макаров: За посещението на Путин в България трябва да изчакаме кризата в Сирия да свърши"}
{"url": "https://www.24chasa.bg/novini/article/6813030", "text": "Канцлерът на ФРГ Ангела Меркел заяви, че вече е „очевидно“, че Сирия не е унищожила арсенала си от химически оръжия, предава AFP, цитирана от \"Фокус\". „Трябва да признаем, че е очевидно, че унищожаването не е напълно извършено\", подчерта Меркел с оглед на предполагаемата химическа атака в сирийския град Дума, за която Западът обвини режима в Дамаск. През 2013 г. сирийското правителство избегна намеса на САЩ и Франция в конфликта, като се съгласи да унищожи химическия си арсенал.", "date": "2018.04.12", "title": "Меркел: Очевидно Сирия не е унищожила химическия си арсенал"}
{"url": "https://www.24chasa.bg/novini/article/6811742", "text": "Повече пациенти ще получат медицински изделия през 2018 г., договорени са 828 нови. Това съобщиха от здравната каса в коментар за “24 часа”.  , в новия реимбурсен списък на НЗОК делът на касата за повечето медицински изделия е намален. ако вносителите не свалят цените до тези на НЗОК. Очаква се в намалените стойности да се вместят предимно изделия, произведени извън ЕС, САЩ и Япония, но сред тях няма алтернативи на всички нужни устройства и импланти. Един от примерите е при транскатетърните клапни протези, където цената е свалена от 50 000 лв. на 40 500 лв. В Германия държавните каси плащат за това 35 000 евро според проф. Иво Петров, национален консултант по инвазивна кардиология. Списъкът е в сила от 1 април и съдържа общо 3693 медицински изделия, от които 3103 са за болнично приложение. Бюджетът по това перо на НЗОК е 98 млн. лв. и чрез новия списък се спазва бюджетната дисциплина, уточняват от касата. Новите цени били направени в съответствие с анализ на цените за медицинсни изделия в 11 страни от ЕС, между които Германия, Естония, Полша, Румъния и др. От тях само във Франция и Словакия някои медицински изделия са с по-ниски цени, допълват от НЗОК. Анализирани били и цените в 5-те най-големи немски осигурителни дружества, където купували стентове на различни от нашите цени. От НЗОК посочват примери за “диференцирани стойности” на лекарство-излъчващ стент (най-масово употребявания при коронарни интервенции у нас и по света, б.р.) според информация от немския институт за диагностично свързани групи, според която в Германия за 1 стент плащат 68,75 евро, за 3 броя - 206,25 евро, за 4 - 275 евро, за 6 - 412,50 евро. “Германия е 80-милионен пазар, където работят по системата на диагностично свързаните групи - плаща се за цялостното лечение, и сравнението със 7-милионна България и клинични пътеки е некоректно\", обясниха представители на световни производители пред “24 часа”. В Германия плащат обща цена за коронарна процедура между 5000 и 6000 евро, в която влизат и медицинските изделия, а отделно имат и индикативни цени на изделията. У нас НЗОК плаща 500 евро за същата процедура и отделно цената на стента - досега 910 лв., от 1 април - 766,67 лв. Здравната каса проверила цените на медицинските изделия, платени по фактури от болниците за 2017 г. Установила по-ниски цени за периферни и коронарни стентове, с Около новия реимбурсен списък за медицинските изделия има известен хаос, установи “24 часа”. Някои болници в страната още не са разбрали за новите цени, защото не следят всеки ден сайта на НЗОК, а списъка ще получат при подписването на индивидуалните си договори с касата. Други са чули, че има нови цени, но не са виждали документ и работят по старите. Освен това стриктно следящите списъка онлайн откриват промени в числата всеки ден. “Прави са хората, че не знаят по кой списък да работят. Никой не знае дали днес няма да пуснат нов, вече няколко пъти засичаме промени от първоначалната версия”, обясниха вносители. “В един момент НЗОК може да обяви, че са допуснати технически грешки, и да се върнат старите стойности”, твърдят дългогодишни участници в договарянето с касата. В електронната система за медицинските изделия към Министерството на здравеопазването промените са от 31 март. “Чухме, че има промени, но чакаме окончателен официален вариант. Списъкът още не бил приет. Още работим на предишните цени и ако новите са в сила със задна дата, ще бъде притеснително”, коментира проф. Неделчо Цачев, началник на Клиниката по ортопедия и травматология на ВМА. В ортопедията се доплащат основно изкуствените стави. НЗОК покрива най-простия вариант на тазобедрена става на цена 1080 лв. Възрастните се нуждаят от друг вариант, който се плаща от касата, на стойност 1460 лв. “И в момента 90% от пациентите в ортопедиите доплащат, занапред ще доплащат повече”, обясниха дистрибутори.", "date": "2018.04.12", "title": "Здравната каса: Повече пациенти ще получат медицински изделия"}
{"url": "https://www.24chasa.bg/novini/article/6812718", "text": "Министерството на външните работи на Хърватия приветства решението на Апелативната камара на Международния механизъм за наказателните трибунали да потвърди първоинстанционната присъда на Хага за Воислав Шешел. От ведомството обаче подчертаха, че тя е прекалено мека спрямо извършените от него престъпления, предава Радио „Свободна Европа“ в македонската си редакция. Шешел получи десет години затвор за престъпления срещу човечеството заради словото му в Хрътковци, Сърбия, на 6 май 1992 г., което води до депортиране, преследване и насилствено изселване на хърватите във Войводина, предава Фокус. Воислав Шешел бе признат за виновен и осъден на 10 г. лишаване от свобода от Хага, но въпреки това лидерът на опозиционната Сръбска радикална партия няма да отиде в затвора, тъй като прекара в ареста в Хага 11,5 г. През 2016 г. Шешел бе оправдан по всички обвинения, повдигнати срещу него от Прокуратурата на вече разпуснатия Международен наказателен трибунал за бивша Югославия (МНСБЮ). Първоначално сръбският политик бе оправдан по всички девет обвинения в обвинителния акт, включително за употреба на реч за омраза, подбуждане към военните престъпления в Хърватия и Босна и Херцеговина по време на военни конфликти от 90-те години на миналия век, както и за експулсиране на етнически хървати от северната провинция Войводина в Сърбия. Прокуратурата в Хага обжалва това решение, а Шешел представи писмен отговор на жалбата.", "date": "2018.04.12", "title": "Хърватия: Присъдата на Воислав Шешел е прекалено мека за неговите престъпления"}
{"url": "https://www.24chasa.bg/novini/article/6812726", "text": "Посолството на Русия във Великобритания обяви в четвъртък, че има много сериозни съмнения за автентичността на  , предава ТАСС. „Както и досега, желаем да се уверим, че изявлението в действителност идва от Юлия Скрипал. Имаме големи съмнения относно това. Текстът очевидно е оформен по начин, който подкрепя официалните съобщения на британските власти и едновременно изолира всички потенциални контакти на Юлия Скрипал с външния свят, например с консули, журналисти, роднини и пр.“ се казва още в съобщението на руското посолство, предава \"Фокус\".", "date": "2018.04.12", "title": "Руското посолство в Лондон се съмнява за достоверността на изявлението на Юлия Скрипал"}
{"url": "https://www.24chasa.bg/novini/article/6812728", "text": "Великобритания още не е взела решение как да отговори на предполагаемото нападение с отровен газ в Сирия, заяви днес министърът за Брекзит Дейвид Дейвис и добави, че евентуално решение ще бъде много внимателно обмислено и основано на доказателства, предаде Ройтерс. \"Още няма решение, правителството се събира в пълен състав в 15,30 ч. (британско време) за обсъждане\", заяви Дейвис в Лондон. \"Ситуацията в Сирия е ужасна, използването на химически оръжия е нещо, което светът не трябва да допуска\", каза той, предава БТА. \"Но то е и много, много деликатно обстоятелство и ние трябва да направим тази преценка много внимателно и добре обмислено\", заяви Дейвис. Франция каза, че в близките дни ще реши дали да предприеме военен удар заради предполагаемото химическо нападение в Сирия, посочва Асошиейтед прес. Френският външен министър Жан-Ив Льо Дриан каза, че президентът Еманюел Макрон ще реши дали да предприеме нападение заради \"незачитане на международната конвенция срещу химическите оръжия\", което е \"червена линия\" за Франция. \"Ние сме много категорични . . . както каза президентът на републиката . . . тази ситуация не може да се търпи\", заяви Льо Дриан пред репортери в Румъния. Попитан за консултиране със САЩ, които също заплашват с военни действия, той отговори, че \"Франция самостоятелно взема своите решения\".", "date": "2018.04.12", "title": "Великобритания: Решението ни за Сирия трябва да се основава на доказателства"}
{"url": "https://www.24chasa.bg/novini/article/6812736", "text": "Чешкият премиер Андрей Бабиш заяви днес, че съставянето на правителство с двете крайни партии - едната антинатовска, а другата - антиевропейска - е последна възможност, към който той може да прибегне само с изричната подкрепа на своята партия АНО, предаде Ройтерс, като се позова на чешки вестник. Бабиш спечели парламентарните избори през октомври миналата година, но АНО (съкращение от \"Действие на недоволните граждани\" на чешки) не получи парламентарно мнозинство и той трябва да си осигури достатъчно подкрепа, за да получи вот на доверие, предава БТА. Миналата седмица преговорите със социалдемократите, които ръководеха предишното правителство с участието на АНО, се провалиха, а другите големи традиционни партии отказват да преговарят с Бабиш, заради обвиненията срещу премиера в злоупотреби с европейски субсидии, които той отрича. Във вторник президентът Милош Земан посъветва Бабиш да разговаря с крайнолевите от Комунистическата партия, които искат страната да излезе от НАТО, и с крайнодясната Чешка социалдемократическа партия, която призовава за напускане на Евросъюза. В интервю за вестник \"Млада фронта днес\" Бабиш заяви, че да потърси подкрепа от комунистите и социалдемократите сега е единственият му избор. Ако и движението (АНО) погледне на нещата така, не остава нищо друго, освен да работим с комунистите и социалдемократите, каза премиерът. Правителството на малцинството на Бабиш допусна възможността някои формации да изиграят ролята на балансьор, след като загуби вот на доверие в парламента през януари. Очаква се днес ръководството на АНО да обсъди следващите стъпки. Бизнесменът милиардер Бабиш каза, че не се страхува от критики от чужбина, ако правителството му в крайна сметка бъде съставено с помощта на комунистите и социалдемократите. Изобщо не ме страх, това са измислици на чешките журналисти. Вижте какво става в Австрия, каза той пред вестника. През декември миналата година крайнодясната Партия на свободата стана партньор на консервативната Австрийска народна партия в управляваща коалиция, припомня Ройтерс.", "date": "2018.04.12", "title": "Бабиш: Правителство с комунистите и крайната десница е последна възможност"}
{"url": "https://www.24chasa.bg/novini/article/6812732", "text": "Турция се е нагърбила с посредническа роля между САЩ и Русия. Това твърдение принадлежи на руския о.р. генерал Владимир Шаманов, председател на комисията по отбрана към Държавната дума, предаде турската частна телевизия НТВ Позовавайки се на в. \"Хюриет\", телевизията цитира думите на Шаманов, че между генералните щабове на Русия и САЩ е започнал нов контакт, предава БТА.  \"Този контакт бе осигурен чрез наш колега в Турция\", заяви той. По думите на генерала между САЩ и Русия се използват и каналите за връзка на НАТО. В този контекст НТВ напомня за телефонния разговор вчера между американския президент Доналд Тръмп и турския лидер Реджеп Тайип Ердоган. Тема на обсъждане е била ситуацията в Сирия. Според съобщението на Белия дом двамата лидери са обсъдили \"сегашната криза в Сирия\" и са се разбрали да останат в тесен контакт. Днес стана известно, че по-късно през деня турският президент ще проведе телефонен разговор по въпроса за Сирия и с руския си колега Владимир Путин.", "date": "2018.04.12", "title": "Руски генерал: Турция се е нагърбила да е посредник между нас и САЩ"}
{"url": "https://www.24chasa.bg/novini/article/6812722", "text": "Русия остава отворена за взаимоизгодно и взаимоуважително сътрудничество с всички заинтересовани страни както в космоса, така и на Земята. Това каза Н. Пр. Анатолий Макаров пред паметника на Юрий Гагарин в Банкя по повод Деня на космонавтиката, предаде \"Фокус\". \"Днес в този хубав и гостоприемен град отбелязваме Деня на космонавтиката\", каза Макаров. Той припомни, че точно преди 57 години съветски летец е извършил първия полет в космоса. Той изрази гордостта си, че зад този полет и зад първия на жена в космоса, стоят руснаци. По думите му Русия спомага за полета на космонавта Георги Иванов, което е направило България 6-та космическа държава в света. \"В момента Русия и България продължават съвместна работа вече в многостранни формати\", допълни Макаров.", "date": "2018.04.12", "title": "Макаров: Русия остава отворена за сътрудничество с всички страни в космоса и на Земята"}
{"url": "https://www.24chasa.bg/novini/article/6812758", "text": " Европейският съд по правата на човека в Страсбург (ЕСПЧ) даде срок на правителството до 13 септември да представи възраженията си или да потърси споразумение със Симеон Сакскобургготски по две от трите жалби във връзка с върнатите му и впоследствие повторно отнети имоти. Това се разбира от пространното решение на ЕСПЧ, обявено днес на сайта на съда, и от съпътстващо приложение към решението. Комуникирането от ЕСПЧ на двете жалби, тоест искането на становище от правителството и посочването на срок, означава, че съдът приема за допустими двете жалби и ще ги разглежда по същество. А според статистиката над 80 процента от случаите, в които съдът е поискал становище от съответната държава, делата приключват успешно за жалбоподателите, коментира адвокат Михаил Екимджиев, който води делата в Страсбург, цитиран от \"Дневник\" До ЕСПЧ бяха отправени три жалби от Симеон Сакскобургготски - за мораториума на парламента от 2009 г., който забрани на царската фамилия да се разпорежда с реституираните имоти, за отказаната реституция на чифлика Кричим и за обявените за държавна собственост от съда хижи Саръгьол и Ситняково. ЕСПЧ отхвърля като недопустима жалбата за Кричим, очевидно правейки разлика между отказана реституция и одържавяване на вече реституиран имот, каквито са хижите Саръгьол и Ситняково. Съдът отхвърля също вписаните като наследници царските братовчеди, на основание че те не са били въвеждани във владение.", "date": "2018.04.12", "title": "Европейският съд даде ход на 2 жалби на Симеон Сакскобургготски (Виж решението)"}
{"url": "https://www.24chasa.bg/novini/article/6812735", "text": "До края на годината Китай планира да осъществи космически старт на лунния си апарат \"Чанъе-4\", който трябва да направи меко кацане на обратната страна на Луната. Междупланетната станция ще засади на повърхността й семена от картофи и други растения, предава ТАСС, цитирана от БТА. \"Озеленяването\" на естествения спътник на Луната е предвидено в рамките на експеримента \"Лунна мини-биосфера\". За осъществяването му на Луната ще бъдат доставени в специални оловни капсули семена от картофи, от родственика на зелето Арабидопсис талиана, а също така и яйца от копринена пеперуда. Специално установените камери за видеонаблюдение ще проследят покълването на семената и ще предават записите на китайска лаборатория на Земята. Мисията на лунния апарат \"Чанъе-4\" е един от най-амбициозните космически проекти на Китай за тази година. Очаква се междупланетната станция да установи връзка със Земята чрез ретранслатор в точката на Лагранж. В състава на \"Чанъе-4\" са включени автоматична лунна станция и луноход, който ще бъде използван за геоложки проучвания.", "date": "2018.04.12", "title": "Китай планира да осъществи първия биологичен експеримент на Луната"}
{"url": "https://www.24chasa.bg/novini/article/6812759", "text": "Броят на сключените бракове през 2017 г. е най-висок за последните 13 години. Това показва изследване на Националния статистически институт (НСИ) за демографските процеси през изминалата година. През 2017 г. са регистрирани общо 28 593 брака, което е с 1790 повече спрямо 2016 г. Коефициентът на брачност е 4% на 1000 души. Това е най-високото ниво от 2005 г., когато коефициентът е 4.3%. Три четвърти от всички регистрирани бракове са сред населението в градовете, уточняват от НСИ. Средната възраст при сключване на брак за мъжете и жените е съответно 31.4 и 28.4 години. Областите с най-много бракове на 1000 души от населението са Разград и Добрич, а най-нисък е броят им в област Враца. Броят на разводите през 2017 г. е 10 411, което е със 192 по-малко от регистрираните през 2016 г. Средната продължителност на брака до неговото прекратяване е 15.8 години.", "date": "2018.04.12", "title": "Броят на сключени бракове у нас през 2017 г. най-висок за последните 13 години"}
{"url": "https://www.24chasa.bg/novini/article/6812780", "text": "Защитата на несебърския предприемач Кирил Христов - Киро Принца - ще поиска делото срещу него за убийството на готвача Никола Колев да бъде върнато в прокуратурата, тъй като не е съгласна с обвинението в умишлено убийство. Адвокатът на Христов Благой Потеров заяви в кулоарите на съда, че обвинението би трябвало да е за причиняване на смърт по непредпазливост, както бе формулирано в хода на разследването, но по-късно променен в умишлено убийство. \"Мъжът ми е убит умишлено\", сподели пък съпругата на застреляния Никола Колев. Всеки момент в Бургаския окръжен съд трябва да започне разпоредителното заседание по процеса.", "date": "2018.04.12", "title": "Защитата на Киро Принца: Ще искаме връщане на делото за ново разследване"}
{"url": "https://www.24chasa.bg/novini/article/6812795", "text": "Министърът на околната среда и водите Нено Димов подписа договор за изграждане на компостираща инсталация и инсталация за предварително третиране на битови отпадъци в Ботевград и договор за изграждане на компостираща инсталация за разделно събрани зелени и биоразградими битови отпадъци в Харманли. Това съобщават от екоминистерството. Целта на проекта в Ботевград е да се намали количеството депонирани битови отпадъци чрез осигуряване на допълнителен капацитет за предварително третиране. Компостиращата инсталация за разделно събрани зелени и/или биоразградими битови отпадъци е с капацитет 2700 тона годишно и ще обслужва 32 500 жители от територията на общините Ботевград, Етрополе и Правец, се посочва в информацията. Инсталацията за предварително третиране на смесено събрани битови отпадъци е с капацитет до 8700 тона годишно и ще обслужва 48 500 жители. Общият размер на инвестицията е близо 9,6 млн. лв. Оперативна програма \"Околна среда 2014-2020\" осигурява безвъзмездна финансова помощ от 7,2 млн. лв. Срокът за изпълнение е 30 месеца. Проектът за изграждане на компостираща инсталация за разделно събрани зелени и биоразградими битови отпадъци в Харманли предвижда изграждане на съоръжение с капацитет 2690 тона годишно, което ще обслужва 25 000 жители. Инсталацията ще бъде разположена на територията на Регионално депо за неопасни отпадъци за общините Харманли, Маджарово, Любимец, Тополовград, Симеоновград и Свиленград. Проектът е на стойност над 3,2 млн. лв., като ОПОС 2014-2020 осигурява близо 2,4 млн. лв. Срокът за приключване на дейностите е 19 месеца. Социално-икономическите ползи от изпълнението на двата проекта са насочени към подобряване качеството на околната среда и предоставяне на нов тип услуга за управление на отпадъците за жителите в общините, подчертават от МОСВ.", "date": "2018.04.12", "title": "Димов подписа договори за инсталации за отпадъци в Ботевград и Харманли"}
{"url": "https://www.24chasa.bg/novini/article/6812797", "text": "Президентът Румен Радев свиква на 19 април 2018 г. от 14.00 часа на „Дондуков“ 2 заседание на Консултативния съвет за национална сигурност на тема „Актуални рискове и заплахи за националната сигурност на Република България. Състояние на Въоръжените сили. Необходими мерки“. Това съобщиха от прессекретариата на държавния глава.", "date": "2018.04.12", "title": "Президентът свиква КСНС заради рискове и заплахи за националната сигурност"}
{"url": "https://www.24chasa.bg/novini/article/6812798", "text": "Министерството на земеделието обсъжда идеята част от вноските на застрахователите да влязат в бъдещето предприятие за борба с градушките. Това съобщи в Съединение министърът на земеделието Румен Порожанов. Той уточни, че в момента около 33% от земеделските площи у нас са защитен с ракетен способ, но има и такива, които не са обхванати. Една от идеите е Добруджа да бъде покрита със самолетен способ. По същия начин ще се предпазват и насажденията около София. \"Не може изцяло държавата да се ангажира с всичко, земеделските производители ще трябва да се включат\", каза министър Порожанов.  Обсъжда се цената за защита от градушки да е 50 стотинки на декар, без пасища и ливади. В Съединение Румен Порожанов обяви още, че до дни се очакват резултатите от проверката на западните хранителни продукти по нашите магазини. По думите му над 40 % от изследваните около 60 стоки имали по-висока цена. Сред тях са детските пюрета, както и италианските макарони. У нас те са 2 пъти по-скъпи, отколкото на западния пазар. Министърът очаквал да му докладват и какви са резултатите от физико-химичния анализ на храните, които внасяме от ЕС.", "date": "2018.04.12", "title": "Порожанов: Част от застраховките да отиват за борба с градушките"}
{"url": "https://www.24chasa.bg/novini/article/6812821", "text": "Повечето политически групи в хърватския парламент заявиха по време на дебатите вчера, че ще подкрепят ратифицирането на Истанбулската конвенция, подчертавайки, че това е важна стъпка напред в защитата на човешките права и предупреждавайки, че въпросът не бива да се политизира публично, съобщи Хина. Говорейки от името на най-голямата опозиционна партия - Социалдемократическата, Арсен Баук заяви, че неговата партия ще гласува за конвенцията, като изрази надежда, че тя ще получи повече от две трети от гласовете в парламента, предаде БТА. Саня Путица от управляващата Хърватска демократична общност каза, че целта на конвенцията е да защити жените от всички форми на насилие и от домашното насилие, добавяйки, че плачевните данни за насилието над жени в Хърватия показват колко е важно да се приеме конвенцията. Ние трябва да се противопоставим на ретроградните възгледи и радикалната десница, които атакувайки тази конвенция, искат да попречат на Хърватия да бъде сред развитите страни на Европейския съюз, заяви Борис Милетич от опозиционната Демократична партия на Истрия.", "date": "2018.04.12", "title": "Повечето партии в Хърватия ще подкрепят ратификацията на Истанбулската конвенция"}
{"url": "https://www.24chasa.bg/novini/article/6812825", "text": "Над 2 млн. лв. предвижда да инвестира ЧЕЗ през тази година в Благоевградска област за монтирането на 16 500 електромера с дистанционно обслужване. Това съобщи Карел Крал регионален мениджър на ЧЕЗ за България при откриването на нов трафопост в благоевградския кв. Освобождение. \"Умните електромери ще повишат сигурността на мрежата и ще дадат възможност за много по-стриктен контрол и по-бързи реакции, ако спре захранването или се претовари мрежата\", обясни Карел Крал. Енергодружеството и тази година планирало мащабни инвестиции в цялата страна за 95 млн. лв. Стартира и изпълнението на проект за защита живота на птиците за 2,6 млн. лв. по програма LIFE на Европейската комисия. Ще бъдат локализирани всички критични точки по електроразпределителната мрежа в защитените територии по НАТУРА 2000, които после ще бъдат обезопасени. ", "date": "2018.04.12", "title": "ЧЕЗ инвестира 2 млн. лв. за 16 500 \"умни\" електромера"}
{"url": "https://www.24chasa.bg/novini/article/6812824", "text": "В Китай се роди бебе, след като преди четири години родителите му загинали при автомобилна катастрофа. Преди инцидента двойката била замразила няколко ембриона с надеждата да има дете чрез ин витро процедура, предава  . След смъртта им техните родители провели дълга съдебна битка, за да получат разрешение за използване на ембрионите. Момчето се родило през декември от сурогатна майка от Лаос, но едва тази седмица случаят беше съобщен от The Beijing News. Вестникът обяснява цялата сага и правното минно поле, през което семейството трябвало да мине, за да се стигне до раждането на детето. Медията отбелязва, че случаят е безпрецедентен за Китай. Въпросът е чисто юридически: имат ли право родителите на загиналото семейство да станат собственици на замразените ембриони. Имало и технически трудности, сред които това, че раждането от сурогатна майка е незаконно в Китай. Поради това бъдещите баби и дядовци се свързали с такава агенция в Лаос, където нещата са правно регламентирани. Тъй като никоя авиокомпания не била склонна да приеме на борда на свой самолет бутилка с течен азот, скъпоценният товар трябвало да се транспортира с кола. В Лаос ембрионът бил имплантиран в утробата на майката заместител, а през декември 2017 г. момчето е родено.", "date": "2018.04.12", "title": "Китайче се роди 4 години след като родителите му загинали в катастрофа"}
{"url": "https://www.24chasa.bg/novini/article/6812829", "text": "Шефът на Фейсбук Марк Зукърбърг призна вчера, че въвеждането на регулации върху компаниите, занимаващи се със социални медии, е \"неизбежно\" и разкри, че дори собствените му лични данни са били компрометирани от злонамерени външни лица. Но след два дни показания пред Конгреса, това, което изглежда ясно, е колко малко Конгресът знае за Фейсбук, или какво да прави по въпроса, предаде БТА. Вчера членове на Камарата на представителите разпитаха агресивно Зукърбърг за данните на потребителите, настройките за сигурност и дали компанията е предубедена спрямо консерватори. Също както направиха сенаторите предишния ден, както представители на Републиканската партия, така и тези на Демократическата заявиха, че може да се наложи въвеждането на регулации, но нямаше консенсус и не бяха съобщени много детайли за това, как може да изглеждат тези мерки. Нямаше консенсус дори по въпроса кои са най-големите проблеми. Конгресменът от Ню Джърси Франк Палоун, най-високопоставеният представител на Демократическата партия в комисията, заяви в началото на изслушването, че планира да работи по проектозакони, но изпитва скептицизъм, че Конгресът ще приеме такива. \"Просто съм го виждал и преди, отново и отново - провеждат се изслушвания и нищо не се променя\", заяви той. За Зукърбърг, който често се оказваше принуден да обяснява с елементарни термини на два пъти по-възрастни от него конгресмени какво прави неговата компания, изслушването можеше да се сметне за победа: акциите на Фейсбук се повишиха с повече от 1 на сто, след като в понеделник се повишиха с 4,5 на сто. И компанията му си върна повече от 25 милиарда долара от пазарната стойност, които беше загубила, след като през март беше разкрито, че фирмата \"Кембридж аналитика\", занимаваща се със събиране и анализ на информация и свързана с предизборния щаб на президента на САЩ Доналд Тръмп, е събрала личните данни на 87 милиона потребители, за да се опита да повлияе на избори. Въпреки това акциите на Фейсбук остават с близо 10 на сто по-ниско от точката, в която бяха преди скандала, спад, който доведе до загуби от 50 милиарда долара от богатството на акционерите. Зукърбърг се съгласи да се яви на изслушването, докато напрежението се засилваше заради скандала с \"Кембридж аналитика\" и заради признанието на самата компания миналата година, че е била компрометирана от руснаци, опитващи се да повлияят на президентските избори през 2016 година. По-рано тази година специалният прокурор Робърт Мълър обвини 13 руснаци и три руски компании в заговор за намеса в президентските избори през 2016 г. чрез кампания за пропаганда в социалните медии, която включвала закупуване на онлайн реклами, използвайки измислени американски имена, както и политическа дейност на територията на САЩ. Много от руските реклами са били във Фейсбук. Във вторник Зукърбърг заяви пред Сената, че компанията е работела с Мълър по свързаното му с Русия разследване и се извиняваше отново и отново за начина, по който компанията му се е отнесла към защитата на личните данни на потребителите. \"Аз създадох Фейсбук, аз го ръководя, аз отговарям за това, което става тук\", заяви той. Депутатите от Камарата на представителите бяха малко по-строги към Зукърбърг, отколкото колегите си от Сената, много от които изглеждаха объркани от компанията и точната й дейност. Някои от членовете на Камарата го прекъсваха рязко по време на въпросите, опитвайки се да използват максимално добре четирите минути, с които разполагаше всеки от тях. Като цяло Зукърбърг запази самообладание, повтаряйки много от добре заучените си отговори: Съжалява за грешките на компанията. Работи по технология за изкуствен интелект, която да разчиства речта на омразата и в същото време да гарантира, че няма да има блокирани по грешни причини потребители. Хората притежават собствените си данни, както го вижда той. И той е изминал дълъг път, откакто е създал платформата в стаята си в общежитието, преди близо 15 години. Някои от конгресмените говореха на 33-годишния Зукърбърг, както биха говорили на децата или внуците си и от време на време бяха объркани от заплетената работа на компанията му. В края на отпуснатите му четири минути конгресменът от Републиканската партия Гюс Билиракис от щата Флорида, похвали социалната медия, казвайки, че \"за нас възрастните е прекрасно да поддържаме връзка с роднините си\". Към края на вчерашното изслушване Зукърбърг беше прекарал около 10 от последните 24 часа, давайки показания пред Конгреса на САЩ. По отношение на регулациите, Зукърбърг заяви, че е отворен към тях. \"Значението на интернет в живота на хората по света нараства и мисля, че неизбежно ще се наложи да се въведат някои регулации\", заяви той. Въпреки това конгресмените трябва да бъдат внимателни, каза той, отбелязвайки, че нови правилници или закони може да навредят на по-малки предприятия повече, отколкото на бегемот като Фейсбук. Председателят на комисията по енергетиката и търговията на Камарата на представителите Грег Уолдън заяви, че комисията ще разгледа какво може да се направи. \"Макар че Фейсбук със сигурност се е разраснал, опасявам се, че не е узрял\", заяви Уолдън, представител на Републиканската партия от Орегън. \"Мисля, че е време да се запитаме дали Фейсбук не е прибързвал и не е счупил прекалено много неща\". Много от въпросите се фокусираха върху \"Кембридж аналитика\", която е събирала информация преди няколко години чрез тест за определяне на личността, създаден от университетски учен. Приложението е събирало не само данните на хората, които са попълвали теста, а и - благодарение на слабите ограничения на Фейсбук - данни от техните приятели, включително данни, които те не са избирали да споделят публично. След това \"Кембридж аналитика\" се е сдобила с данните и, както се твърди, ги е използвала, за да се опита да повлияе на избори по цял свят. На изслушването в Камарата на представителите Зукърбърг заяви, че личните му Фейсбук данни също са попаднали в тази схема. Той заяви пред Сената, че Фейсбук е бил подведен да повярва, че \"Кембридж аналитика\" е изтрила събраните данни на потребителите и че това \"очевидно е било грешка\". Той увери сенаторите, че днес компанията би подходила към проблема по различен начин. Това може да е достатъчно, за да задоволи засега конгресмените. Но положението може да се промени, ако представителите на Демократическата партия поемат контрол над Конгреса на междинните избори, които предстоят тази година. Палоун заяви, че ако демократите бяха водеща сила, \"щяхме да оказваме още по-голям натиск\".", "date": "2018.04.12", "title": "Изслушването на Зукърбърг в Конгреса разкри слабите познания на законодателите за Фейсбук"}
{"url": "https://www.24chasa.bg/novini/article/6812831", "text": "Режисьорът Емир Кустурица, коментирайки най-новите заплахи с ракетни нападения срещу Сирия, насочени към Русия от страна на американския президент, сравни Доналд Тръмп с римския император Нерон, пише в. \"Вечерне новости\", цитиран от БТА. \"Това е съдбата на велика империя и велика култура, която получава своя Нерон, това е запали-къща на цялата планета\", заяви Емир Кустурица, коментирайки изявлението на президента Доналд Тръмп. Президентът на САЩ предупреди Русия да се подготви за американските ракети - \"нови, хубави и умни\". Според Тръмп Русия не би трябвало да бъде партньор на \" изтребващо с газ животно, което убива хора и изпитва наслада от това\".", "date": "2018.04.12", "title": "Кустурица сравни Доналд Тръмп с император Нерон"}
{"url": "https://www.24chasa.bg/novini/article/6812827", "text": "Автомобил с полска регистрация, напускащ страната през граничния пункт Видин – Калафат, е спрян за проверка на 11 април в 11.00 часа. Това съобщиха от пресцентъра на МВР. Българските гранични полицаи заедно с румънските си колеги започват физически оглед на автомобила. Между втория и третия ред седалки, в кухини на пода, те откриват три пакета, увити в тиксо. Автомобилът е отклонен за допълнителна проверка, извършена съвместно с митнически служители. В рамките на инспекцията са открити още седем пакета, укрити във фабрични кухини в купето на автомобила и багажния отсек. При разрязването на един от пакетите е установено, че съдържа зелена тревиста маса. Направеният полеви наркотест е реагирал на марихуана. Общото тегло на наркотичното вещество е 10, 340 кг. По случая е образувано дознание в ГПУ-Видин, което се води под ръководството на окръжната прокуратура. Полският гражданин е привлечен като обвиняем и ще бъде задържан за 72 часа.", "date": "2018.04.12", "title": "Откриха над 10 кг марихуана в кола на Видин – Калафат (Снимки)"}
{"url": "https://www.24chasa.bg/novini/article/6812853", "text": "\"Подготвихме ценовото заявление до КЕВР с най-добрите намерения - какви услуги, инвестиции и разходи за поддръжка, трябва да се одобрят, за да обезпечим качествена услуга на клиентите. Крайното решение е в ръцете на КЕВР и ние трябва да се съобразим. Ако не го приемат, ще продължим да изпълняваме задълженията си по лицензията. Трябва да видим решението и аргументите на регулатора и в каква част ще съкрати искането ни - може би инвестициите да се намалят, или пък разходите. Ще го решим, когато видим решението.\" Това каза Карел Крал, регионален мениджър на ЧЕЗ за България, на въпрос на \"24 часа\", дали ще се влоши качеството на услугата, ако КЕВР не одобри предложеното увеличение на цената на тока. Той уточни, че ако се извадят ценовите заявления от последните няколко години ще се види, че няма никаква голяма разлика с това, което е подадено сега. \"То е подготвено от менджмънта на ЧЕЗ, не се подава от собственика, който и да е той. Предложението ни няма нищо общо с предстоящата продажба на компанията\", катерогичен е Карел Крал. Допълни, че исканите нови цени са определени така че да няма кръстосубсидиране между групите клиенти, между ниско или средно напрежение, което било първата крачка към либерализиране на пазара. \"КЕВР може да реши, че тарифната структура ще е друга. Ако се извади един ред от тази структура не означава нищо. Има редове с увеличение, други - с намаление. Миналата година предлагахме увеличение на нощната тарифа, защото купуваме \"нощния\" ток от НЕК на същата цена, колкото и дневния - 107 лв. В същото време тарифата за продажба е 57 лв. Продаваме я на загуба. Предлагаме да се изравни това. Може КЕВР да реши това да се направи стъпка по стъпка\", допълни Крал. Той не коментира защо другите две енергодружества предлагат по-малки увеличения на цената на тока, защото не е видял детайлите в предложенията им. \"Нашият дял от цялата крайна цена на енергията е 8-9%, другите са за ЕСО и НЕК. Незнам какъв е техният дял. Увеличението за бита е средно около 3 ст., но това зависи от ползването на ток от всяко домакинство. Говорим за повишаване със стотинки, максимум няколко лева в цялата сметка\", каза шефът на ЧЕЗ.", "date": "2018.04.12", "title": "ЧЕЗ: Предложеното увеличение на тока няма връзка с продажбата на дружеството"}
{"url": "https://www.24chasa.bg/novini/article/6812830", "text": "В България се наблюдава постоянно нарастване на безналичните плащания. За три години - от 2014 г. до 2016 г., броят на плащанията, извършени с карти е нараснал с 44 на сто, а стойността на плащанията с карти е нараснала с 38 на сто, съобщи Нина Стоянова, подуправител на БНБ при откриването на 20-тия финансов технологичен форум \"Дигитализацията - катализатор за модернизацията на финансовия сектор\", който се повежда в София. Броят и стойността на картовите плащания, извършени чрез виртуално терминално устройство ПОС, са нараснали с над 20 на сто, информира Стоянова, цитирана от БТА. През 2016 г. над 50 на сто от нарежданията за кредитен превод са били направени от потребителите по електронен път, което представлява две трети от общата стойност на всички кредитни преводи, допълни тя. По предварителни данни на БНБ за 2017 г. тенденцията на нарастване на споменатите показатели се запазва, посочи Стоянова. Новият Закон за платежните услуги и платежните системи, който въвежда в българското законодателство изискванията на Втората директива за платежните услуги (PSD2), влезе в сила на 6 март 2018 г. Той съдържа съществени промени по отношение на платежните услуги, извършвани по електронен път. Законът въвежда два нови вида платежни услуги, извършвани изцяло в интернет среда - услуги по иницииране на плащане и услуги по предоставяне на информация за сметка. Основен акцент в закона е поставен върху сигурността на безналичните плащания, особено тези, осъществявани в интернет или чрез друг дистанционен способ, и съответните мерки, които доставчиците на платежни услуги трябва да предприемат в това направление. Във връзка с това Европейската комисия прие делегиран регламент, съдържащ регулаторни технически стандарти за задълбоченото установяване на идентичността на клиента и общите и сигурни отворени стандарти на комуникация. Доставчиците на платежни услуги следва да приведат дейността си в съответствие с регламента най-късно до 14 септември 2019 г., отбеляза Нина Стоянова пред участниците в срещата. За първи път през 2018 г. доставчиците на платежни услуги ще трябва да извършват оценка на операционните рискове и рисковете, свързани със сигурността, както и да наблюдават и докладват пред БНБ значими операционни или свързани със сигурността инциденти. На БНБ ще се предоставят и данни за измами, свързани с плащанията по ред, определен с проект на насоки на Европейския банков орган, които предстои да влязат в сила в началото на 2019 г. Друга важна промяна, която ще окаже влияние върху пазара на платежните услуги е публикуваното в края на март 2018 г. от Европейската комисия предложение за изменение на Регламент (ЕО) 924/2009 относно презграничните плащания в рамките на Общността. Предвижда се доставчиците на платежни услуги в държавите членки извън Еврозоната да прилагат равни такси за презграничните плащания в евро и за националните плащания във валутата на съответната страна. Досега такова изискване съществуваше в регламента само по отношение на равни такси при националните и презгранични плащания в евро. Предвижда се това изменение да се прилага от 1 януари 2019 г. и да доведе до съответните промени в тарифите на доставчиците на платежни услуги в България. С предложеното изменение се цели постигане на по-нататъшното задълбочаване на единния пазар на Европейския съюз и равнопоставеност между ползвателите на платежни услуги в достъпа им до по-евтини презгранични плащания, смята Нина Стоянова.", "date": "2018.04.12", "title": "БНБ: В България се наблюдава постоянно нарастване на безналичните плащания"}
{"url": "https://www.24chasa.bg/novini/article/6812851", "text": "\"Ще бъдат изградени 28 областни центъра за осигуряване на патронажна грижа, ще бъдат отпуснати 30 милиона лева от програмата „Развитие на човешките ресурси“ за създаването на центровете\", съобщи заместник-министърът на труда и социалната политика Росица Димитрова пред  . Възможностите за прилагането на модела „Домашни грижи“ бяха обсъдени на заседание в НС. За да бъде осигурена патронажна грижа за 18 хиляди души, ще бъдат необходими 20 милиона лева. Направените изчисления представи заместник-министърът на труда и социалната политика Росица Димитрова. „За тази година по споразуменията на Агенция „Социално подпомагане“ с 291 общини, които ще се сключат, са ни необходими 83 милиона лева. Това, което можем да направим като обхват на нуждаещи се за подкрепа в домашна среда, е само за 26 хиляди потребители и 16 хиляди предоставящи лични асистенти, социални асистенти и домашни помощници“.", "date": "2018.04.12", "title": "Разширяват мрежата за домашни грижи за възрастни хора"}
{"url": "https://www.24chasa.bg/novini/article/6812868", "text": "Европейската комисия припомни днес виждането си, че решението на кризата в Сирия е единствено политическо. Заявяваме това от началото на конфликта, отбеляза говорител на комисията, цитиран от БТА. Той уточни, че въпросът със Сирия е в дневния ред за предстоящото в понеделник в Люксембург заседание на Съвета на ЕС по външни работи. Говорителят не пожела да коментира опасенията за непосредствено предстоящи въздушни удари по сирийски цели. ЕК уточни, че поддържа връзка с всички държави от ЕС по този въпрос. Осъждаме възможно най-решително употребата на химическо оръжие, това е военно престъпление и престъпление срещу човечеството, добави говорителят. По неговите думи Европа е котва на стабилността и разума в днешния несигурен свят.", "date": "2018.04.12", "title": "ЕС: Решението за Сирия е единствено политическо"}
{"url": "https://www.24chasa.bg/novini/article/6812870", "text": "Румъния може да разчита на подкрепата на Франция за успеха на първото си председателство на Съвета на Европейския съюз, заяви днес френският министър по въпросите на Европа и външните работи Жан-Ив Льо Дриан на съвместна пресконференция в Букурещ с румънския си колега Теодор Мелешкану, предаде Аджерпрес. Румънският външен министър посочи, че двамата са обсъдили стратегическото партньорство между Румъния и Франция, което е имало \"съществен принос за задълбочаването на двустранните отношения\", предава БТА. \"Повторих и искането за подкрепа от страна на Франция за възможно най-бързо решение по отношение на допускането на Румъния в Шенгенското пространство\", добави още Мелешкану. На свой ред Льо Дриан подчерта силната връзка между Румъния и Франция \"в един важен за Европейския съюз момент в контекста, в който Румъния се подготвя да поеме за първи път председателството на Съвета на ЕС\". \"Румъния може да разчита на подкрепата на Франция за успеха на първото си председателство на ЕС\", увери френският министър. Букурещ поема ротационното председателство на ЕС от 1 януари 2019 г. Льо Дриан също така подчерта, че Франция \"има силно присъствие в румънската икономика благодарение на големите предприятия в автомобилния и въздухоплавателния сектор\". Двамата официални представители са обсъдили също ситуацията в Сирия, както и планираната за май среща на върха в София през май, на която ще бъдат обсъдени плановете за разширяване на ЕС със Западните Балкани.", "date": "2018.04.12", "title": "Франция: Румъния може да разчита на подкрепа за председателството на ЕС"}
{"url": "https://www.24chasa.bg/novini/article/6812902", "text": "Президентът на САЩ Доналд Тръмп заяви днес , че не е казвал публично кога ще има атака срещу Сирия заради предполагаемото използване на химическо оръжие от режима в Дамаск, предадоха осведомителните агенции, цитирани от БТА. \"Не съм казвал кога ще се състои нападение срещу Сирия. Това може да стане скоро, а може изобщо да не бъде скоро\", написа той в \"Туитър\". Във вторник в същата социална мрежа Тръмп предупреди Русия \"да се подготви\" за ракетни атаки срещу нейния съюзник Сирия.", "date": "2018.04.12", "title": "Доналд Тръмп: Не съм казвал кога ще е атаката срещу Сирия"}
{"url": "https://www.24chasa.bg/novini/article/6812889", "text": "От Германия не е било искано да вземе участие в евентуален военен удар срещу Сирия, заяви днес външният министър Хайко Маас, цитирал от ДПА. \"До момента Германия не е получавала такова искане\", каза министърът по време на посещение в ирландската столица Дъблин, преди да замине за Великобритания, предава БТА. \"Западните партньори не могат да си позволят да бъдат разделени, ако искаме да окажем пряк натиск върху Русия\", посочи Маас. Той намекна, че Германия може да окаже политическа подкрепа на военни действия, ако САЩ, Франция и Великобритания решат да продължат в тази посока.", "date": "2018.04.12", "title": "Германия: Ще подкрепим военни действия \nна Запада срещу Сирия"}
{"url": "https://www.24chasa.bg/novini/article/6812904", "text": "Бъдещето на политиката по сближаване на ЕС следва да бъде насочено към инвестиции в сектори с висока добавена стойност, средствата да се разходват ефективно и да се разпределят по опростени правила, да се спазва принципът на субсидиарност, да има по-добро и гъвкаво програмиране, плавен преход между програмните периоди и подобрен териториален подход. Около това се обединиха държавите-членки на днешния Съвет по общи въпроси, формат „Кохезионна политика“, председателстван от вицепремиера Томислав Дончев. Това съобщиха от пресцентъра на Министерския съвет. “Дебатът относно Кохезионната политика след 2020 г. представлява съществен елемент от общия дебат за бъдещето на Европа. Много е важно да бъдат обвързани. Не можем да решаваме как да разпределяме средствата за сближаване, без преди това да определим приоритетите си, без да имаме визия как искаме да изглежда Европа след 10 години, или още по-смело, Европа, която строим за нашите деца и за децата на техните деца”, заяви Дончев. Заключенията от Съвета са ясно послание към Европейската комисия само дни преди да бъде представен проектът за следващия дългосрочен бюджет на ЕС - Многогодишната финансова рамка. Българското председателство ще проведе на 8 юни в София тематична Конференция на високо ниво за размяна на мнения по предложенията на Комисията относно бъдещето на Кохезионната политика.", "date": "2018.04.12", "title": "Очертаха бъдещето на кохезионната политика: Инвестиции в сектори с висока добавена стойност"}
{"url": "https://www.24chasa.bg/novini/article/6813038", "text": "Евродепутатът Ева (ГЕРБ/ЕНП)  „Фейсбук трябва да положи усилия, за да оправдае и възстанови доверието, което потребителите са й дали. Гарантирането на личното пространство онлайн не е само задължение на законодателните институции, но и на компаниите, които трябва да прилагат законите. Очаквам Фейсбук да се придържа към европейския регламент за лични данни – GDPR – не само в Европа, но и по света. Важно е да се отбележи, че дигиталната грамотност на обществото е от голямо значение също.“, заяви българският евродепутат Ева Майдел (ГЕРБ/ЕНП) по време на двустранна среща с Адам Мосери, вицепрезидент на технологичния гигант Facebook и ръководител на отдела Newsfeed. Сред основните теми на разговор бяха прилагането на европейския регламент за защита на лични данни, използването на данни за персонализиране на потока новини в платформата, както и насърчаване на предприемачеството в Европа. „Технологичният талант на България е на световно ниво, а страната ни е сред водещите в региона по отношение на среда за развитие на стартъпи.“, заяви пред Мосери евродепутатът Ева Майдел (ГЕРБ/ЕНП). Като член на Комисията по вътрешен пазар и защита на потребителите в Европарламента, българският евродепутат Ева Майдел работи за облагородяването на бизнес средата в Европа и улесняването на потребителите при търсенето на правата си, особено при извършването на онлайн и международни покупки. Евродепутатът от ГЕРБ Ева Майдел е докладчик за групата на ЕНП по основополагащи за дигиталния единен пазар актове - Директивата за услуги с дигитално съдържание, Регламента за неприкосновеност за личното пространство онлайн и Регламента за преносимост на онлайн услуги (т.нар. роуминг за онлайн абонаменти). „Дигиталното общество се развива с бързи темпове и иновациите са ежедневие, но има и много уязвими точки, именно затова работя за по-ясни правила, както за бизнесите, така и за потребителите\", коментира Ева Майдел (ГЕРБ/ЕНП).", "date": "2018.04.12", "title": "Ева Майдел се срещна с вицепрезидента на Фейсбук Адам Мосери"}
{"url": "https://www.24chasa.bg/novini/article/6812931", "text": "Анализите на четири лаборатории към Организацията за забрана на химическите оръжия (ОЗХО) потвърдиха британските заключения за нервнопаралитичното вещество, използвано миналия месец за отравянето в Англия на бивш руски двоен агент и дъщеря му. Това съобщи Ройтерс, като се позова на публикувано днес  На 12 март британският премиер Тереза Мей заяви, че Сергей и Юлия Скрипал са били отровени с военен тип невротоксичен агент от група отровни вещества, наречена \"Новичок\", разработени в Съветския съюз през 70-те и 80-те години на миналия век, предава БТА. Следователите от ОЗХО потвърждават заключенията на Обединеното кралство във връзка с идентичността на токсичния химикал, използван в Солсбъри, се казва в резюмето, цитирано от Асошиейтед прес. В него се отбелязва, че веществото е с висока степен на чистота. В резюмето названието \"Новичок\" не фигурира, но се казва, че подробностите за токсина са описани в пълния секретен доклад за анализите. Източникът на веществото не е посочен. Великобритания обвинява Русия за отравянето, а Москва отрича да има нещо общо и подчертава, че Лондон не е подкрепил твърденията си с нито едно доказателство.", "date": "2018.04.12", "title": "Учени потвърдиха: Скрипал е отровен с руско вещество (Виж резултатите)"}
{"url": "https://www.24chasa.bg/novini/article/6813055", "text": "Германия няма да се включи в обща военна акция в Сирия. Това е изключено, посочи германската канцлерка Ангела Меркел. „Но ние подкрепяме всякакви действия, които ще поставят ясен знак, че употребата на химически оръжия е неприемлива“, заяви тя през журналисти в Берлин. Меркел посочи и че смята, че атаката с химически оръжия в Дума през събота е дело на сирийското правителство. „Ние участвахме в договореното унищожение на химическите оръжия на Сирия едно време, а сега се вижда, че то не е било цялостно. Има много доказателства, че сирийският режим разполага с такива“, посочи Меркел. Важно е в съвместна работа с другите държави да очертаем линията, която не бива да се преминава, но без Германия да участва във военно нападение, подчерта канцлерката. Малко преди изявлението си тя разговаряла с френския президент Макрон и с него са единни, че действията трябва да са координирани. Самият Макрон пък заяви, че Франция има доказателства, че оръжието е химическо и е използвано от армията на Башар ал Асад.", "date": "2018.04.12", "title": "Меркел: Германия няма да се включва във военен удар по Сирия"}
{"url": "https://www.24chasa.bg/novini/article/6813060", "text": "Британският външен министър Борис Джонсън каза, че единствено руснаците са имали \"средствата, мотива и репутацията\" за извършване на нападението с нервнопаралитично вещество срещу бившия руски шпионин Сергей Скрипал и дъщеря му Юлия, предаде Асошиейтед прес, цитирана от БТА. Джонсън заяви, че \"не може да има съмнение какво е било използвано и няма друго обяснение за това кой е отговорен - единствено Русия има средствата, мотива и репутацията\". Той каза това, след като Организацията за забрана на химическите оръжия (ОЗХО) потвърди заключението на Великобритания, че Сергей и Юлия Скрипал са отровени с токсин с \"висока чистота\". Джонсън заяви, че Великобритания свиква среща на (ОЗХО) на 18 април за обсъждане на по-нататъшните действия по случая, посочва Франс прес.", "date": "2018.04.12", "title": "Борис Джонсън: Само Русия може да стои зад отравянето на Скрипал"}
{"url": "https://www.24chasa.bg/novini/article/6813090", "text": "Омбудсманът Мая Манолова се срещна днес с Желяз Андреев и приятелката му Милена Здравкова. На срещата присъства и адвокат Ивайло Дерменджиев, експерт по международно право. Това съобщиха от пресцентъра на омбудсмана. 29-годишният младеж, чиято екстрадиция бе поискана от САЩ, където той е обвиняем за нарушаване на ембаргото за търговия със Сирия, се обърна с молба към Манолова за подкрепа и съдействие пред институциите за защита правата му като български гражданин. След промяна в Конституцията през 2005 г. се допуска предаването на гражданин на Република България на друга държава или на международен съд за целите на наказателно преследване, когато това е предвидено в международен договор, ратифициран, обнародван и влязъл в сила за Република България. Екстрадицията е поискана от САЩ на основание на договор за екстрадиция, сключен с България и предстои българският съд да се произнесе дали ще допусне предаването му на американските власти. Омбудсманът се ангажира да проведе среща с американския посланик Ерик Рубин, на която да обсъдят казуса на Желяз Андреев. Освен това, Мая Манолова ще изпрати препоръка до министъра на правосъдието Цецка Цачева, в която ще настоява за сформиране на експертна група, която да преразгледа и анализира договора за екстрадиция със САЩ в контекста на защита правата на българските граждани. Във връзка с откриването на набирателна сметка за осигуряване на адвокатска защита на Желяз Андреев в САЩ, омбудсманът предложи да участва в обществен съвет за наблюдение за прозрачното и целесъобразно разходване на събраните средства. В съвета ще се включи и адвокат Дерменджиев. Предварителната информация сочи, че за защитата ще е необходим депозит от 20 000 долара. Неизразходваната част от средствата ще бъдат дарени за кауза, свързана с права на деца. По-рано през деня омбудсманът проведе среща с премиера Бойко Борисов, на която потърси съдействие от Министерство на външните работи за предприемане стъпки в защита на българския гражданин.", "date": "2018.04.12", "title": "Омбудсманът иска промяна в договора за екстрадиция със САЩ"}
{"url": "https://www.24chasa.bg/novini/article/6813085", "text": "Европейският съюз поднови днес за една година санкциите срещу 82 иранци, наложени заради \"сериозните нарушения на човешките права\" в тази страна, съобщи Франс прес. Ограничителните мерки ще бъдат удължени до 13 април 2019 г. В списъка попадат висши ирански военни, съдии, прокурори, полицаи, разузнавачи, директори на затвори. На тях им е забранено да влизат на територията на ЕС, замразяват се и авоарите им в ЕС, предава БТА. Държавите членки също така се задължават да не продават на Иран оборудване, което може да бъде използвано за репресивни цели и за контрол върху комуникациите. Санкциите, които са в сила от 2011 г., бяха наложени в знак на протест срещу потушаването на протестите против спорното преизбиране на Махмуд Ахмадинеджад през 2009 г., по време на които имаше десетки смъртни случаи и хиляди арестувани.", "date": "2018.04.12", "title": "ЕС поднови за 1 г. санкциите срещу Иран заради нарушаване на човешките права"}
{"url": "https://www.24chasa.bg/novini/article/6813092", "text": "Инвестиция за над 3 милиона лева ще бъде реализирана в Харманли след като общината подготви и защити успешно предложение за изграждане на съоръжение за компостиране на разделно събрани зелени и биоразградими отпадъци. Кметът Мария Киркова и министърът на околната среда и водите Нено Димов официално подписаха днес договора за реализация на проекта, съобщи общинският пресцентър. Стойността на одобрения проект по ОП \"Околна среда 2014 -2020\" е 3 246 963 лева. Срокът за приключване на дейностите е 19 месеца. След реализирането на инвестицията, местното депо за битови отпадъци вече ще разполага и със съоръжение за компостиране с капацитет 2690 тона годишно. То ще обслужва 25 000 жители. Това ще допринесе за намаляване на количеството на депонираните биоразградими отпадъци на територията на община Харманли, превръщането им в ресурс и ще удължи периода на експлоатация на регионалното депо, подчертават от общината. Социално-икономическите ползи от изпълнението на проекта са насочени към подобряване качеството на околната среда и предоставяне на нов тип услуга за управление на отпадъците за жителите в общините, се казва още в съобщението.", "date": "2018.04.12", "title": "Инвестиция за над 3 млн. лв. ще бъде реализирана в Харманли"}
{"url": "https://www.24chasa.bg/novini/article/6813074", "text": "Обвиненият в умишлено убийство Кирил Христов е стрелял за да впечатли, респектира и покаже превъзходство над жертвата и останалите. Това е била основната цел, след което се е стигнало до убийството на готвача от Несебър Никола Колев. Това е тезата на държавното обвинение, която стана ясна в Бургаския окръжен съд днес, по време на разпоредителното заседание по делото. Защитата на подсъдимия обаче не е съгласна с повдигнатите обвинения - хулиганство и умишлено убийство, оспорвайки умисъла на деянието. По тази причина делото няма да бъде разгледано по реда на съкратеното съдебно следствие. Бургаският адвокат Благой Потеров, който представлява подсъдимия, поиска делото да бъде прекратено и върнато в прокуратурата заради процесуални пропуски и най-вече за да бъде посочено в обвинителния акт какво представлява евентуален умисъл в извършеното деяние. \"Обвинителната теза не е ясно формурилана, а това нарушава правото на защита на подсъдимия\", пледира адвокат Потеров. Съдия докладчикът Катя Господинова обаче отхвърли искането. Ако определението не бъде обжалвано в Апелативния съд процесът трябва да продължи на 26 април. \"Аз и синовете ми сме свидетели, видяхме кръвта. Мъжът ми е убит с умисъл\", каза в кулоарите на съда съпругата на жертвата Стоянка Колева. Тя и децата й Венелин и Георги поискаха по 150 000 лв. кръвнина от подсъдимия Кирил Христов, по-известен в Несебър като Киро Принца. Те бяха конституирани като граждански ищци и частни обвинители. Според защитата на Принца семейството на убития готвач се домогвало до фирмите му, в които искали да влязат и да управляват, но окръжният съд отхвърлил това искане. Съдът обаче е запорирал имоти и банкови сметки на Христов като обезпечаване на бъдещ иск. Повереникът на наследниците на убития - адвокат Божидар Янушев настоя съдът да наложи забрана на Христов да напуска страната, но искането не бе прието. Стана ясно още, че в момента Принца е без наложена мярка за неотклонение. По искане на защитата на Кирил Христов на следващото съдебно заседание ще бъдат гледани записите от охранителните камери в нощта на убийството - 17 април, 2016 г.", "date": "2018.04.12", "title": "Прокуратурата за Кирил Принца: Стрелял е, за да покаже превъзходство"}
{"url": "https://www.24chasa.bg/novini/article/6813123", "text": "Поканен съм от президента на Турция Реджеп Тайип Ердоган да посетя Анкара, съобщи днес сръбският президент Александър Вучич в отговор на журналистически въпрос за дилема при Ердоган ли ще отиде, или при руския президент Путин, или и при двамата, предаде Танюг, цитирана от БТА. Вучич добави, че не е получавал покана от Путин да посети Русия. \"В нашата страна все някой нещо измисля, да има за какво да си говорят по посолствата\", добави Вучич.", "date": "2018.04.12", "title": "Вучич: Ердоган ме покани да посетя Анкара"}
{"url": "https://www.24chasa.bg/novini/article/6813127", "text": "Момиченце на годинка и 7 месеца, мъж на 32 и жена на 22 години загинаха намясто на магистрала \"Тракия\" в района на Сливен, след като в лекия им автомобил \"Рено\", спрял в аварийната лента, се вряза ауди. Според разследващите, мъртвите възрастни нямат роднински или семейни връзки. Мъжът е от Стара Загора, жената - самотна майка от Ямбол. Леката кола \"Рено\", с която тримата са пътували в посока София, била взета под наем. Тя е с варненска регистрация. С варненска регистрация е и лекият автомобил \"Ауди\", който към 2,30 часа през нощта в четвъртък се врязал в спрялото в аварийната лента на магистралата рено. В него пътувал сам само шофьорът - мъж на 55 години от Варна. При удара той е ранен, състоянието му е сериозно, но нямало опасност за живота му. Настанен е в сливенската болница под полицейска охрана, когато здравословното му състояние позволи, ще му бъде повдигнато обвинение за причинената от него катастрофа. Една от версиите е, че той е заспал на волана. Взета му е кръвна проба за алкохол и наркотици, резултатите от нея се очакват. Зловещата катастрофа стана на 267 километър на магистрала \"Тракия\" в посока София. Разследващите са затруднени да изяснят защо се е наложило помляният автомобил да спре в аварийната лента, тъй като всички от него са мъртви. Тепърва предстои да бъдат изяснени още подробности около самоличността на жертвите и целта на пътуването им.", "date": "2018.04.12", "title": "Няма данни убитите край Сливен мъж и жена да са роднини или семейство, според разследването"}
{"url": "https://www.24chasa.bg/novini/article/6813128", "text": "Турският президент Реджеп Ердоган заяви днес, че е време маските да паднат и трябва да бъде сложен край на спектакъла, който се разиграва в Сирия и Ирак,  Ердоган подчерта, че Анкара в никакъв случай няма да използва сила срещу военните части на съюзническите държави, но настоя партньорите в антитерористичната коалиция да се дистанцират от терористите от Отрядите за защита на народа /въоръжените сили на сирийското крило на ПКК/, съобщава Анадолската агенция. „Турция е крайно обезпокоена от превръщането на Сирия в полигон за демонстрация на сила. Подобен подход от страните, опиращи се на военната си мощ, е недопустим“, заяви държавният глава. Според него Турция е единствената страна, която е допринесла за мира и стабилността в Сирия, а влиянието на Анкара се разпростира далеч зад нейните предели. „Във всички други райони на Сирия, където действат други играчи, царят насилие, нестабилност и разруха. Турция счита, че е длъжна да отиде на помощ на своите събратя и да протегне ръка във всяка точка на света“, посочи той. Турският лидер определи като погрешна политиката на страните, които подкрепят режима на „убиеца Башар Асад“, но грешат и онези, които сътрудничат на сирийските Отряди за защита на народа. Ердоган каза, че до последно ще се бори с тези две заплахи в Сирия и Турция ще запази присъствието си там до осигуряването на пълната безопасност в съседната държава. Аз открито заявявам, че Турция се оказа единствената страна, която на дело води борба с ислямските терористи от ДАЕШ в Сирия, посочи президентът в Анкара и се зарече до крак да ликвидира всички бойци от Отрядите за защита на народа.", "date": "2018.04.12", "title": "Ердоган: Време е за край на спектакъла в Сирия и Ирак"}
{"url": "https://www.24chasa.bg/novini/article/6813143", "text": "САЩ и съюзниците им, не трябва да използват сила срещу Дамаск, в отговор на предполагаемата употреба на химическо оръжие в град Дума, без да са си съставили подробна стратегия и дългосрочен план на действие. Това убеждение изрази в сряда на живо по американския телевизионен канал \"Фокс нюз\" заместникът на Европейския парламент (ЕП) и бивш лидер на британската крайнодясната Партия на независимостта Найджъл Фараж. Пред медията той описа редица примери за необмислени военни действия от страна на САЩ и съюзниците им през последните 15 години. \"Нахлухме в Ирак, опитайки се да се отървем арабския народ от лидера му, направихме го и какъв беше резултатът? Стотици хиляди убити и хаос. В Либия се случи същото. Ние нападнахме, успяхме да се отървем от лидера, който не ни допадаше, но и отворихме широко вратата за „Ислямска държава“, отбеляза политикът,  „Историята ни е пълна с лоши интервенции, защото смятаме, че сме длъжни да се въвлечем (в даден конфликт) от морална гледна точка, дори и да не притежаваме адекватна стратегия или дългосрочен план. Преди седмица президентът (на САЩ Доналд Тръмп) обяви, че американските войски ще бъдат изтеглени от Сирия. А сега сме на прага на вероятно най-мащабната военна операция, към която се присъединиха и Великобритания и Франция. Нима мислите, че в Сирия ще стане по-хубаво и безопасно, ако военните удари свалят в крайна сметка сирийския президент Башар Асад?“, запита още Фараж в ефира на телевизията.", "date": "2018.04.12", "title": "Фараж: САЩ не трябва да нападат Сирия без стратегия и дългосрочен план"}
{"url": "https://www.24chasa.bg/novini/article/6813453", "text": "Унгарско списание публикува днес списък с над 200 имена на хора, които според редакцията са част от група, която премиерът Виктор Орбан нарича \"наемници\", платени от американския милиардер и филантроп от унгарски произход Джордж Сорос с цел да свалят правителството, предаде Асошиейтед прес. Сред имената, публикувани от седмичника \"Фидельо\", има членове на десни организации, защитници на бежанците, разследващи журналисти, преподаватели и служители от основания от Сорос и базиран в Будапеща Централноевропейски университет, неправителствена организация, разследваща корупцията. Някои от посочените хора са вече починали, предава БТА. \"Фидельо\" доскоро бе авторитетно бизнес списание, което обаче взе отявлен проправителствен курс, след като през декември 2016 г. бе купено от съюзник на Орбан. Миналия месец Орбан, който току-що бе преизбран за трети пореден мандат след яростна антиимигрантска кампания, обвини Сорос и организациите, подкрепяни от неговата фондация \"Отворено общество\", че искат хиляди имигранти да нахлуят в Унгария. Миналия месец той каза, че правителството знае имената на 2000 членове на \"наемническата армия на Сорос\", на които се плаща \"за да работят за сваляне на правителството\". \"Ние знаем съвсем точно кои са тези хора, знаем имена. . . как и защо те действат за превръщане на Унгария в страна на имигранти\", каза той на 30 март по държавното радио. От правителственото Бюро за международни комуникации засега не са отговорили на въпроси за публикувания днес списък и дали посочените в него имена съвпадат със списъка, съставен от правителството.", "date": "2018.04.12", "title": "Унгарско списание публикува списък на \"наемниците\" на Сорос в страната"}
{"url": "https://www.24chasa.bg/novini/article/6813457", "text": "Президентът на Международния съюз по биатлон Андерс Берсеберг обяви, че се оттегля от поста си. Причината - разследване на Международната антидопингова агенция (УАДА) за прикриване на случаи на допинг употреба, информира БГНЕС. Берсеберг е уведомил Изпълнителното бюро на Съюза, че няма да изпълнява функциите си, докато тече разследването. Според френското издание \"Льо Монд\" Международният съюз по биатлон е \"правил всичко по силите си, за да прикри допинг нарушения на руски биатлонисти\". По случая вече за извършени обиски в Австрия и Норвегия.", "date": "2018.04.12", "title": "Шефът на световния биатлон подаде оставка заради допинг скандал"}
{"url": "https://www.24chasa.bg/novini/article/6813475", "text": "Опитахме се да дадем начало на политическа алтернатива и смятам, че тя е успешна. Това каза пред   ген. Атанас Атанасов, който е съпредседател заедно с Христо Иванов на новата коалиция „Демократична България”. Имаме изключително силни послания свързани с няколко теми – бизнес среда, ориентация към ядрото на ЕС и НАТО, защита на свободата, заяви Христо Иванов. „Още съм под въздействие на емоцията в залата, която беше многолюдна, шарена, шумна и на емоциите по улиците. Толкова много хора ни спираха, стискат ни палци, пожелават ни успех, явно хората виждат в нас алтернативата”, допълни Атанасов. \"Ние предложихме управленска алтернатива, екип на нашата управленска алтернатива, защото кабинетите в сянка са британска парламентарна практика в двупартиен модел. Това, което ние правим, в някакви точки се доближава, но не е и същото. Това, което искаме да направим е да дадем бой на управляващите на терена на идеите. Те имат огромна медийна машина, имат огромен ресурс, законов и не съвсем, демократичен и не съвсем”, коментира Христо Иванов. „Хората, които показахме днес са несъмнени професионалисти, имат идеи, а нашето управление е безперспективно”, допълни той.", "date": "2018.04.12", "title": "Ген. Атанас Атанасов: Опитахме се да дадем начало на политическа алтернатива"}
{"url": "https://www.24chasa.bg/novini/article/6813498", "text": "В ексклузивно интервю за македонската информационна агенция МИА комисарят по цифрова икономика и общество Мария Габриел говори за очакванията от първата по рода си среща на високо равнище посветена на цифровизацията на Западните Балкани (Western Balkans Digital Summit), която ще се проведе на 18 и 19 април в Скопие, съобщи Отдел \"Преса и медии\" на Представителството на ЕК в България, цитиран от \"Фокус\".  Комисар Габриел подчертава, че цифровизацията е важна за региона, защото благодарение на нея може да се ускори процесът на европейска интеграция на страните - тя може да допринесе и за повече прозрачност, и за развитието на съдебната система и правовата държава, и за икономическия напредък. Европейската комисия очаква страните от Западните Балкани да излязат с конкретни предложения за проекти в дигиталната сфера - проекти, които да са от полза за потребителите в краткосрочен и дългосрочен план. На база на тези проекти ще може да се определи сумата, която е нужна за тяхното реализиране, и дали тя отговаря на средствата налични в европейския бюджет, заявява комисар Габриел. Основният проект, засягащ региона, по който Мария Габриел работи от самото си встъпване в длъжност като комисар, е намаляването на цените на роуминга със страните от ЕС. Тя коментира, че проектът е сложен, всеобхватен и много деликатен от правна и икономическа гледна точка. Комисарят споделя, че преговорите с телекомите продължават, но се надява на срещата през месец май в София посветена на Западните Балкани да може да се представи пътна карта за реализирането на този проект. По повод предстоящата среща през май в София Мария Габриел е категорична, че няма значение дали тя ще се нарече \"среща за разширяването\" или не. По-важно е да се предложат конкретни стъпки, за да се случи това разширяване. В интервюто комисар Габриел говори и за скандала с личните данни във Фейсбук, като пояснява как новото европейско законодателство в тази област може да предотврати подобни злоупотреби в бъдеще.", "date": "2018.04.12", "title": "Мария Габриел: Западните Балкани заемат много важно място в дневния ред на ЕС"}
{"url": "https://www.24chasa.bg/novini/article/6809400", "text": "67 милиарда долара. Толкова се очаква да бъде инвестицията за роботи до 2025 година. След като роботът отдавна не само изпълнява повтарящи се задачи, но и се еманципира към частична автономия – тенденция, която ще трансформира не само производството и логистиката, но и бизнес моделите и потребителското поведение. Днешните роботи сглобяват автомобили, обезвреждат противопехотни мини, асистират в хирургически процедури, чистят. Нещо повече - робот хуманоид получи гражданство в Саудитска Арабия. Макар и с празни очи, София е повече от интелигентен събеседник, надарен със способност да общува. Творението на Дейвид Хенсън умее да симулира пълна гама от изражения, да следи и разпознава емоции. С напредването на технологиите и все по-интелигентното присъствие на роботите неминуемо започваме да си задаваме въпроса - как това ще се отрази на нас, хората. Разбира се, първоначалната реакция е, че те ще улеснят живота ни - кухненският робот реже, кълца, меси и бърка вместо нас, друга “умна” машина ни упътва в банката, помага със съвети как да направим сами трансакциите си. Монетата обаче има и друга страна - роботите ще “вземат хляба” на десетки професии. Ето кои са най-застрашените занятия в близките 2 десетилетия. През 2016 г. автономният Ford Fusion на Uber излиза на улица Smallman Street в Питсбърг, Пенсилвания. Това е началото на проекта на компанията, според който в близко бъдеще може да има автомобили, обслужващи клиентите по 24 часа на денонощие. Технологията ще намали задръстванията и жертвите по пътищата, смятат експерти. След като автомобилите и камионите могат да се управляват сами, има все по-малка нужда от хора зад волана. В “Макдоналдс” в Маями клиентите вече използват цифров екран, за да подадат поръчката си. Бюрото по труда и статистиката там сочи, че до 2024 г. 80 000 работни места за бързо хранене ще изчезнат. Сред основните причини за това са увеличаването на минималната работна заплата в различните държави и трудното намиране на работна ръка. Затова компаниите инвестират повече в машини. Клиентите искат да знаят какво е най-подходящо за техните нужди, спецификации, ползи, цена и наличност. В тяхна помощ роботите, известни като chatbots, вече правят това в някои компании. Очаква се темпът на внедряването им да се увеличи в близките години. Те са най-често хората, които пишат статистики за мача, голмайстори и фактологична информация. Роботите се справят отлично с тази задача точно както хората. Същото важи и за финансовите репортери, които четат цифрите и ги обличат в текст. А за спортните и финансовите журналисти, които ще оцелеят, ще останат интервютата, коментарите и разследванията. Голяма част от работата им е базирана на числа. Всъщност програмите за счетоводно отчитане на информация вече изпълняват някои от задачите, които традиционно биха били изпълнявани от счетоводител. Броят на задачите, които тези компютърни програми могат да изпълняват, вероятно ще се увеличи до точката, в която много счетоводни роли ще станат излишни. Това е противоречиво, но иноваторите на AI (Artificial intelligence) вече постигат напредък. Всъщност има документирани случаи, при които роботи на AI, включително IBM Watson, са били в състояние да диагностицират пациента по-бързо от реалния лекар. Една от причините е способността на машината да обработи много по-голямо количество информация в по-кратко време. Здравните грижи винаги ще изискват човешкото участие, но ако машините могат да анализират симптомите и да направят по-точни и по-бързи диагнози, те ще започнат да спасяват живота. Ролята на лекарите, както я познаваме днес, ще се промени. Всъщност роботизирана апаратура вече извършва някои операции, включително за замяна на колянна става. Всички сме чували и за робота “Да Винчи”. Такива 4 модерни хирургични системи вече има и у нас. Под командите на лекаря техните роботизирани ръце извършват най-сложните намеси за прецизно отстраняване на тумори на матката, яйчниците и простатата. В продължение на години банкоматите са успели да превземат голяма част от работата на банковия оператор. Това беше още преди последните постижения в машинното обучение и изкуствения интелект. В много банки дори и в България роботът Пепър посреща клиенти, обяснява им как да извършат трансакцията си и забавлява с песни и танци децата, докато родителят върши работата си. И дори това ще стане излишно, когато хартиените пари излязат от употреба. Финансовите анализатори са важни за много компании, тъй като те могат да наблюдават тенденциите, възможностите и рисковете, преди да се случат. Работата по същество включва анализ на данни, които, както вече споменахме, се вършат с лекота от роботи. Вече съществуват роботи, които драматично намаляват броя на строителните работници, изисквани на даден обект. Тези машини работят специално за повтарящи се дейности като зидария и стават все по-интелигентни. Те работят по-бързо и не се уморяват при дълъг работен ден. Всъщност теоретично те могат да работят денонощно. Разбира се, много трудно и дори налудничаво е строителните площадки да се поверят изцяло на роботи. Строителните работници обаче чувствително ще намалеят. Засега може да си отдъхнат социалните работници, фризьорите и козметиците, както и професиите, изискващи водене и вдъхновяване на другите. Роботостроенето не застрашава работата им.", "date": "2018.04.12", "title": "Роботи вземат работата на финансови  анализатори и шофьори"}
{"url": "https://www.24chasa.bg/novini/article/6813507", "text": "Два екипа следователи от Организацията за забрана на химическите оръжия (ОЗХО) трябва да пристигнат днес и утре в Сирия, за да разследват предполагаемата смъртоносна газова атака в град Дума. Това съобщи днес сирийският посланик в ООН Башар Джаафари, цитиран от Ройтерс и БТА. \"Тези две групи ще пристигнат в Сирия отделно - в четвъртък, днес, и в петък сутринта\", каза той. По думите му сирийските власти \"са готови да ги съпроводят, докъдето пожелаят, когато пожелаят и винаги, когато пожелаят\". Джаафари добави, че от ОЗХО са били пратени четири паспорта в сирийското посолство в Брюксел и визите са били издадени незабавно. Освен това Сирия е в готовност да издаде визи на инспектори и на границата с Ливан, каза посланикът. От ОЗХО не са потвърдили планове за пътуване на нейни инспектори за Сирия, отбелязва Ройтерс.", "date": "2018.04.12", "title": "Инспектори от Организацията за забрана на химическите оръжия пристигат днес в Сирия"}
{"url": "https://www.24chasa.bg/novini/article/6813511", "text": "Председателят на Парламентарната група на ГЕРБ и заместник-председател на партията Цветан Цветанов проведе работна среща със Сибранд Бума, председател на Холандската християндемократическа партия - вторият по големина коалиционен партньор в правителството на министър-председателя от либералната партия Марк Рюте и част от семейството на Европейската народна партия. По време на срещата бяха обсъдени приоритетите на Българското председателство на Съвета на ЕС, като Бума отбеляза положителните оценки за успеха на председателството, които получава като отзвук от свои колеги в изпълнителната власт в Холандия. Цветанов и Бума се обединиха около възможностите за засилване на парламентарния диалог между България и Холандия, особено в сферата на сигурността чрез по-интензивно сътрудничество между комисиите по вътрешни работи в парламентите на двете държави. \"Необходимо е да продължаваме да изграждаме доверие помежду си като надеждни партньори, а ключът за това е активният диалог,\" заяви Цветанов. В срещата участва и българският евродепутат Ева Майдел. Други обсъждани теми бяха актуални аспекти от дневния ред на ЕС, както и европейската перспектива за страните от Западните Балкани. В рамките на утрешния ден Сибрант Бума ще се срещне с министър-председателя Бойко Борисов, по чиято покана е в България.", "date": "2018.04.12", "title": "Цветанов се срещна с председателя на Холандската християндемократическа партия"}
{"url": "https://www.24chasa.bg/novini/article/6813509", "text": "Пред Съдебната палата в София започнаха да се събират протестиращи в защита на Желяз Андреев, като се очаква броят им да се увеличи в следващия час, предаде БНТ . Те категорично се обединяват около позицията, че Андреев е невинен и определят обвиненията срещу него като абсурдни. Като служител на офис на американска компания в България, Желяз Андреев е нарушил ембаргото, наложено на САЩ върху Сирия за търговия. Искането за задържането на четиримата българи, които бяха оповестени днес, са с идентични основания. Протестиращите смятат, че процесът по екстрадиране трябва да бъде прекратен. Събират и подписка, носят стикери с надпис „Аз съм Желяз“. Самият Желяз Андреев неколкократно заяви, че според него той е невинен и че не е подозирал, че нарушава какъвто и да е закон, камо ли американски.", "date": "2018.04.12", "title": "Протест в София в защита на Желяз Андреев (Снимки, видео)"}
