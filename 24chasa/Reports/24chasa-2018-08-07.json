{"url": "https://www.24chasa.bg/novini/article/7000219", "text": "Главният изпълнителен директор на компанията \"Тесла\" Илон Мъск каза, че обмисля да я превърне в частна фирма, а малко преди това се появи информация, че Саудитска Арабия е купила дял от нея, предаде ДПА. След тези съобщения акциите на \"Тесла\" се покачиха, но изявлението на Мъск в Туитър породи въпроси в социалните медии дали той говори сериозно. \"Обмислям да направя \"Тесла\" частна за 420 долара. Финансирането е осигурено\", заяви Мъск, предава БТА. Той отговори на журналистически въпрос в Туитър само с \"420\". Това е жаргонен израз за употреба на марихуана, отбелязват потребители на социалните медии. Ройтерс отбеляза, че става дума за 420 долара на акция и че акциите на компанията са се покачили със 7 процента след съобщението. Преди това в. \"Файненшъл таймс\" съобщи, че държавният инвестиционен фонд на Саудитска Арабия е придобил дял между 3 и 5 процента от \"Тесла\" тази година. Изданието се позова на запознати източници. Покупката може да е станала през март, когато саудитският престолонаследник принц Мохамед бин Салман беше в САЩ. Според \"Файненшъл таймс\" делът е под прага от 5 процента, който изисква публично обявяване, и се оценява на между 1,7 и 2,9 милиарда долара.", "date": "2018.08.07", "title": "Илон Мъск обмисля да направи \"Тесла\" частна компания"}
{"url": "https://www.24chasa.bg/novini/article/7000192", "text": "Италианският министър на вътрешните работи Матео Салвини обяви днес война на мафиотските мрежи, организиращи чужденци да работят на черно в Южна Италия, предаде Франс прес. Шестнайсет чуждестранни земеделски работници загинаха в събота и вчера при пътнотранспортни произшествия в италианската провинция Фоджа в южната област Пулия. Там хиляди африканци, а също и поляци, българи и румънци прекарват лятото в бране на домати под жаркото слънце. Въпреки че почти всички работници пребивават в Италия законно, малцина са онези, които се ползват от изискваните от закона условия на труд и заплащане. Много от тях са принудени да живеят в бидонвили и зависят от посредници, които често са свързани с мафията, отбеляза агенцията. \"Това е проблем с мафията. В провинция Фоджа има мафиотска престъпност, която възнамерявам да изкореня с всички законни средства улица по улица, село по село\", заяви Салвини на пресконференция, предава БТА. През последните месеци пътна полиция е иззела 300 автомобила в региона, най-често лекотоварни автомобили \"с български регистрационни номера и без застраховка\", заяви Салвини. Той допълни, че само 116 полицаи контролират пътищата в цялата провинция. По думите му мафиотските организации се възползват от \"безконтролната имиграция\" и \"ако няма хиляди отчаяни хора, които да бъдат експлоатирани, ще им е по-трудно да си въртят бизнеса\". Той изрази увереност, че твърдото му отношение към притока на африкански имигранти ще доведе до резултати. Също така Салвини обяви намерение да предприеме мерки срещу \"вноса на роби\" от други европейски страни, като изиска повече внимание и контрол от страна на колегите си в България и Румъния.", "date": "2018.08.07", "title": "Матео Салвини обяви война на мафията в черния пазар на труда в селското стопанство на Италия"}
{"url": "https://www.24chasa.bg/novini/article/7000194", "text": "Започнал преди 60 години експеримент позволи да бъдат открити гени, свързани с агресивността и опитомяването, сочат резултатите от изследване, цитирани от Франс прес. \"Установихме, че специфичен ген, известен като SorCS1, влияе върху поведението, като прави лисиците по-покорни\", заяви един от авторите на изследването Ана Кукекова от университета на Илинойс. Всичко започнало през 1959 г., когато руският биолог Дмитрий Беляев решил да тества експериментално теорията си за превръщането на вълка в домашно куче. Според учения генетиката изиграла по-голяма роля от придобитата при контакта с хора социализация. Беляев започнал експеримента си във ферма в Русия, като подбрал лисици, които са най-малко агресивни към хората. Тази селекция била повтаряна при всяко ново поколение, като това продължило близо 60 години. \"От десетото поколение нататък няколко малки размахваха опашки като кучета в присъствието на хора, макар да не очакваха да получат храна. Те просто бяха щастливи, че виждат хора\", отбеляза Кукекова, предава БТА. Днес 500 двойки от групата се чувстват удобно в присъствието на хора, макар да не са толкова добре опитомени, колкото са кучетата. Въз основа на същата методология учените създали група \"агресивни\" лисици и контролна група, включваща случайно подбрани лисици. Били дешифрирани геномите на 10 лисици от всяка от трите групи. Така учените идентифицирали 103 замесени в опитомяването генни зони, по-специално гена SorCS1. Оказало се, че над 60 на сто от \"домашните\" животни, включително от контролната група, притежават вариация на гена. Подобна генна вариация липсва у агресивните лисици. Резултатите от изследването са публикувани в Nature Ecology & Evolution.", "date": "2018.08.07", "title": "Учени идентифицираха гени, свързани\nс опитомяването"}
{"url": "https://www.24chasa.bg/novini/article/7000031", "text": "Нагласите на българина да си купи лека кола през следващите 12 месеца са на най-високото си равнище през юли 2018 г. за периода от началото на 2008 г. насам. Това показват проучванията за потребителското доверие на българина, които НСИ публикува във вторник. Тези нагласи растат обаче само при градското население, живеещите на село са доста по-песимистично настроени за бъдещето и при тях намеренията за придобиване на лек автомобил са значително по-ниски, показват данните. Селяните са и по-песимистично настроени за бъдещето по принцип. Те смятат, че например безработицата през следващите 12 месеца ще расте, докато градското население смята, че тя ще намалява още. И селяните, и гражданите обаче очакват инфлацията през следващите месеци да се повиши. ", "date": "2018.08.07", "title": "Намеренията за купуване на кола с 10-годишен връх"}
{"url": "https://www.24chasa.bg/novini/article/7000217", "text": "Тримата руски журналисти, убити миналия месец в Централноафриканската република, докато водели разследване за руски военни наемници, бяха погребани днес в Москва, предаде Ройтерс. Според местни представители на властите Орхан Джемал, Александър Расторгуев и Кирил Радченко били убити на около 200 километра североизточно от столицата на ЦАР Банги, предава БТА. Руското външно министерство казва, че тримата журналисти са убити при грабеж, но техни колеги започнаха разследване на убийствата им, чиито обстоятелства по думите им остават неясни. \"Осиротяхме\", заяви филмовият продуцент Павел Костомаров пред група опечалени, много от които плачеха, пред църква в центъра на Москва след възпоменателна церемония за Расторгуев. Някои от опечалените държаха портрет на мъртвия журналист. Пред джамия в северната част на Москва синът на Джемал направи обръщение пред стотици хора, дошли да отдадат почит. \"Целият му живот беше героично дело, битка за справедливостта и против потисничеството\", каза журналистът Максим Шевченко пред опечалените, които бяха внесли ковчега на Джемал в джамията. Радио \"Ехото на Москва\" съобщи, че Радченко е бил погребан на церемония, закрита за външни лица. Убитите журналисти са работили за онлайн информационна организация, финансирана от противника на Кремъл и бивш петролен магнат Михаил Ходорковски.", "date": "2018.08.07", "title": "Убитите в ЦАР руски журналисти бяха погребани в Москва"}
{"url": "https://www.24chasa.bg/novini/article/7000137", "text": "За първи път депутати обявиха официално онези безотчетни 2/3, които получават допълнително към заплатите си от Народното събрание. Това става ясно от декларациите, подадени пред Комисията за противодействие и отнемане на незаконно придобитото имущество (КПКОНПИ). Според правилника на Народното събрание депутатите имат право на допълнителни 2/3 от основното им месечно възнаграждение за заплащане на сътрудници, консултации, експертизи, помещения и други дейности, свързани с работата им в парламента и в избирателните им райони. Повечето депутати от БСП са декларирали като допълнителни приходи за 2017 г. по 17 691 лв. и като основание са посочили именно чл. 11 от финансовите правила към правилника, който разписва тези 2/3. Само лидерката  която като шеф на групата получава по-голяма заплата, е обявила допълнителни 19 675 лв. по това перо. До деклариране на тези средства се стигнало след питане на соцдепутат до антикорупционната комисия. Реално много от депутатите не вземат на ръка тази сума, а по-голямата част от нея остава в касата на парламентарната група или отива за дарения. Депутатите от ГЕРБ  също са декларирали своите 2/3 от плик. За първи път депутати обявяват, че живеят във ведомствени апартаменти на парламента. Така са направили   от БСП и   от ГЕРБ. Интересен факт е също, че депутати от БСП са декларирали обучение към Института за политика, създаден от бившата им колежка от “Атака” Калина Крумова - по 3500 лв. на човек, които партията е платила. Други соцдепутати са декларирали по 1800 лв., дадени от НС на БСП за обучение в българското училище за политика “Д. Паница”. БСП е платила 10 513 лв. за участието на Корнелия Нинова в заседанието на Социнтерна в Ню Йорк миналата година. Партията е поела и разходите на Нинова за заседание на Социнтерна в Барселона - 1865 лв., както и 1697 лв. за Съвета на ПЕС в Лисабон миналия декември, когато европейските социалисти гласуваха решението си за подкрепа на Истанбулската конвенция. Общо в банковите си влогове семейство Нинови е събрало 67 026 лв. От финансовата декларация на соцлидерката става ясно, че тя е изкарала едва 46 197 лв., а съпругът ѝ Митко - 74 948 лв. Почти всички депутати имат спестявания от заплати, като сумите са различни. Парламентарната шефка   е обявила като налични 17 400 лв. и още 35 207 лв. в банка от заплата и спестявания, обявени в предходни декларации. 53 хиляди са спестяванията на съпруга ѝ Илия от трудови правоотношения. 16 500 лв. са отчисленията ѝ от заплати в универсален пенсионен фонд. Шефът на ПГ на ГЕРБ   има налични 17 400 от трудови доходи, а в банка две от дъщерите му имат по 10 хил. лв. от дарения (от родител), декларирани и в предходни години. С 256 765 лв. спестявания от заплати може да се похвали депутатът от ДПС  . Футболният съдия и депутат   от ГЕРБ се е сдобил с етаж от сграда в Симитли зо 69 000 лв. Като налични парични средства от заплата и продажба на фирмени дялове, хонорари от Българския футболен съюз и командировъчни пари от УЕФА той е заявил 300 хил. лв. В банковите си влогове Апостолов е сложил общо 140 799 лв. Съпругата на   от ДПС си купила няколко ниви - 1498 дка във Ветово. Семейството закупило и еднофамилна къща в същото село.  от ВМРО е придобил парцел и къща от 63 кв. м в костинбродското село Драговищица за над 41 хил. лв. Спестил е 11 хил. от заплата, но изплаща кредит от 30 хил. лв. За разлика от българските си колеги евродепутатите обявяват доста по-значителни суми.  от ВМРО си е купил парцел от 845 дка в Костинброд за 7000 лв. Отделно има 410 483 лв. в различни сметки.  от ГЕРБ има общо 1 220 415 лв. в сметките си, но и задължение от 237 600 лв. по ипотечен кредит. Колегата му   е спестил 464 950 лв., а   - общо 245 017 лв. от пенсия и заплата.  си е купила къща в Испания на площ 24 700 кв. м за 787 200 лв., спестени от заплата. Отделно от това безвъзмездно чрез дарение Майдел е получила апартамент и къща с двор в Австрия. Допълнително тя плаща и 6777 лв. наем за апартамент в Брюксел. Майдел си е спестила общо 277 239 лв. от заплатата, а съпругът ѝ Никлас - 195 685 лв.  е получил безвъзмездно автомобил “Ауди”, не става ясно откъде. Той може да се похвали и с 606 947 лв. спестени от заплата. Червеният   се е сдобил с чисто нов апартамент в Брюксел от 82 кв. м. за 484 067 лв. Като доходи от други източници по чл. 35 от ЗДДФЛ Курумбашев е обявил 105 974 лв. Колегата му   е обявил общо 429 539 лв. от спестявания и заплати заедно с жена му.   има 383 579 лв.  има разпореждане с вземане за 1 283 214 лв. Той обаче не е обявил средствата от заплатата си като евродепутат. Шефът на митниците   е декларирал апартамент 80 кв. м от 2005 г., втори апартамент от 2006 г. в София и гори в с. Спанчевци от 2010 г. Вписал е влогове - 28 000 лв., 49 973 лв., 150 486 лв., 11 452 евро и 47 054 лв. на съпругата му Нина Костова. При напускането си от МВР е получил обезщетение 62 328 и още 7280 лв. за придобито право на пенсия. Много по-скромна от “колегата си” е шефката на другата приходна агенция - НАП,  . Тя няма недвижима собственост, но има три влога - 13 848 лв., 62 434 лв. и 130 000 лв. в наши банки. Има и банков заем от 28 864 лв. Шефката на Комисията за финансов надзор   е обявила къща с двор в гр. София, която притежава със съпруга си Бранислав Ганозов срещу 133 975 лв. Двамата имат по два депозита- 52 900 лв. и 18 400 евро на Бранислав Ганозов и 11 450 лв. и 600 евро на Карина Караиванова-Ганозова. Тя има кредит от 6500 лв., а съпругът ѝ - ипотечен заем 235 000 лв. и по кредитна карта 6000 лв. Председателят на ДАНС   има банков влог от 52 хил. лв. 13 хил. лв. е вложил в пенсионноосигурителна компания. Главният секретар на МВР   декларира договорна ипотека със задължение от 75 хил. евро, но там той е съдлъжник, а кредитополучател е съпругата му. Тя е собственик и на семейната кола - старо рено на стойност 500 лв.", "date": "2018.08.07", "title": "По 17 961 лв. приход в плик за депутатите (Обзор)"}
{"url": "https://www.24chasa.bg/novini/article/7000048", "text": "Осем са българите, арестувани в Гърция за участие в канал за продажба на бебета - трима мъже и пет жени на различна възраст. Полицейската акция по проследяване и ареста на престъпниците е извършена от служители на реда от град Халкида и е продължила месеци. Задържаните по случая са общо 9. Двама полицаи са се представили за семейство, което търси да си осинови незаконно дете, съобщиха на пресконференция по случая от Дирекцията на полицията в област континентална Гърция. С полицаите под прикритие е станало проследяването на цялата схема по продажба на бебета. Посредникът е предложил на семейството срещу цена от 18 хиляди евро новородено дете на 4 дни. Полицаите под прикритие настоявали да се срещнат с майката и така били заведени в апартамент в Атика, където намират и други българки. Едната от тях е в напреднала бременност, а другите три са наскоро родили, констатираха лекарите след преглед на задържаните жени. Децата не са намерени с изключение на едно, което е било предложено за продажба на цена 18 хиляди евро. Операцията по задържането на българите - трафиканти на бебета, е извършена с изключителна сигурност, за да не пострадат майки и евентуално деца, които биха се намирали в дома, информираха от полицията. Конфискувани са 9025 евро и десет мобилни телефона от апартамента в Атина. Разследването продължава.", "date": "2018.08.07", "title": "8 българи заловени за трафик на бебета в Гърция (Oбзор)"}
{"url": "https://www.24chasa.bg/novini/article/7000027", "text": "“Джи Пи Груп”, “Глобал Кънстръкшън” и “Виа план”, обединени в консорциума “АМ Струма Тунел 2018”, ще строят най-скъпия тунел у нас - “Железница” на магистрала “Струма”. Тяхното предложение от 185,3 млн. лв. е оценено с 99,96 точки. Това става ясно от решение на комисията за класиране на участниците в търга за строеж на лот 3.1 на аутобана. Индикативната стойност на поръчката е 250 млн. лв. без ДДС. Проектът се съфинансира от Кохезионния фонд на Европейския съюз и националния бюджет чрез програма “Транспорт и транспортна инфраструктура”. Обществената поръчка е в 3 обособени позиции - за тунела, който ще е около 2 км и ще бъде най-дългият досега изграждан у нас, и за пътя преди и след съоръжението. Обединението е избрано за изпълнител по втората обособена позиция. Освен за тунела тя е и за хеликоптерна площадка, мост над Суха река и др. съоръжения. Срокът за работа е 1060 дни. За първия подучастък, в който влиза и пътят край северния портал, на първо място е класирано обединение “Железница - Север” с 88,82 точки. В него влизат “Главболгарстрои” и “ГБС - Инфраструктурно строителство”, “Главболгарстрой Интернешънъл”. Тяхната оферта бе за 29,9 млн. лв., дейностите трябва да са завършени в рамките на 600 дни. За третата обособена позиция - пътя край северния портал, е избран “ПСТ Груп” с 88,36 точки. Офертата е за 18,4 млн. лв., а възложителят дава срок от 600 дни. Поръчката е разделена, за да може на обекта да се работи едновременно и проектът да завърши в срока по програмта за транспорт и инфраструктура, обясниха от АПИ. От доклада на комисията се вижда, че десетки участници са били отстранени, защото не отговарят на критериите на възложителя или заради непълноти в документацията. Търгът за тунела досега бе спиран няколко пъти заради жалби. За пръв път бе обявен през 2016 г.. След това при един от опитите за пускането му отново част от документацията дори изчезна.", "date": "2018.08.07", "title": "Три фирми строят “Железница” - най-дългия тунел"}
{"url": "https://www.24chasa.bg/novini/article/7000004", "text": "Мартин Георгиев-Джито, сочен за тартор на наркобанда заедно с майка си Мила, няма да излезе от ареста заради показания на бившия му гард и известен кримигерой Симеон Стоянчов-Малката Рижа. Бургазлията го уличава като наркобос. Това е един от мотивите на апелативния спецсъд да не пусне на свобода Георгиев. Освен за наркотици пред разследващите Малката Рижа казал, че преди години работил като гард на Джито и по негово нареждане палил шезлонги в Слънчев бряг. Засега обаче подобни обвинения срещу Джито няма. Според прокуратурата той и майка му ръководили група от 8 души, които разпространявали марихуана от 2012 до 2014 г. Адвокатът на Джито Иво Найденов обяви, че клиентът му има аневризма в главата и ако не бъде пуснат на свобода да се лекува, може да умре зад решетките. Според защитника Джито страдал от силно главоболие и световъртежи. Съдиите посочиха, че на обвиняемия вече му бил направен ядрено-магнитен резонанс и изследването не установило заболяване. За да го оставят зад решетките, магистратите коментираха и показания на свидетел на име Петър Колев. Пред разследващите той разказал за среща на Джито, на която се обсъждало как ще се вкарва кокаин от Колумбия. Съдиите упрекнаха и прокуратурата, че 2 месеца след ареста на Джито разследването по делото не тече интензивно. Мартин Георгиев се издирваше близо 3 г. На 8 юни т.г. той се предаде сам в ГДБОП.", "date": "2018.08.07", "title": "Малката Рижа уличава Джито като наркобос"}
{"url": "https://www.24chasa.bg/novini/article/7000147", "text": "БСП в Бургас изключи от редиците си в местния парламент бизнесмена Бенчо Бенчев. Така червените съветници останаха 4-ма и партията за първи път остана без група. Съгласно правилника на общинския съвет за група са нужни 5-има. Решението за изключване на Бенчев бе взето на извънредно заседание на партията във формат 4-мата общински съветници, председателят на партията Живко Господинов и заместникът му. Скандалът между Бенчев и БСП стана заради ареста в истанбулския хотел “Рамада” на бизнесмена, бившия депутат от ДПС Несрин Узун, Димитър Желязков - Митьо Очите и още 4-ма българи. “Оценяваме положително досегашната работа на Бенчев в общинския съвет и като член в постоянните комисии като част от БСП. С оглед създалата се ситуация около него ви уведомяваме, че той не представлява политиката и интересите на БСП в органите на местно самоуправление”, се казва в уведомителното писмо на червените до шефа на общинския съвет в Бургас Константин Луков. “Това решение е призив сам да се оттегли, но тъй като е безпартиен, той едва ли ще се съобрази с решението на БСП да напусне общинския съвет. Така оставаме 4-ма и де факто без група”, коментира пред “24 часа” Господинов. Червените взели решението без възражения. То е в изпълнение на позиция от 5 август на местното Изпълнително бюро и на Изпълнителното бюро към НС на партията, когато лидерката Корнелия Нинова призова зърнения бос да напусне групата. Появиха се противоречиви информации спонсорирал ли е той БСП по време на предизборни кампании. Чуха се суми от 50 000 лв. до 70 лв. По повод твърденията на бизнесмена за спонсорство Господинов потвърди пред “24 часа”, че не е заварил документи и пари за дарения от Бенчев с изключение на 10% от заплатата. Господинов бе избран за местен лидер през май 2017 г. По някое време вчера в Бургас плъзна мълва, че Бенчо Бенчев е получил инсулт. Негови близки потвърдиха пред “24 часа”, че наистина е зле и трудно говори, но защото се е влошило неврологичното му заболяване. От години той страдал от паркинсон и се лекувал с модерни медикаменти в Турция. “За съжаление през последните 5-6 г. пътуваме до Истанбул заради болестта на Бенчо, а за мое огромно съжаление и заради здравословен проблем на съпругата му”, каза бившият депутат от ДПС Несрин Узун. (  долу.) Според близки на Бенчев той рухнал след скандала във вторник дали е спонсорирал е кампанията на президента Румен Радев ( и дали на гости в имението му в Бургас са отсядали Бойко Борисов и Цветан Цветанов. Скандалът тръгна от пост във фейсбук на бившия червен депутат Георги Кадиев. В него той написа, че Бенчев му бил казал, че Борисов го посетил в дома му, когато бил главен секретар на МВР, придружен от Цветанов. Бенчев отрече да е посрещал тези гости, но изрази учудване от твърденията на БСП, че не бил спонсорирал партията. ( .) Самият Бенчев продължава да твърди, че е давал пари за БСП, и допусна, че може да има черна каса, щом сега никой не можел да каже къде колко пари са взети. Междувременно от ГЕРБ поискаха прокуратурата да разследва има ли черна каса в БСП. След скандала с ролс-ройса на бизнесмена през септември м. г., когато Корнелия Нинова скочи срещу Бенчев, че не е морално да кара такава скъпа кола, той заяви, че е дал за партията повече от 200 000 евро, колкото струвал автомобилът. “Решението в такива случаи е веднага гонене, махане и готово. Местните организации винаги могат да направят някоя беля”, каза вчера премиерът Бойко Борисов, помолен за коментар. Срещу 66-годишния предприемач все още няма повдигнато обвинение. Според говорителя на главния прокурор Румяна Арнаудова районната прокуратура в Бургас анализира фактите и доказателствата по случая, за да прецени ще бъде ли обвинен Бенчев в укривателство. ДИМЧО РАЙКОВ - Пълни спекулации, няма такова нещо. Никога не е идвал.   - Никога. Кой ги пуска тези слухове? - Не. Само Желю Желев ми е бил на гости. Бяхме приятели с него. - Учудвам се. Спонсорирал съм ги, разбира се. Да си проверят счетоводството. - Какво да напускам? Аз не съм влизал в партията. (Бенчев не е член на БСП, в общинския съвет влезе от гражданската квота на червените . б.а.). - Не мога да говоря повече. ТОНИ ЩИЛИЯНОВА “Не знам Димитър Желязков дали има апартамент в сградата, в която аз имам. В нея съм един от инвеститорите и запазих апартамент за семейството си. Дали Желязков е купил апартамент там, не знам. Не живея в тази сграда, отдал съм имота си под наем и рядко ходя там, защото живея в София.” Това каза бившият депутат от ДПС Несрин Узун по повод тиражирана информация, че той, Бенчев и Митьо Очите са съседи в една от най-луксозните жилищни сгради до Морската градина в Бургас. “Станахме жертва на изключителната доброта, която носи у себе си моят много добър приятел Бенчо Бенчев. Така попаднахме на място, в което бе задържан български гражданин, издирван с червена бюлетина на Интерпол (Димитър Желязков - б.а.)”, каза бившият депутат в Бургас. Той допълни, че е бил помолен от Бенчев да запази 3 стаи в хотел в Истанбул на негово име.   “Турските власти ни помолиха да отидем в полицейското управление за изясняване на обстоятелствата, не сме били задържани”, твърди Узун. Заповед за арест за 24 часа била издадена от българските власти, след като Бенчев, Узун и останалите били предадени на ГКПП Капитан Андреево. 42-годишният Калоян Колев от бандата на Димитър Желязков - Митьо Очите остава за постоянно в ареста, реши във вторник специализираният наказателен съд. Колев е един от 9-имата, които са обвинени за рекет, палежи, изнудване, побои. На 2 август, когато се проведе специализираната акция в Слънчев бряг, Колев не е открит. Оказва се, че още на 29 юли той е заминал със самолет за Испания. Върнал се на 5 август и се предал. Калоян Колев е от Ямбол. Той е един от най-приближените на Митьо Очите. Познават се от 20 г. За него има данни, че е участвал в палежа на ресторант 4 you в Слънчев бряг през април 2017 г. Година по-рано там избухна престрелка между групите на Митьо Очите и Божо Кравата.   Тогава Желязков беше тежко ранен, а гардът му Сашо Японеца - убит. Калоян Колев е един от хората около Желязков при нахлуването във 4 you. След като босът е ранен, Калоян Колев го хваща и се опитва да го изведе навън. По-късно той даде и показания пред съда по делото и подробно разказа за случката. Калоян Колев е до Очите и през 2001 г., когато бомба под джипа на несебърския бос уби съпругата му и брат й. След прибирането на Калоян Колев в ареста продължава да се издирва общинският съветник от Несебър Пейко Янков, който е обвинен като дясна ръка на Митьо Очите в престъпната група. “Няма теч на информация при акцията”, каза във вторник вътрешният министър Валентин Радев. Главният секретар на МВР Младен Маринов посочи, че Митьо Очите е задържан в Турция за срок до 30 дни, а след това ще има дело за екстрадицията му, каквато е процедурата за обявените за издирване с червена бюлетина в Интерпол.  (24 часа)", "date": "2018.08.07", "title": "БСП в Бургас изключи Бенчо Бенчев като съветник и за първи път остава без група (Обзор)"}
{"url": "https://www.24chasa.bg/novini/article/7000171", "text": "Твърденията на БСП как едни общини получавали подкрепа от правителството, а други – не, са пример за популизъм, манипулиране на общественото мнение, опит за ненужно разделяне на обществото и за прехвърляне на общественото внимание към друга тема, различна от партийните скандали. Смятам, че 360 млн. лв., отпуснати от правителството на Борисов за по-малко от 1 година за българските общини, е една добра новина. Тези средства се насочват за дейности, от които хората в българските градове и села имат реална потребност. За разпределянето на тези средства аз не съм правил сметка по политически признак, както, предполагам - и Министерският съвет. Очевидно за ръководството на БСП принципът, по който трябва да се разпределят бюджетни излишъци, е политически. Средствата са отпуснати не за кметове, а за проекти, чиято цел е решаването на конкретни проблеми – инфраструктура, облагородяване, ВиК, пречиствателни станции, ремонти на детски градини и др. Става въпрос за готови инвестиционни проекти, за които няма обезпечено финансиране. Затова е напълно нормално ние, кметовете, да търсим възможности да привлечем средства. И точно за тези конкретни инвестиции Министерският съвет отпуска допълнителните трансфери – за тях трябва да има проектна готовност и те следва да могат да бъдат реализирани в рамките на годината. Не е пречка кметовете да създават амбициозни инвестиционни програми и да търсят различни финансови механизми, включително и подкрепа от правителството. Благодаря на кабинета “Борисов”, че подпомага общините не по политически признак, а според сериозността на проблемите и нуждите на хората. Премиерът Бойко Борисов е доказал, че оглавяваните от него правителства не делят общините по цветове, а правителствата винаги са помагали за решаване на най-наболелите проблеми. Нужно е да отбележа, че за справяне с последиците от бедствия, механизмът на финансиране е друг – чрез междуведомствената комисия за възстановяване и подпомагане. Правителството винаги е помагало на засегнатите общини. Нека не забравяме, че преобладаващата част от общините в България и всички големи общини, в които е концентриран голям брой от населението в страната, се управляват от кметове, избрани от ГЕРБ. Няма как пропорцията да бъде обратна. Дори с последното постановление 20% от всички общини на БСП получават средства. Поздравявам правителството за добрата финансова политика, в резултат на което е формиран излишък за над 2 милиарда лева, а част от тези средства стигнаха до местната власт – за решаване на проблемите на хората. Нека кметовете не се делим на партии и цветове. За последните две години в Националното сдружение на общините доказахме, че когато сме единни, работим много по-успешно за решаването на проблемите в нашите общини, в градовете и селата. Нека продължим да бъдем така единни и да подобряваме облика на населените места.", "date": "2018.08.07", "title": "Даниел Панов, кмет на В. Търново и шеф на сдружението на общините: Само в главите на БСП парите от излишъка се разпределят политически"}
{"url": "https://www.24chasa.bg/novini/article/7000006", "text": "Над 40-градусова жега очакваха синоптиците в Париж във вторник и обявиха червен код. За трети пореден ден жегата в района на френската столица предизвика сериозно замърсяване на въздуха и високи нива на озон. Регистрирани са десетки оплаквания от затруднено дишане, алергии и смъдене в очите, съобщи АФП. Остава в сила забраната за движение на по-стари автомобили. Близки до рекордни са температурите в 80% от Франция. Синоптиците предупреждават, че след пика на жегата се очакват силни бури. Така код червено заради жегите незабавно ще се замени от код червено за градушки и наводнения. След горещата вълна в Португалия вече се диша малко по-леко, като температурите в понеделник паднаха под 45°. Овладени са 95% от периметъра на избухналия в петък горски пожар в южната част на страната. Пламъците са унищожили между 15 000 и 20 000 хектара площи. При пожара са ранени 29 души, един от които е в тежко състояние. В Испания огнеборци овладяват пожар в югозападната област Андалусия в район с борови и евкалиптови гори. За гасенето са мобилизирани 12 самолета. От миналата седмица в страната са починали 7 души заради горещините. Спасители са евакуирали 2500 души. Температурите остават високи и се движат между 40-42°. Междувременно горският пожар в Мендосино, Северна Калифорния, разгарян от сухата растителност и топлото и ветровито време, в понеделник официално бе обявен за най-големия в историята на щата. Той се образува от две слели се огнища, унищожи вече 114 800 хектара и продължава да се разраства. Пламъците, бушуващи северно от Сан Франциско, унищожиха 75 къщи и принудиха хиляди хора да се евакуират. Поради горещините, обхванали Япония, рекордните 71 266 души бяха хоспитализирани с топлинни удари от май до август. Миналата седмица 13 души починаха, а 13 575 влязоха в болница поради жегата, обхванала цялата страна с температури около 35°. ", "date": "2018.08.07", "title": "Париж диша озон заради рекордни жеги"}
{"url": "https://www.24chasa.bg/novini/article/7000049", "text": "Девет души починаха в Сърбия от западнонилска треска, пренасяна от ззаразени комари, съобщи Институтът за обществено здравеопазване на Сърбия \"Д-р Милан Йованович Батут\", цитиран от вестник \"Блиц\" и БТА. Регистрирани са 102 случая на заболяването. Броят на починалите е почти удвоен в сравнение с миналата седмица /от пет на девет/. И четирите нови смъртни случая са регистрирани в Белград. Западнонилската треска е сезонна болест и се регистрира в периода на най-голяма активност на комарите. Опитът показва, че първите заболели се регистрират главно през втората половина на юли и най-много са през август. Повечето заразени хора нямат никакви симптоми, а при малък брой има симптоми, подобни на грип. В много редки случаи има сериозни усложнения като менингит и енцефалит.", "date": "2018.08.07", "title": "9 души починаха от западнонилска треска в Сърбия"}
{"url": "https://www.24chasa.bg/novini/article/7000052", "text": "Столичната община организира утре раздаване на минерална вода от 13.30 часа заради високите летни температури, съобщиха от пресцентъра на общината. Водата ще се дава на площадното пространство при храма \"Св.Неделя\" и на Орлов мост - при езерото \"Ариана\". Тя е осигурена като дарение от \"Девин\" АД и ще бъде раздавана от служители на община до изчерпване на количествата.", "date": "2018.08.07", "title": "Утре в София ще раздават вода заради жегите"}
{"url": "https://www.24chasa.bg/novini/article/7000059", "text": "В Румъния бе регистриран случай на прасе, заразено с антракс, предаде Ройтерс. Румънската ветеринарна служба АНСВСА (ANSVSA) съобщи днес, че заразеното с антракс животно е било в малка ферма в градче край границата с Молдова. Има съмнения, че още 13 прасета може да са се заразили с вируса, предава БТА. Румънската ветеринарна служба е информирала Световната организация за здравето на животните за случая на антракс, който може да убие за часове. Вирусът се среща най-често сред тревопасни домашни и диви животни, но има фатални последици и за хората, които може да се заразят с него.", "date": "2018.08.07", "title": "В Румъния регистрираха случай на прасе, заразено с антракс"}
{"url": "https://www.24chasa.bg/novini/article/7000057", "text": "Някогашният ръководител на предизборната кампания на американския президент Доналд Тръмп - Пол Манафорт - е използвал фиктивни компании в Кипър, за да укрие доходи от политическа консултантска дейност за милиони долари, получени от проруска партия в Украйна. Това заяви днес пред съда ключов свидетел по дело срещу Манафорт в САЩ, предаде ДПА. Рик Гейтс - бивше протеже на Манафорт, каза, че някогашният му шеф е скрил плащанията от своите счетоводители, за да не плаща данъци върху доходите в САЩ. Вчера Гейтс призна, че незаконно е присвоил пари от консултантската фирма на Манафорт, който ръководеше кампанията на Тръмп по-малко от два месеца, докато през август 2016 г. не се разбра за работата му в Украйна, информира БТА. Манафорт е съден в Александрия, щата Вирджиния, по обвинения в неплащане на данъци и банкова измама. Той е първият обвиняем, изправен пред съда във връзка с разследването на специалния прокурор Робърт Мълър за руска намеса в изборите през 2016 г. в САЩ и евентуално съглашателство с кампанията на Тръмп.", "date": "2018.08.07", "title": "Ключов свидетел: Бившият ръководител на кампанията на Тръмп е укрил доходи от работа в Украйна"}
{"url": "https://www.24chasa.bg/novini/article/7000017", "text": "Зоопсихоложка прегледа   и заключи, че писанът все още не се е възстановил напълно от стреса, предаде ТАСС. На 1 август сътрудници на музея оповестиха, че неговият талисман, котаракът Бегемот бил откраднат от неизвестна жена. Същия ден полицията откри животното в театър \"Моссовет\", недалеч от музея, предава БТА. По-късно жена посетила музея и заявила, че откраднала котарака, защото не се грижели за него както трябва. От музея увериха, че подобни обвинения са безпочвени. Зоопсихоложка прегледа Бегемот и установи, че котаракът е в добро здраве, но все още е малко стресиран, поясниха от музея.", "date": "2018.08.07", "title": "Откраднатият котарак Бегемот все още не се е възстановил от стреса"}
{"url": "https://www.24chasa.bg/novini/article/7000020", "text": "Турският президент Реджеп Тайип Ердоган ще замине на държавно посещение в Германия на 28 септември, съобщи днес говорителката на германския президент Франк-Валтер Щайнмайер, цитирана от Ройтерс и БТА. Говорителката не уточни дали Ердоган ще се срещне с канцлера Ангела Меркел по време на визитата (28-29 септември). Офисът на Меркел отказа да направи коментар по въпроса. Двете страни членки на НАТО имат сериозни разногласия относно действията на Турция срещу предполагаемите опоненти на Ердоган, предприемани след провалилия се пуч през 2016 г., както и заради задържанията на редица германски граждани, отбелязва Ройтерс. Германският в. \"Билд\" писа миналия месец, че турският президент ще посети Германия през септември. Държавното посещение включва посрещане с военни почести и прием от Щайнмайер, както и официален банкет, информира Ройтерс. Външните министри на Германия и Турция обещаха по-рано тази година да направят всичко възможно за подобряване на двустранните отношения, припомня агенцията.", "date": "2018.08.07", "title": "Ердоган ще замине на посещение в Германия на 28 септември"}
{"url": "https://www.24chasa.bg/novini/article/7000026", "text": "Прокуратурата на град Тулон започна разследване на случай на прелитане на безпилотен летателен апарат над замъка Брегансон - резиденция на президента Еманюел Макрон, където той прекарва почивката си, предаде Франс прес, цитирайки пресслужбата на президентството. Префектурата на департамента Вар, където се намира замъкът, уточни, че дронът е прелетял над резиденцията към средата на вчерашния ден и е паднал в морето. Не се уточняват причините за падането на безпилотния апарат, нито дали той е бил открит, предава БТА. Макрон и съпругата му пристигнаха в петък в замъка Брегансон, лятна средиземноморска резиденция на френските президенти. След дипломатическата среща с британската премиерка Тереза Мей в петък вечерта Макрон не е имал публични изяви. Президентството уточнява, че програмата на почивката му не е публична. От 2008 г. с министерска разпоредба е забранено прелитането на всякакви летателни апарати на по-малко от 3300 фута (около 1000 м) височина и в радиус от 3 км от замъка. През тази година забраната важи за периода от 3 до 28 август, припомня префектурата.", "date": "2018.08.07", "title": "Разследват прелитане на безпилотен апарат\nнад резиденцията на Макрон"}
{"url": "https://www.24chasa.bg/novini/article/7000025", "text": "Турската делегация, която заминава за САЩ с цел да опита да разреши задълбочаващия се дипломатически спор между Анкара и Вашингтон, утре ще има първа среща с американски официални представители, предаде Ройтерс, като се позовава на информация на турската телевизия СиЕнЕн-Тюрк, цитирана от БТА. Новоназначеният заместник-министър на външните работи на Турция Седат Йонал ще оглавява делегацията, съобщи източник в турското министерство на външните работи.", "date": "2018.08.07", "title": "Утре е първата среща на турската делегация, заминаваща за САЩ, с американски представители"}
{"url": "https://www.24chasa.bg/novini/article/7000042", "text": "Президентът на Косово Хашим Тачи повтори днес желанието си за корекция на границата със Сърбия, подчертавайки, че предлага не размяна на територии, а присъединяване на Прешевската долина към Косово, предаде агенция МИА. Малко преди това премиерът Рамуш Харадинай каза, че единственият начин да се променят границите е с война. Тачи написа във Фейсбук, че предложението му е мирно и че с оглед на съпротивата, която среща, единственото, което остава, е да бъде попитан народът на референдум. Президентът каза, че това е единствената възможност населените с албанци общини в южна Сърбия да се обединят с Косово. \"Да бъда ясен - аз своевременно отхвърлих варианта за подялба и размяна на територии\", подчерта Тачи, цитиран от БТА. Корекцията на границата е в полза на Косово, а тъкмо противниците на това предложение се обявяват за подялба и размяна на територии, добави той. Затова единственият път е гражданите на Косово да се произнесат на референдум и те да решат кой е прав и коя опция е в интерес на Косово. Ще работя за това референдумът да стане реалност, написа Тачи. По-рано днес премиерът Харадинай каза, че границите са установени с война и само с война може да се променят. Границите са установени с последната война от 1999 г. от страна на Армията за освобождение на Косово и НАТО, напомни той. Единственото, което остава, е Сърбия да признае Косово в тези граници, заяви Харадинай.", "date": "2018.08.07", "title": "Хашим Тачи иска референдум за корекция на границата на Косово със Сърбия"}
{"url": "https://www.24chasa.bg/novini/article/6995231", "text": "Градско момче, родено и живяло в столицата. Това е Пламен Иванчев. Логичното е да избягва мотиката, лопатата и теслата, но не. В последните 2 години те са често в ръцете му, защото е превърнал в своя кауза възстановяването на едно село в близост до Павликени. “Като дете съм изкарал всичките си лета в село Караисен и помня дните, когато къщата ни беше като “Гераците”. Бавно хората изчезват, а не искам това да се случва”, казва Пламен и не се спира пред нищо, за да попречи на лошата тенденция. Ето 5 стъпки, които той е извървял в каузата си да запази жива общността на едно затихващо малко населено място: “Тази тенденция да замират селата ме натъжава. Сега в село Караисен закриват училището и така спира следващата вълна от деца”, казва Пламен Иванчев. Към селото го тегли детството му. Като малък е прекарвал всичките си лета там и има много спомени от безгрижното време, когато е бил заобиколен от приятели, с които все още се среща. “Знам, че сигурно звучи смешно мъж на моята възраст да се връща към детството си, но това е, което искам”, добавя 34-годишният Пламен, който поддържа социалния и културния живот в Караисен. Той завършва икономика на транспорта в УНСС и допреди 2 години работи при омбудсмана на България. Напуска държавната служба, за да може да работи дистанционно с идеята да бъде повече време на село. Отива в маркетингова компания, която обаче бързо се разраства. Така първоначалният му план да стои извън столицата с компютъра частично пропада. Сега отново му се налага да работи в офис. “Много ме беше страх да рискувам и да напусна предишната си работа, а втората крачка не знам кога ще е”, добавя Иванчев. За да се запази будно обществото в едно малко населено място, то има нужда от култура, твърди Пламен. Затова в средата на миналия юли той прави театрална постановка в селското читалище. “Хората, отдалечени от града, нямат възможност да гледат театър, а имат нужда. Затова се свързах с Драматичния куклен театър “Иван Радоев” в Плевен”, разказва Пламен, който купува постановката “Женитба” на Гогол със специалното участие на Николай Урумов. Пламен дава 1000 лв. от джоба си, за да докара цялата трупа и декора за представлението. Така няколко дни преди това селото осъмва, облепено с плакати за културната вечер. Въпреки голямата реклама се пълни едва една трета от залата за 300 човека. За цена на билета Пламен определя 2 лв. и от самото начало е наясно, че няма да успее да си покрие разходите. “Цял камион с декори дойде. Артистите бяха изненадани колко голяма е залата на читалището, а за да гледат постановката, дойдоха и възрастни, и много млади хора”, разказва Пламен. След театралната вечер Пламен влиза в сградата на старото училище в село Караисен. След кратък оглед започва да чисти бившия физкултурен салон. “Първоначално изглеждаше доста зле, но след като почистих основно, видях, че е доста запазен, макар да беше нужен ремонт”, разказва Пламен. Той решава да възстанови помещението, за да може всички жители на селото да го ползват. Този път са нужни повече средства. Трябва да се купят прозорци, врати, да се направи шпакловка и да се боядиса. “Направих дарителска кампания за стария физкултурен салон в интернет, но нещата не се получиха. Тогава от благотворителното сдружение “1% Промяна” се свързаха с мен и представиха моята кауза”, разказва Иванчев. За месец се събират близо 6000 лв. за възстановяването на салона. Щом получава парите обаче, започва трудната част. “Трябваше да намеря човек, който да направи ремонта, да купя изгодно материали, но в крайна сметка след 2 месеца работа с много спънки залата е готова”, казва Пламен, който получава боята като дарение от строителна фирма. След като старият физкултурен салон е чисто нова зала, идва време да бъде открит празнично. На 14 юли тази година Пламен представя новото помещение на съселяните си. Освен това организира турнир по тенис на маса и за втора поредна година кани театрална постановка в читалището. Този път без почти никаква реклама на своеобразния празник идват много повече хора от очакваното. “През деня презентирах свършената работа по бившия физкултурен салон. После имаше открит урок по капоейра. Дойде моят треньор, който показа движения на децата. Междувременно се състоя турнир по тенис на маса, който беше с награден фонд, а вечерта отново се игра театрална постановка. С нищожна реклама дойдоха толкова много хора, че ми свършиха билетите”, разказва Пламен. Тази година на сцената в читалището излизат млади актьори от Нов български университет. Пламен посвещава всяка свободна минута на село Караисен. “Щом се прибера от работа, се занимавам със сайта на селото”, казва той. Освен страница Иванчев е направил и лого, което е отпечатал на чаши и тениски. Също изследва историята на Караисен, за да създаде текст за него в “Уикипедия”.", "date": "2018.08.07", "title": "34-годишен столичанин възстановява старо училище, за да съживи село"}
{"url": "https://www.24chasa.bg/novini/article/7000079", "text": "Председателят на управляващата във Великобритания Консервативна партия поиска от бившия външен министър Борис Джонсън да се извини за вестникарска статия, в която пише, че жените, носещи бурки, изглеждат като \"пощенски кутии\" и банкови обирджии, предаде Асошиейтед прес. Джонсън, който напусна правителството миналия месец, заради спор за Брекзит, направи коментарите в статия на в.\"Дейли телеграф\", публикувана вчера. Бившият министър каза, че не подкрепя забрана на бурките, но написа, че е \"напълно смехотворно хората да трябва да избират да се разхождат, изглеждащи като пощенски кутии\", предава БТА. Статията му предизвика критика от страна на мюсюлмански групи и негови колеги политици. Държавният министър за Близкия изток в британското външно министерство Алистър Бърт днес разкритикува Джонсън за коментарите, които според него \"много хора биха сметнали за обидни\". Председателят на Консервативната партия Брандън Луис отбеляза в туит, че е съгласен с Бърт и поиска от Джонсън извинение.", "date": "2018.08.07", "title": "Борис Джонсън предизвика гневни\nреакции с коментарите си за бурките"}
{"url": "https://www.24chasa.bg/novini/article/7000111", "text": "Бенчо Бенчев е откаран в болница, потвърди пред NOVA Несрин Узун. На Бенчев му е прилошало този следобед. Бенчев е с напреднал стадий на Паркинсон и 95% инвалидност, заяви още Узун. Очаква се в болницата да го стабилизират. Нито една от болниците в Бургас не потвърждава, че Бенчо Бенчев, който беше арестуван заедно с Димитър Желязков – Митьо Очите в Истанбул, е хоспитализиран и дори са категорични, че той не е постъпвал при тях, нито за преглед, нито за лечение, съобщава  .                                                                                                                                                                                                                                                                                                                       ", "date": "2018.08.07", "title": "Несрин Узун: Бенчо Бенчев e хоспитализиран. Болниците не потвърждават"}
{"url": "https://www.24chasa.bg/novini/article/7000112", "text": "Педофил, който се снимал докато насилвал момиченца, бе арестуван в Испания, след като бе идентифициран по татуировка на горната част на ръката и по \"много особените му ръце\", които се виждали във видеото, което разпространил, съобщиха полицията и Интерпол, цитирани от агенция Франс прес и БТА. Мъжът на 46 години, румънец по националност, е заподозрян в изнасилване на пет момиченца, също румънки, на възраст от пет до седем години. Самият той снимал видеото с телефона си, съобщи полицията. \"Арестуваният мъж е опасен сексуален хищник, обсебен от малолетни, които още не са стигнали пубертета\", се добавя в съобщението. Арестуването му е в резултат на комплексно разследване, започнало в Австралия, където полицията сподели видеозаписите с Интерпол.", "date": "2018.08.07", "title": "В Испания арестуваха опасен румънски педофил, идентифициран по татуировка"}
{"url": "https://www.24chasa.bg/novini/article/7000129", "text": "Женски скорци, които с храната са погълнали малки дози антидепресант, привличат по-малко мъжките екземпляри от вида, сочат резултатите от изследване, цитирани от Франс прес. В такива случаи ухажванията на мъжките екземпляри и песните им по адрес на женските са по-малко. \"Заключенията ни навеждат на мисълта, че излагането на антидепресант намалява атрактивността на женските екземпляри\", заявиха учени от университета в Йорк, Англия. Те изследвали поведението на мъжки скорци към женски екземпляри от вида, хранени с червеи и други безгръбначни, съдържащи следи от антидепресанта флуоксетин, известен с търговското название \"Прозак\", предава БТА. \"Песента е важен елемент в процеса на съблазняване при птиците, използван от мъжките екземпляри, за да ухажват женски, и от женските екземпляри, за да изберат мъжкаря, с който ще създадат потомство - заяви София Уитлок от университета. - Мъжките екземпляри пеят два пъти по-често и по-дълго по адрес на неприели антидепресант женски, отколкото по адрес на посестримите им, които са под ефекта на малки дози \"Прозак\".\" Освен това мъжките екземпляри станали по-агресивни към женските, които са погълнали малки дози антидепресант. \"Това са първите индикации, че малки концентрации антидепресант могат да смутят процеса на съблазняване при пойните птици\", отбеляза Катрин Арнолд от екипа. Резултатите от изследването са публикувани в Chemosphere. /", "date": "2018.08.07", "title": "Женските скорци на антидепресанти са по-малко привлекателни за мъжките"}
{"url": "https://www.24chasa.bg/novini/article/7000145", "text": "Севернокорейският външен министър И Йон-хо се срещна днес в Техеран с иранския си колега Мохамад Джавад Зариф, в деня на възобновяването на американските санкции срещу Иран, предаде Франс прес. Зариф разговаря със севернокорейския топдипломат и неговата делегация в иранското външно министерство, но не бяха направени изявления за пресата. Предвидено е по време на двудневната му визита севернокорейският външен министър да се срещне утре и с иранския президент Хасан Рохани, предава БТА. Според иранската агенция Фарс двамата министри \"са обсъдили двустранните отношения и регионалните проблеми в Близкия изток\". Това посещение се случва в деня на възобновяването от САЩ на тежките икономически санкции срещу Иран, след оттеглянето през май на Доналд Тръмп от иранското ядрено споразумение, сключено през 2015 г. между Техеран и световните сили. САЩ оказват натиск върху Пхенян да се откаже от ядрените си оръжия, след като Тръмп и севернокорейския лидер Ким Чен Ун се споразумяха за \"денуклеаризация на Корейския полуостров\" по време на историческа срещу през юни в Сингапур. Експерти от ООН са изразявали тревогата си що се отнася до военното сътрудничество между Иран и Северна Корея в миналото. В доклад, публикуван през 2017 г., те подчертаха присъствието на севернокорейски трафиканти на оръжие, живущи в Техеран и сходствата между ракетните разработки на двете държави. Севернокорейска делегация присъства също така на церемонията по встъпване на длъжност на иранския президент Рохани през август 2017 г.", "date": "2018.08.07", "title": "Севернокорейският външен министър пристигна на посещение в Иран"}
{"url": "https://www.24chasa.bg/novini/article/7000149", "text": "Баща на невръстен пациент посегна да удари лекар. Поредният случай на насилие в болница е от Добрич. Около 23 ч. в неделя вечерта д-р Москова преглежда 6-годишно дете, изпратено от Спешното отделение за консулт. \"Лечението можеше да се проведе вкъщи. Още повече, че детето има и хронично заболяване и е стресово за него да бъде в лечебно заведение”, обясни д-р Мариана Москова за  . Д-р Москова предлага на родителите да му постави инжекция, за да спре повръщането и да изпише лекарства за лечение вкъщи. Родителите настояли то да бъде прието и лекарката позвънила на дежурния инфекционист. \"Тъй като детето плачеше много силно и не чувах какво си говорим, помолих ги да излязат във фоайето. Това вече предизвика агресия на родителите, на майката, особено на бащата. Започна да заплашва отново, че ще ме убие, че ние сме некадърни, че не можем да работим, посегна към мен да ме удари\", допълни лекарката. Разгневеният родител ударил още стените, вратите и счупил стъклото на асансьора. Извели го охранителите.", "date": "2018.08.07", "title": "Нападнатата в Добрич лекарка: Бащата заплашваше, че ще ме убие"}
{"url": "https://www.24chasa.bg/novini/article/7000001", "text": "Арестуваният като организатаор на престъпна схема с шофьорски книжки автоинструктор Красимрир Н. от Бургас се оказа рецидивист. Той е бил съден за подобно престъпление, за което получил условна присъда. Още в нейния изпитателен срок обаче се впуснал в нови криминални подвизи, разкриха източници на \"24 часа\". Този път сигналът срещу изобретателния инструктор дошъл от ДАИ София, при което от районата прокуратура в Бургас незабавно разпоредили проверка. \"Разследването продължава за установяване на други случаи, извършва се по указания на наблюдаващия прокурор\", коментира говорителят на Апелативната прокуратура Йовита Григорова. Преди да бъде арестуван, 62-годишният инструктор е бил разработван от служители на Икономическа полиция в продължение на няколко месеца. Той имал частна автошкола. Прилагал престъпната схема по поръчка, ползвайки фалшиви курсанти. За броени месеци инструкторът организирал няколко човека, които държали изпити вместо двама души, които се обучавали в неговата частна школа. Красимир Н. използвал трети лица, които се явявали на теоретичните изпити вместо негови курсанти. Те използвали неистински лични карти, в които били посочени реалните данни на лицата, желаещи да придобият свидетелство за правоуправление, но със снимките на явяващите се. Разследващи са разкрили и задържали хората, които се представяли за ученици на инструктора. Установени са и тези, които поръчвали на Красимир Н. въпросната \"услуга\". Разпитани са четирима свидетели, които описвали престъпната схема. На 9 август задържаният инструктор ще се яви пред окръжния съд, за да поиска по-лека мярка за неотклонение, установи репортерска проверка. Отзвукът от този случай сред обществото е важен, защото хората остават с впечатление, че има големи проблеми в ДАИ, а става дума за действия на едно частно лице, което работи в частната сфера. Защо обаче законодателят позволява този инструктор, който вече е бил осъден за подобно престъпление отново да преподава и обучава\", коментират разследващи.", "date": "2018.08.07", "title": "Бургаският инструктор от престъпната схема за шофьорски книжки бил рецидивист"}
{"url": "https://www.24chasa.bg/novini/article/6999937", "text": "Медицински университет в Токио призна днес, че е занижавал оценките на жени на приемните изпити, за да ограничи броя на студентките и се извини за тази дискриминационна практика, продължила няколко години, предаде Франс прес. \"Предадохме доверието на обществеността. Поднасяме искрените си извинения\", обяви пред журналисти генералният директор на висшето училище Тецуо Юкиока, докато се покланяше ниско по японска традиция. \"Подобни практики никога не трябва да се използват\", добави вицепрезидентът на университета Кейсуке Миязава, преди да даде уверения, че изпитите за следващия прием ще бъдат проведени справедливо, предава БТА. Порочната практика беше разкрита миналата седмица от японски всекидневник, който написа, че висшето училище е действало по този начин, за да намали броя на приетите жени до не повече от 30 процента. \"Жените често се отказват да станат лекарки, след като се омъжат или родят деца\", каза запознат източник за в. \"Йомиури шимбун\", за да обясни фалшифицирането на оценките. По първоначални информации в медиите, тези нередности са започнали през 2011 г., но вътрешно разследване показало, че те са съществували още през 2006 г., уточни днес агенция Киодо. Фалшификациите бяха разкрити при разследване на друг случай в учебното заведение, при който синът на влиятелен служител в министерството на образованието неправомерно бил приет за студент. \"Това е чисто и просто дискриминация спрямо жените\", каза един от адвокатите, участващи в разследването. Случаят в медицинския университет предизвика възмущение в Япония. \"Изключително смущаващо е, че университетът е възпрепятствал успеха на жените на приемните изпити, защото е трудно са се работи с лекари жени\", заяви държавният министър за равенството между половете и министър за равните възможности на жените в професионалната сфера Сейко Нода по обществената телевизия Ен Ейч Кей. Японките обикновено са добре образовани, но практиката в страната да се полага многочасов извънреден труд често ги кара да сложат рай на кариерата си, щом създадат семейство.", "date": "2018.08.07", "title": "Университет в Токио се извини, дискриминирал жени на приемните изпити"}
{"url": "https://www.24chasa.bg/novini/article/6999950", "text": "1. ПРОЕКТ НА РЕШЕНИЕ ЗА ОДОБРЯВАНЕ СТАНОВИЩЕ НА МИНИСТЕРСКИЯ СЪВЕТ ПО КОНСТИТУЦИОННО ДЕЛО № 9 ЗА 2018 Г. Внася: министър-председателят 2. ПРОЕКТ НА РЕШЕНИЕ ЗА ПРИЕМАНЕ НА ДОКЛАД ПО ИЗПЪЛНЕНИЕТО НА НАЦИОНАЛНАТА ПРОГРАМА ЗА ЗАКРИЛА НА ДЕТЕТО ЗА 2017 Г. Внася: министърът на труда и социалната политика 3. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПОСТАНОВЛЕНИЕ № 110 НА МИНИСТЕРСКИЯ СЪВЕТ ОТ 2010 Г. ЗА СЪЗДАВАНЕ НА СЪВЕТ ЗА РАЗВИТИЕ ПРИ МИНИСТЕРСКИЯ СЪВЕТ. Внася: министърът на финансите 4. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ НА ОСВОБОДЕНИ ДЪРЖАВНИ РЕЗЕРВИ ОТ МИНЕРАЛНА ВОДА НА МИНИСТЕРСТВОТО НА ЗДРАВЕОПАЗВАНЕТО ЗА НУЖДИТЕ НА ЦЕНТРОВЕТЕ ЗА ТРАНСФУЗИОННА ХЕМАТОЛОГИЯ, ДЪРЖАВНИТЕ ПСИХИАТРИЧНИ БОЛНИЦИ, ДЪРЖАВНИТЕ БЕЛОДРОБНИ БОЛНИЦИ, ДОМОВЕТЕ ЗА МЕДИКО-СОЦИАЛНИ ГРИЖИ ЗА ДЕЦА И ЦЕНТРОВЕТЕ ЗА СПЕШНА МЕДИЦИНСКА ПОМОЩ. Внася: заместник министър-председателят по обществения ред и сигурността и министър на отбраната 5. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ВЪНШНИТЕ РАБОТИ ЗА 2018 Г. Внася: заместник министър-председателят по правосъдната реформа и министър на външните работи 6. ПРОЕКТ НА РЕШЕНИЕ ЗА ЕДНОВРЕМЕННО НАМАЛЯВАНЕ И УВЕЛИЧАВАНЕ НА КАПИТАЛА НА „ЛЕТИЩЕ ПЛОВДИВ“ ЕАД - ПЛОВДИВ, СЪС СТОЙНОСТТА НА ПРАВОТО НА СОБСТВЕНОСТ ВЪРХУ НЕДВИЖИМ ИМОТ И БЕЗВЪЗМЕЗДНОТО МУ ПРЕДОСТАВЯНЕ ЗА УПРАВЛЕНИЕ НА ДЪРЖАВНО ПРЕДПРИЯТИЕ „ТРАНСПОРТНО СТРОИТЕЛСТВО И ВЪЗСТАНОВЯВАНЕ” - СОФИЯ. Внася: министърът на транспорта, информационните технологии и съобщенията 7. ПРОЕКТ НА РЕШЕНИЕ ЗА УЧРЕДЯВАНЕ НА БЕЗСРОЧНО ПРАВО НА СТРОЕЖ ВЪРХУ ПОЗЕМЛЕН ИМОТ В ГОРСКА ТЕРИТОРИЯ БЕЗ ПРОМЯНА НА ПРЕДНАЗНАЧЕНИЕТО НА ТЕРИТОРИЯТА - ПУБЛИЧНА ДЪРЖАВНА СОБСТВЕНОСТ, В ЗЕМЛИЩЕТО НА ГР. ШУМЕН, ОБЩИНА ШУМЕН. Внася: министърът на земеделието, храните и горите 8. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ЧАСТ ОТ ИМОТ - ПУБЛИЧНА ДЪРЖАВНА СОБСТВЕНОСТ, НА ИЗПЪЛНИТЕЛНА АГЕНЦИЯ „БОРБА С ГРАДУШКИТЕ“. Внасят: заместник министър-председателят по обществения ред и сигурността и министър на отбраната министърът на регионалното развитие и благоустройството 9. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ЗА ИМОТ - ЧАСТНА ДЪРЖАВНА СОБСТВЕНОСТ. Внася: министърът на регионалното развитие и благоустройството 10. ПРОЕКТ НА РЕШЕНИЕ ЗА ЕДНОВРЕМЕННО НАМАЛЯВАНЕ И УВЕЛИЧАВАНЕ НА КАПИТАЛА НА „НАУЧНОИЗСЛЕДОВАТЕЛСКИ СТРОИТЕЛЕН ИНСТИТУТ – НИСИ“ ЕООД - СОФИЯ, ЗА ОБЯВЯВАНЕ НА ИМОТ - ЧАСТНА ДЪРЖАВНА СОБСТВЕНОСТ, ЗА ИМОТ - ПУБЛИЧНА ДЪРЖАВНА СОБСТВЕНОСТ, И ЗА ПРЕДОСТАВЯНЕТО МУ ЗА УПРАВЛЕНИЕ НА АГЕНЦИЯ „ПЪТНА ИНФРАСТРУКТУРА“. Внася: министърът на регионалното развитие и благоустройството 11. ПРОЕКТ НА РЕШЕНИЕ ЗА ОДОБРЯВАНЕ НА КАНДИДАТИ НА РЕПУБЛИКА БЪЛГАРИЯ ЗА СЪДИИ В ОБЩИЯ СЪД НА ЕВРОПЕЙСКИЯ СЪЮЗ. Внасят: заместник министър-председателят по правосъдната реформа и министър на външните работи министърът на правосъдието 12. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ МЕЖДУ МИНИСТЕРСТВОТО НА ТУРИЗМА НА РЕПУБЛИКА БЪЛГАРИЯ И СВЕТОВНАТА ОРГАНИЗАЦИЯ ПО ТУРИЗЪМ КЪМ ОРГАНИЗАЦИЯТА НА ОБЕДИНЕНИТЕ НАЦИИ ЗА ПРОВЕЖДАНЕ НА ВТОРИЯ МЕЖДУНАРОДЕН КОНГРЕС НА СВЕТОВНИТЕ ЦИВИЛИЗАЦИИ И ИСТОРИЧЕСКИТЕ МАРШРУТИ, КОЙТО ЩЕ СЕ ПРОВЕДЕ ОТ 14 ДО 16 НОЕМВРИ 2018 Г. В СОФИЯ. Внася: министърът на туризма 13. ПРОЕКТ НА РЕШЕНИЕ ЗА ОДОБРЯВАНЕ НА СЪЩЕСТВЕНО ОТКЛОНЕНИЕ ОТ ПРОЕКТА НА МЕМОРАНДУМ ЗА РАЗБИРАТЕЛСТВО МЕЖДУ МИНИСТЕРСТВОТО НА ОТБРАНАТА НА РЕПУБЛИКА БЪЛГАРИЯ И ДЕПАРТАМЕНТА ПО ОТБРАНАТА НА СЪЕДИНЕНИТЕ АМЕРИКАНСКИ ЩАТИ ОТНОСНО РЕЦИПРОЧНИ КАТАЛОЖНИ УСЛУГИ, ОДОБРЕН С РЕШЕНИЕ № 165 НА МИНИСТЕРСКИЯ СЪВЕТ ОТ 2018 Г. Внася: заместник министър-председателят по обществения ред и сигурността и министър на отбраната 14. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ „ПРАВОСЪДИЕ И ВЪТРЕШНИ РАБОТИ“, ФОРМАТ „ПРАВОСЪДИЕ“, ПРОВЕДЕНО НА 12 И 13 ЮЛИ 2018 Г. В ИНСБРУК. Внася: министърът на правосъдието 15. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), ПРОВЕДЕНО НА 22 ЮНИ 2018 Г. В ЛЮКСЕМБУРГ. Внася: министърът на финансите 16. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), ПРОВЕДЕНО НА 13 ЮЛИ 2018 Г. В БРЮКСЕЛ. Внася: министърът на финансите 17. ДОКЛАД ЗА ОДОБРЯВАНЕ НА РЕЗУЛТАТИТЕ И ВЗЕТИТЕ РЕШЕНИЯ НА ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ЗЕМЕДЕЛИЕ И РИБАРСТВО, ПРОВЕДЕНО НА 16 ЮЛИ 2018 Г. В БРЮКСЕЛ. Внася: министърът на земеделието, храните и горите 18. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА МИНИСТРИТЕ НА ЗАЕТОСТТА И СОЦИАЛНАТА ПОЛИТИКА, ПРОВЕДЕНО НА 19 И 20 ЮЛИ 2018 Г. ВЪВ ВИЕНА. Внася: министърът на труда и социалната политика 19. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ”, ЧЛ. 50, ПРОВЕДЕНО НА 20 ЮЛИ 2018 Г. В БРЮКСЕЛ. Внася: заместник министър-председателят по правосъдната реформа и министър на външните работи 20. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА - СКАЛНООБЛИЦОВЪЧНИ МАТЕРИАЛИ - ГНАЙСИ, ОТ НАХОДИЩЕ „ПЛАКИ”, РАЗПОЛОЖЕНО В ЗЕМЛИЩЕТО НА С. КОБИЛИНО, ОБЩИНА ИВАЙЛОВГРАД, ОБЛАСТ ХАСКОВО, НА „ГЕОТУЛ” ЕООД - СОФИЯ. Внася: министърът на енергетиката 21. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА АВТОРСКОТО ПРАВО И СРОДНИТЕ МУ ПРАВА. Внася: министърът на културата", "date": "2018.08.07", "title": "Вижте какво решава правителството утре"}
{"url": "https://www.24chasa.bg/novini/article/6999936", "text": "Три журналистки бяха арестувани днес в беларуската столица Минск след обиски в редакциите на две независими медии, обвинени, че са използвали, без да имат абонамент, материалите на държавната информационна агенция, предаде Франс прес. Две журналистки от информационния сайт Tut.By и журналистка от агенция BelaPAN са задържани, съобщи беларуският Следствен комитет. Задържаните са Марина Золотова, Ана Калтигина и Татяна Коровенкова, предаде ТАСС, цитирана от БТА. Двете медии са заподозрени, че неправомерно са ползвали платени услуги на държавната телеграфна агенция Белта, без да са платили абонаментна такса. Ако бъдат осъдени по обвинение в незаконен достъп до компютърна информация, довел до причиняване на значителни вреди, трите журналистки може да получат до 2 години затвор и временна забрана да упражняват професията си, както е по беларуския закон. Издателска къща \"Беларуская наука\" също е разследвана по случая, уточниха следователите, според които през 2017 и 2018 г. са регистрирани общо над 15 000 нейни неразрешени влизания в емисиите на Белта, което е нанесло \"значителни вреди\". Ръководствата на медиите и издателството \"са част от тази незаконна дейност\", посочи Следственият комитет. Беларус, управлявана с желязна ръка от президента Александър Лукашенко от 1994 г., държи под постоянен контрол медийната сфера, засилен допълнително след демонстрациите през март 2017 г., след които стотици хора бяха арестувани.", "date": "2018.08.07", "title": "Арестуваха журналистки за незаконно използване на материали от държавна агенция в Беларус"}
{"url": "https://www.24chasa.bg/novini/article/6999809", "text": "По-нататъшен спад на турската лира до 7,1 спрямо долара силно ще подкопае капиталовите буфери на банките в Турция, предупреждава инвестиционната банка Голдман Сакс (Goldman Sachs), цитирана от Ройтерс. Анализаторите на банката са на мнение, че всеки 10 процента спад на лирата се отразяват на нивата на банковите капитали средно с 50 базисни пункта, предаде БТА. Те са изчислили, че 12-процентовият спад на турската национална валута от края на юни е довел до най-ниското равнище на капитала на Япъ Креди (Yapi Kredi) сред всички основни турски банки и е заличило оставащите печалби от неотдавнашна емитирани права. В същото време Гаранти (Garanti) и Акбанк (Akbank) изглеждат в по-добро положение в сравнение с другите банки. \"Засилващото се обезценяване на лирата ще увеличи опасенията, свързани с увеличението на капитала на банките, по-специално при тези с ниски капиталови равнища\", изтъкват анализаторите на Голдман Сакс.", "date": "2018.08.07", "title": "\"Голдман Сакс\": Продължаващ спад на турската лира ще подкопае капиталовите буфери на банките в Турция"}
{"url": "https://www.24chasa.bg/novini/article/6999813", "text": "Местната структура на ГЕРБ в община Кресна отново алармира за незачитане на принципа за демократичен диалог от страна на групата на общинските съветници на БСП и кмета Николай Георгиев /БСП/. На последната сесия на Общински съвет – Кресна беше обсъдено бъдещето на местните минерални извори и добиваните от тях водни ресурси, във връзка с новите изменения на Закона за водите. С измененията в закона отпадат концесиите за минерални водѝ и се дават правомощия на Общински съвет да определя цените за кубичен метър използвана минерална вода, а на кметовете – да сключват договори за ползване на водните богатства. Групата на ПП ГЕРБ в местния парламент настоя определянето на цените и реда за ползването на минералните водѝ в общината да се направи задължително след провеждане на обществено обсъждане по темата, на което гражданите да бъдат информирани по въпроса и да изразят своето мнение. Идеята за сондиране и съобразяване с общественото мнение обаче не се хареса на групата на БСП и те директно гласуваха цени за кубичен метър вода и ред за ползване, категорично отхвърляйки всякакъв обществен диалог по темата. Темата за минералната и питейната вода за гражданите на Кресна е много наболяла – от остарялата инфраструктура и загуби по трасето, през неуспеха на станалата прословута водна асоциация в областта, провалена заради кмета на Кресна, до съмнения за опасни отлагания във водата и неуредици с използването на минералната вода в общината. Заради това, както и поради самата идея за демократично управление, местната структура на ПП ГЕРБ вярва и твърдо настоява, че такъв въпрос трябва обезателно да бъде обект на обществен диалог, а не да бъде решаван от шепа представители при затворени врата и без никаква гражданска осведоменост. Общинските съветници на ПП ГЕРБ в общината се опасяват и че има предпоставки за опити за измами от бъдещите потребители на минералните водѝ. Тъй като цените са различни за различните типове потребление (например най-ниски са цените за промишлени цели, а най-високи – за лечебни) са възможни опити за възползване от слаби места в системата. До момента в общината контролът на ползването на минералните водѝ не се е доказал като особено ефективен и общинските съветници на ГЕРБ се страхуват, че това може да продължи и в бъдеще. Структура на ПП ГЕРБ в община Кресна смята, че общинското управление е длъжно да информира подробно и да се съобразява с волята на гражданите за всяко едно решение, което касае природните богатства на общината. Понеже тях ги е имало много преди нас и ще останат много след нас, изключително важно е с тях да се борави разумно, премислено, и по начин, който да бъде в най-добрия дългосрочен интерес на идните поколения.", "date": "2018.08.07", "title": "ГЕРБ-Кресна поиска обществено обсъждане на цените за ползване на минералната вода, БСП – отказа"}
{"url": "https://www.24chasa.bg/novini/article/6999823", "text": "На официалния сайт на Сметната палата е публикуван пълният отчет на дарителите в предизборната кампания на президента. Това съобщиха за   от президентството по повод твърденията, че кампанията на Румен Радев е била финансирана от общинския съветник Бенчо Бенчев, задържан заедно с Димитър Желязков – Митьо Очите в Истанбул. Проверка на bTV в единния регистър по Изборния кодекс показа, че Бенчо Бенчев не фигурира сред дарителите в кампанията на Румен Радев.", "date": "2018.08.07", "title": "Президентството: В сайта на Сметната палата са публикувани дарителите на Румен Радев"}
{"url": "https://www.24chasa.bg/novini/article/6999820", "text": "Турските сили за сигурност са арестували 15 души, заподозрени във връзки с терористичната групировка \"Ислямска държава\" (ДАЕШ), при операции в окръзите Истанбул и Коджаели, съобщи днес полицейски служител, цитиран от Анадолската агенция. Полицията е извършила едновременни операции на няколко адреса в Истанбул и Коджаели. По време на акциите са били иззети оръжия и документи на групировката, предава БТА. През последните няколко години при бомбени нападения, извършени от ДАЕШ в Турция, загинаха 319 души. Силите за сигурност организират много операции срещу предполагаеми членове и поддръжници на групировката в Турция.", "date": "2018.08.07", "title": "Арестуваха 15 предполагаеми членове на ДАЕШ при акции в Истанбул и Коджаели"}
{"url": "https://www.24chasa.bg/novini/article/6999824", "text": "Истински порой удави Хасково в ранния следобед днес. 22.2 литра на квадратен метър е количеството на валежите, при това само за 25 минути, съобщиха за   от метеорологичната станция в областния град. Досега в Метеорологията не са постъпили данни за паднала в региона градушка, допълниха оттам. За времето на пороя улиците в града се превърнаха в реки. Дори по стръмния булевард “Раковски” по асфалта се образуваха локви поради интензивния валеж.", "date": "2018.08.07", "title": "Порой потопи Хасково, 22.2 литра на квадрат за 25 минути"}
{"url": "https://www.24chasa.bg/novini/article/6999812", "text": "Френският бизнесмен от алжирски произход Рашид Неказ заяви, че поддържа предложението си да плаща глобите, наложени в Дания по силата на новата забрана за носене на обществени места на ислямско було, закриващо изцяло лицето, предаде ДПА, цитирайки датски медии. Роденият във Франция активист и предприемач каза пред в. \"Берлингске\", че планира да посети Дания следващия месец, за да плати глобите, наложени след влизането в сила на забраната за носене на бурки на 1 август, предава БТА. В имейл до датския ежедневник Неказ добави, че лично той се противопоставя на никаба, но защитава \"правото да се носи никаб, както и правото да не се носи никаб\". Никабът е було, закриващо изцяло лицето с дупки за очите. Хиджабът е кърпа за глава, за която въведената в Дания забрана не важи, отбелязва ДПА. Агенцията припомня, че Неказ вече е плащал глоби в други европейски страни, включително Франция и Белгия, които въведоха аналогични забрани за носене на обществени места на дрехи, закриващи изцяло лицето. Първата глоба в Дания бе наложена в петък. 28-годишна жена беше глобена с 1000 крони (156 долара) за носене на никаб в супермаркет в град Хорсхолм. При повторно нарушаване на забраната може да бъдат налагани и по-високи глоби. Според Мартин Хенриксен от Датската народна партия, която отдавна се бореше за въвеждане на забраната, ако Неказ плати глобата, сумата трябва да се смята за доход и глобената жена да бъде обложена със съответните данъци, съобщи агенция Рицаус бюро. Датското правителство трябва да обмисли въвеждането на присъда до 14 дни затвор за повтарящи се случаи на нарушаване на забраната, призова Хенриксен.", "date": "2018.08.07", "title": "Бизнесмен повтори предложението си да плати глобите за носене на бурки в Дания"}
{"url": "https://www.24chasa.bg/novini/article/6999834", "text": "Приключи частичната евакуация в терминал 1 на летището във Франкфурт и той поднови работа, предадоха ДПА и Ройтерс, като цитираха съобщение на германската федерална полиция в Туитър. \"Евакуацията в терминала на летището във Франкфурт приключи. Засегнатите части от терминала са отворени отново и операциите се подновяват. Благодарности на всички пътници и на персонала на летището за проявеното разбиране и дисциплинирано поведение\", гласи съобщението на полицията. Говорител на летището каза, че терминал 1 е бил евакуиран и качването на пътници на самолетите е било спряно, защото е имало \"поне едно неоторизирано лице в зоната за сигурност\", предава БТА. Компанията, която управлява летището, заяви, че работата е била спряна от 11,30 до 14,30 ч. и че 49 от близо 1500 планирани полета са били отменени заради мерките за сигурност. Полицията каза, че евакуацията е била наложена заради френско четиричленно семейство. Поне един от членовете на семейството е влязъл в зоната за сигурност, без да бъде проверен, заяви полицейска говорителка. По думите й в момента семейството е разпитвано.", "date": "2018.08.07", "title": "Летището във Франкфурт възобнови работата си"}
{"url": "https://www.24chasa.bg/novini/article/6999838", "text": "САЩ остават сериозен партньор и приятел на Турция въпреки продължаващото напрежение в отношенията между двете съюзнички в НАТО, обяви днес американското посолство в Анкара, цитирано от Ройтерс и ТАСС. В изявлението на посолството, поместено в Туитър, се казва още, че двете страни имат активно развиващи се икономически отношения. В текста са отправени критики към съобщенията в турски медии, в които е цитиран американски официален представител, който предвижда по-нататъшен спад на турската лира до 7,1 спрямо долара. В изявлението е посочено, че тези материали в турските медии са \"измислени и неоснователни\", предаде БТА.  Заради кризата между Анкара и Вашингтон вчера турската лира спадна до рекордното ниво от 5,42 турски лири за долар, като отчете най-големия спад в рамките на един ден (5,5 процента) за последните 10 години. Тази сутрин един долар се продаваше за 5,26 турски лири. Отношенията между двете страни се влошиха силно в последно време заради процеса в Турция срещу американския пастор Андрю Брънсън, който бе задържан по обвинения във връзки с терористични организации. САЩ обявиха миналата седмица решението си да наложат санкции на правосъдния министър Абдулхамит Гюл и на вътрешния министър Сюлейман Сойлу заради задържането на американския пастор. Действията на Вашингтон накараха Анкара да отговори с реципрочни мерки.", "date": "2018.08.07", "title": "Американското посолство в Анкара: САЩ остават сериозен партньор и приятел на Турция"}
{"url": "https://www.24chasa.bg/novini/article/6999831", "text": "Опозиционната в Република Македония партия ВМРО-ДПМНЕ ще съобщи позицията си за референдума за договора с Гърция през следващите седмици, съобщи Радио Свободна Европа. От македонското правителство на свой ред казват, че ще засилят кампанията си след края на лятната ваканция. Въпросът на референдума, формата и датата на произвеждането му - 30 септември, са известни вече от една седмица, но президентът Георге Иванов и ВМРО-ДПМНЕ още не са съобщили позицията си за това дали да призоват гражданите да гласуват \"против\" или да бойкотират референдума, предава БТА. От ВМРО-ДПМНЕ заявяват, че управляващият Социалдемократически съюз се е отнесъл безпринципно по въпроса и не се е консултирал с тях за въпроса. Македонският парламент насрочи за 30 септември референдум с консултативен характер, на който гражданите трябва да отговорят на въпроса \"Дали сте за членство в ЕС и НАТО с приемане на договора между Република Македония и Република Гърция\".", "date": "2018.08.07", "title": "ВМРО-ДПМНЕ съобщава позицията си\nза референдума за договора с Гърция\nдо седмици"}
{"url": "https://www.24chasa.bg/novini/article/6999836", "text": "Русия и Европейският съюз отбелязаха днес десетата годишнина от руско-грузинската война, която завърши със сключено с посредничеството на Брюксел примирие между Москва и Тбилиси, предаде ДПА. Ръководителката на европейската дипломация Федерика Могерини нарече продължаващото руско военно присъствие в Южна Осетия и друг отцепил се грузински регион, Абхазия, \"нарушение на международното право\" и на примирието. Могерини похвали усилията на Грузия за изграждане на демократични институции, укрепване на върховенството на закона и насърчаване на преките чужди инвестиции. През юни 2014 г. ЕС и Грузия подписаха споразумение за асоцииране, което включва зона за свободна търговия, както и клауза за безвизово пътуване на грузинците в съюза за краткотрайни периоди на престой, предава БТА. Руският премиер Дмитрий Медведев коментира, че страната му \"е постигнала основното, а именно мира\", със споразумението. Русия вече не се страхува от нови безредици, заяви той в интервю, публикувано днес във в. \"Комерсант\". \"Защитихме нашите граждани\", каза Медведев, визирайки етническите руснаци, живеещи в Абхазия и Южна Осетия, и добави:\"вече не се притесняваме от нови атаки или че ще трябва да се намесваме или да отвръщаме на удар, за да защитим гражданите и сигурността си\". Вчера Медведев обаче предупреди в радиоинтервю, че ако Грузия се присъедини към НАТО, каквито амбиции има, такава стъпка може да предизвика ужасен конфликт\". Подобно решение би било \"напълно неразбираемо\", добави той.", "date": "2018.08.07", "title": "Русия и ЕС отбелязаха десетата годишнина от руско-грузинската война"}
{"url": "https://www.24chasa.bg/novini/article/6999852", "text": "Ветеринарни екипи са взели близо 4000 кръвни проби за изследване за наличие на чума по дребните преживни животни от 182 стопанства и ферми в 20-километровата разширена зона на идентифицираното огнище на заболяването в Ямболска област. Това се казва в съобщение на областната администрация. Разширената зона обхваща територията на общините Болярово, Елхово и част от Стралджа. Клинично прегледаните дребни преживни животни в тази зона са много повече. В 10-километровата зона на заболяването се вземат повторни проби. Всички стопани са информирани и запознати, че съгласно Закона за ветеринарномедицинската дейност са задължени да допуснат оторизираните ветеринарни лекари за вземане на проби от животните, се посочва още в съобщението на областната администрация.", "date": "2018.08.07", "title": "Продължават кръвните проби от дребните преживни животни в Ямболско"}
{"url": "https://www.24chasa.bg/novini/article/6998365", "text": "                Невероятното е факт в провадийското село Градинарово. След години на обиди и спорове по телевизията Катя Иванова, която мразеше зет си - “младия меринджей”, както го наричаше, вече го приема спокойно. На всичко отгоре Янко Радев живее щастливо с дъщеря ѝ Ангелинка, която бе обвинил в неморален живот, подпалване на къщата му и раждане в храсталаците. Що за цигански души са това, щом вместо вражда и вендета до гроб историята завършва с хепиенд, не може да обясни самата Катя. “Той работи в Германия. Купи къщата на баба Иванка до читалището. Виждам ги, к'во да ги правя”, оправдава се Катя, която стана известна с трошенето с чук на телевизор по телевизията. Тогава по този начин изрази негодуванието си срещу Янко, когото не искаше да види. Иванова седи пред кирпичената си къща укротена, но в един момент нещо от стария гняв към Янко се показва. “Той си мислеше, че “Съдебен спор” е съд, глупакът”, изригва Катя. Но само за миг. Темата е забравена, сега чака внуче от другата си дъщеря. Ще се занимава с него и това ще ѝ е работата. Съпругът ѝ Свилен пък от 2 години е напуснал поста си на пастир на кравите на кооперацията. Намерил е работа във Варна в строителството и всеки ден си прихожда до Градинарово въпреки разстоянието от около 70 километра. Катя докладва, че “меринджеят” е в полицията в Провадия, тъй като Признава още, че не е забогатяла от славата си на трошачка на телевизори. Тя бе канена в дискотеки и нощни клубове във Варна култово да троши телевизор с чук. Нещо, което направи и по телевизията. “Дадоха ми един плазмен телевизор, хубав е, работи, но толкоз”, добавя Катя. В това време Янко вече се е върнал от разправиите с униформените и внезапно се показва пред прага на къщата си. Веднага три босоноги момчета го последват на улицата, подгонени от неизчерпаемо любопитство. Това са Янислав, за когото “меринджеят” води дело в “Съдебен спор”, Алекси и най-малкият - Камен. 4-годишният малчуган ще бъде подложен на сюнет и това се нарича “сватба”. Бърз антропологичен поглед върху главите на малчуганите показва, че всичките приличат на “младия меринджей”. признава сега той въпреки обвиненията, че Ангелинка родила Камен от друг, които бе отправил през 2014 г. Дори искаше да съди жена си за този факт. Глупости, измисля си, казва сдържаната Катя. Когато се появи по телевизията, за да твърди, че Янислав е негово дете, Янко, който е с 10-и клас, караше курсове за млади мениджъри в Провадия. Тъща му така и не запомни чуждата дума и я модифицира на “меринджей”. Янко така и си остана - като “младия меринджей”. С годините славата на “меринджея” започва да му тежи. Преди хора от градове и села идваха да се снимат с него. Сега не дава на никого подобни волности. “Скоро бях на едно събиране в селото ни, искаха да се снимат с мен, но отказах категорично”, заявява Янко. Не го интересува вече и дали се продават безалкохолни и вафли с името му и дали някой пее песни за него. Янко заведе дело срещу певицата Джоана, защото използва личността му в свое парче. Той искаше парично обезщетение. “Заведох делото във Варна, но не знам защо го прехвърлиха в София. Там не се явих, защото нямам пари, знам, че съдът е поискал да ми направят експертиза за психическото състояние. Защо е това?!”, недоумява “меринджеят”. Той се чувства нормален и по негово признание “Лепнаха ми и да плащам 1200 лева адвокатски хонорар на Джоана, откъде да ги взема тези пари”, жалва се още той. На улицата изскача и Ангелинка. Селската красавица се е посветила изцяло на четиримата си синове и не иска и да чуе за снимка по вестниците. За Николай - големия, веднъж казва, че е от Янко, друг път - не. И на нея славата ѝ е дошла в повече. Сега мъката ѝ е за колата с фалшиви номера, която продали на съпруга ѝ. Този факт за Янко е друга грижа. Купил от един българин от съседното село Блъсково лека кола. Уж била нов внос, имала даже немски номера. После полицията спряла “меринджея” и установила, че номерата са фалшиви. Като прибавим и глобата, че няма книжка, работата става дебела. Не знам как и откъде ще ги платя тези 550 лева общо, оплаква се Янко. в частна фирма по озеленяването. Справях се, пращам по 200 евро всеки месец на Ангелинка. То само токът ѝ зимата е по 160 лева на месец, как се гледат тези деца? Янко обаче иска да се върне в България и вече да е при семейството си. В момента чака да го наемат като озеленител в частна фирма във Варна. Търсил работа в кметството, но нямало. Не вярва да го потърсят, защото навремето е завършил курса за млади мениджъри към общината в Провадия. към кметството”, моли се “меринджеят”. Къщата, която е купил за 5000 лева, е малка, само три стаи. Иска да вземе по-голяма, за 15 000 лв., но няма пари. Иначе е подсигурил всичко на синовете си, имат кабелна телевизия и интернет. Още обаче не е купил дърва за зимата. “Всеки ден ходим при бабата - казва Янко. - Слага масата, ако има какво да слага.” Той вече е забравил за пожара в къщата му, за който обвини Ангелинка. Не знам дали е била тя, не съм бил там, не съм я видял, оправдава се Янко. “Младият меринджей” носи златен ланец около врата си и това предизвиква подозрения дали не се е замогнал. Фалшив е, не е златен, успокоява той. Няма пари, но все пак е събрал някой лев за сюнета на Камен. Ще прави банкета в селската кръчма на бай Иван. После ще мисли за бъдещето.", "date": "2018.08.07", "title": "“Младият меринджей” стана любим зет на Катя, която троши телевизори"}
{"url": "https://www.24chasa.bg/novini/article/6999848", "text": "Компания със седалище в Мюнхен извлече изгода от силното слънце в Бавария това лято, за да тества финалния етап от разработването на зарядна система за своя автомобил Sion - изцяло електрическо соларно возило, което може да бъде презаредено, докато е шофирано, предаде Ройтерс, цитирана от БТА. Германия изглежда няма да може да осъществи целта 1 милион електромобила да се движат по пътищата до 2020 г., но правителството оповести през април, че е готово да предостави подкрепа на компаниите, които произвеждат батерии за електромобили. Основаната през 2016 г. Sono Motors разработва електромобила Sion, чиито слънчеви клетки са интегрирани в каросерията му. Той може да бъде зареден от конвенционални зарядни станции или други електромобили. Производството му ще започне през втората половина на 2019 г. Компанията е получила 5000 поръчки за новия си електромобил. Sion ще е снабден с 330 слънчеви клетки, прикрепени към покрива, капака и страничните стени на каросерията, а батерийната система ще позволява да се изминат 250 км, преди да бъде презаредена. \"Колата е снабдена с нагревател под седалката, климатик, голяма инфоразвлекателна система, в която човек може да свърже интерактивно мобифона си. Това означава, че става въпрос за простичък автомобил, в който няма излишни неща\", заяви съоснователят и изпълнителен директор на компанията Лаурин Хан.", "date": "2018.08.07", "title": "В Германия тестват соларен автомобил, който може да се презареди, докато е шофиран"}
{"url": "https://www.24chasa.bg/novini/article/6999889", "text": "Само седмица след като Нидерландия се присъедини към новата Европейска прокуратура, днес Европейската комисия потвърди и Малта като 22-ата държава членка. Това съобщи представителството на ЕК в България. \"За мен е удоволствие да приветствам Малта като член на Европейската прокуратура. Преди месец се срещнах с малтийските власти. Те потвърдиха волята си да се борят с престъпленията срещу бюджета на ЕС. Можем да правим това заедно чрез Европейската прокуратура. Затова призовавам всички оставащи държави членки на ЕС да се присъединят към нея. Колкото повече държави се присъединят, толкова по-силна ще бъде прокуратурата\", заяви комисарят по въпросите на правосъдието, потребителите и равнопоставеността между половете Вера Йоурова, информира БТА. Новата служба ще играе ключова роля в борбата с престъпленията срещу бюджета на Европейския съюз като финансови измами, корупция, пране на пари или сериозни трансгранични измами с ДДС за суми над 10 милиона евро. Европейската прокуратура ще започне да действа във всички държави участнички в края на 2020г. Към момента към Европейската прокуратура са се присъединили Австрия, Белгия, България, Хърватия, Кипър, Чехия, Естония, Финландия, Франция, Германия, Гърция, Италия, Латвия, Литва, Люксембург, Малта, Нидерландия, Португалия, Румъния, Словакия, Испания и Словения.", "date": "2018.08.07", "title": "Малта става 22-ата членка на Европейската прокуратура"}
{"url": "https://www.24chasa.bg/novini/article/6999891", "text": "Добре съхранен дървен кораб, който вероятно датира от древноримската епоха, бе открит край брега на Кримския полуостров от участници в подводната експедиция \"Нептун\", предаде ТАСС. Това заяви ръководителят на експедицията Роман Дунаев. \"Попаднахме на древен дървен платноход, на който има добре съхранена котва - каза той. - Въз основа на нея можем да направим приблизително датиране. Според най-смелите прогнози става въпрос за древноримски ветроходен кораб. В такъв случай находката е уникална, защото досега толкова добре съхранен кораб от епохата на Древния Рим в Крим не е намиран\", предава БТА. По думите му, корабът е открит на дълбочина 90 метра в района на Балаклава. \"Разполагаме с очертанията на корпуса\", отбеляза Дунаев. Той поясни, че находки се съхраняват в добро състояние на голяма дълбочина в Черно море.", "date": "2018.08.07", "title": "Откриха древноримски кораб на морското дъно край брега на Крим"}
{"url": "https://www.24chasa.bg/novini/article/6999897", "text": "Близо 200 000 турски мъже са подали молба през последните два дни по схема за намаляване на военната служба срещу значителна такса, съобщи ДПА, цитирайки Анадолската агенция. Миналия месец парламентът прие проектозакон, който намалява задължителната военна служба за младите мъже, но срещу сериозно заплащане. След това той беше подписан от президента Реджеп Тайип Ердоган и публикуван в Държавен вестник на 3 август. Много млади мъже продават всичко, което имат - автомобили, домове, камили и говеда, за да платят таксата, отбелязва агенцията, предава БТА. Всички мъже на възраст над 18 години трябва да служат 12 месеца в армията. Но според новия закон мъжете, родени преди или на 1 януари 1994 г. могат да служат само 21 дни, ако платят 15 000 лири (2800 долара). Турските граждани, които живеят в чужбина от най-малко три години, също ще бъдат освобождавани от военна служба. Но те трябва да платят 2000 евро и да участват в дистанционно обучение, организирано от турското министерство на отбраната. Законът беше подкрепен от управляващата Партия на справедливостта и развитието на Ердоган и от крайнодесния й съюзник Партия на националистическото действие.", "date": "2018.08.07", "title": "Хиляди турци кандидатстват за освобождаване от военна служба срещу заплащане"}
{"url": "https://www.24chasa.bg/novini/article/6999516", "text": "Националната компания „Железопътна инфраструктура” (НКЖИ) и Агенцията за закрила на детето с кампания в училищата започват кампания срещу екстремната мода младежи да си правят селфи върху покрива на влак, предаде  . „Това е един проводник, но в него тече електрическа енергия, която е 25 хиляди волта. Два метра е безопасното разстояние, всяко приближаване под тези два метра до самия кабел и до конструкциите, които го държат е опасно от удар от волтовата дъга”, предупреди инж. Неделчо Спасов от Инспектората по безопасност към НКЖИ. От Агенцията за закрила на детето и НКЖИ се опитват да убедят младежите, че рискът за живота в името на един кадър не е смелост, а безумна опасност.", "date": "2018.08.07", "title": "Започва кампания срещу опасните селфита върху влакове"}
{"url": "https://www.24chasa.bg/novini/article/6999552", "text": "Археолози откриха в южнокорейска пещера следи от усъвършенствани техники, които навеждат на мисълта,че риболовът със серкме е бил познат още преди 29 хиляди години, предава Франс прес. Датировките с въглерод на 14 тежести за мрежа от варовик, открити в пещерата край Чонсон, изместват назад във времето с 19 хиляди години началото на риболова със серкме. Досега учените считаха, че тази техника е била използвана за пръв път от човека преди 10 хиляди години. Те стигнаха до този извод, след като откриха подобни варовикови тежести, предназначени да потопят серкмето до дъното, в японската префектура Фукуи и край южнокорейския град Чонджу. Но тяхната датировка възлизаше от епохата на неолита преди 10 хиляди години, предава БТА.  Според новото откритие, риболовът със серкме е бил известен още през горния палеолит и хората са го използвали доста успешно, за да осигурят прехраната си. Новооткритите варовикови тежести са с тегло между 14 и 52 грама, като диаметърът им варира между 37 и 56 милиметра.", "date": "2018.08.07", "title": "Риболовът със серкме бил познат още \nпреди 29 000 години"}
{"url": "https://www.24chasa.bg/novini/article/6999555", "text": "На олимпийските игри в Токио през 2020 г. ще се използва свръхбърза система за лицево разпознаване на общо 300 000 спортисти, служители и журналисти. Инициативата, представяна като безпрецедентна в историята на олимпиадите, цели да подобри сигурността и да осигури максимално ефективна организация, предаде Франс прес, цитирана от БТА. Системата, представена днес в Токио, ще бъде инсталирана на входовете за 43-те обекта, където ще протичат състезанията, за олимпийското село и пресцентровете, но няма да бъдат обхванати и зрителите. Система за лицево разпознаване на всички акредитирани лица на всички обекти ще се инсталира за първи път, подчерта на пресконференция Цуйоши Ивашита, отговорник по сигурността на игрите в японската столица. Така ще бъде засилена сигурността и едновременно с това ще се улесни придвижването между различните съоръжения, пръснати из мегаполиса, обясни той. Оборудването ще сравнява лицата на акредитираните с предварително направени снимки, записани в чиповете на техните баджове. Така ще се избегне възможността за влизане с чужди или подправени пропуски, обясни японската група за телекомуникации и производство на електроника НЕК, разработила технологията. Това ще става за 0,3 секунди - скорост, все още недостижима където и да било в света, увери вицепрезидентът на концерна Масааки Суганума. Тя ще гарантира според НЕК и \"бързо влизане (в обектите), необходимо в силните летни горещини\", очаквани на архипелага през юли-август, когато температурите на сянка достигат 35-40 градуса при влажност на въздуха над 80 на сто.", "date": "2018.08.07", "title": "Свръхбърза система за разпознаване на лица ще се използва на олимпиадата в Токио"}
{"url": "https://www.24chasa.bg/novini/article/6999559", "text": "Широко разпространените видеоматериали изглежда са уловили едно президентско управление в свободно падане. На един от тях се вижда президентът на Венецуела Николас Мадуро, преследван през 2016 г. от гладна тълпа, която размахва тенджери и тигани. На друг Мадуро отива на площад преди изборния ден през май, за да агитира множеството, но открива, че площадът на практика е празен. Има и кадри от последната седмица: в събота, докато подиумът на президента се тресе от експлозия, стотици войници развалят строя си и панически бягат. Този образ на уязвимост се появява, когато Венецуела е изправена пред най-тежката икономическа криза в съвременната си история. И все пак Мадуро остана на власт. Мнозина сега се чудят дали той не е укрепил позициите си въпреки бедствията, но може би, до известна степен, заради тях. \"Съществува сфера между демокрацията и откровената диктатура, в която икономическите кризи могат всъщност да помогнат на лидера да укрепи властта си\", каза Дейвид Смълд, преподавател по социология, който изучава Венецуела в университета Тюлейн. Наистина, Мадуро устоя на опити за бунтове, месеци на масови улични протести, изолация от съседните държави, заплахи за военно нахлуване на президента Тръмп, спадащи приходи от петрол, разкол в собствената му партия, масово изселване на народа му и избори през май, широко описани като фалшифицирани, които удължиха мандата му до 2025 г. Мадуро положи големи усилия в ухажването на онези, които искаха да го свалят, като военните във Венецуела Те, според наблюдатели, отдавна са най-могъщата група, която внезапно може да се обърне срещу него. С колапса на икономиката, оставила страната с недостатъчно храна и лекарства и напълно обезценена валута, Мадуро предложи на военните изгодни придобивки, които остават в сила. Военните лидери управляват хранителната и петролната индустрия и контролират региона, където се добиват злато, диаманти и рудата колумбит-танталит. Досега уговорката гарантира вярност, казват анализатори, тай като генералите преценяват, че е по-изгодно да останат свързани със сегашното правителство, вместо да се върнат към демокрацията, където бъдещето им е несигурно. Мадуро все още може да се изправи пред заплахата от улични протести като тези, бушували миналата година в Каракас и други градове в продължение на месеци и взели над 100 жертви след кървавата президентска разправа с тях. В последно време обаче протестите постепенно замират. Митингите, които още се провеждат, сега са по-малко политически и често са свързани с оказване на натиск върху местни представители на властта за възстановяване на услуги като снабдяване с вода и електричество. Миналата седмица, спиране на тока остави 80 процента от столицата Каракас без електричество за часове, а такъв дефицит става обичаен в други градове. Еберт Гарсия Пласа, бивш генерал, който избяга от страната, след като правителството на Мадуро го обвини в корупция, каза, че службите за сигурност във Венецуела сега потушават протестите, веднага щом бъдат планирани, за да предотвратят друг изблик на демонстрации като този през 2017 г. \"Отстраняват тумора в самия му източник\", заяви той и добави, че шпионските служби сега арестуват при всеки знак за \"социални размирици или опит за надигане\". Обстоятелствата напомнят за някои от тираните в Латинска Америка през 20-и век. Има и резки разлики: ако тогава генералите стояха с непроницаеми лица и тъмни слънчеви очила, докато военни части стояха като истукани, при Мадуро кризата е постоянна, както се видя в събота, когато неговите национални гвардейци избягаха при нападението, а той се нуждаеше от прикритие. Именно този вид несигурност изглежда най-удобен на Мадуро, за да я впрегне в своя полза, твърдят мнозина. Димитрис Пантулас, политически анализатор и консултант по управление на рисковете в Каракас, очаква, че предполагаемият опит за убийство ще бъде използван като по-нататъшен претекст за репресии срещу възможни опоненти. По-късно правителството арестува шестима души, които били извършили опита за убийство на Мадуро. \"Страхувам се, че сега всеки луд може да се опита да извърши нещо подобно\", давайки на Мадуро по-нататъшни лостове за влияние, каза Пантулас. Макар че Мадуро може да не пасва точно на образа на военен диктатор, той следва примера, оставен от бившия кубински лидер Фидел Кастро: разчита на емигрирането на недоволни граждани като \"изпускателен вентил\". Периодът на управление на Кастро бе съпроводен от две големи преселения, последвали неговото идване на власт. Първата вълна бе от образовани кубинци от горните и средните слоеве, които се противопоставиха на неговата революция от 1959 г., а втората - от по-бедни кубинци, които бягаха с лодки през 80-те години на миналия век. Венецуела преживя сходни преселения, но те се случиха едновременно. Сега Колумбия дава дом на близо един милион венецуeлци, главно бедни, потърсили убежище там, както и Бразилия, с която Венецуела също граничи. Образовани венецуелци потърсиха убежище в Европа, САЩ, както и в някои южноамерикански държави като Перу и Чили, които привличат специалисти. В резултат демографията се променя, като много от враговете на Мадуро сега са извън страната, а много от онези, които остават, са решили да се примирят с него. \"Остава население, което е доволно от случващото се или е склонно да е по-пасивно\", каза социологът Смълд. Той обаче предупреди, че закрепването на власт чрез последователно възползване от криза, не е устойчиво в дългосрочен план. Смълд даде пример с военните, които получиха повишения на заплатите, далеч по-големи от тези за други работещи. Техните увеличения обаче не изпревариха инфлацията: средният генерал, изчислява Смълд, печели месечно около 250 млн. боливара, които се равняват на 70 долара. Други протекционистки мерки, употребявани от правителството на Мадуро - като позволяване на доверени хора да източват активите на държавни компании - са обект на разследване от американски прокурори. Малцина икономисти очакват, че най-новите предложения на Мадуро - които включват премахване на пет нули от националната валута и разрешаване на чуждестранни търговски трансакции - ще възстановят равновесието на венецуелската икономика, чийто главен недъг остава сривът в производството на петрол - проблем, който Мадуро все още не е решил. Засега обаче президентът изглежда доволен, че неговата формула работи. Макар да е протеже на популиста Уго Чавес, сега Мадуро понякога кокетничи със сравнения с лидери, прибягвали до груба сила, за да управляват. \"В света има хора, които ме възприемат като Сталин на Карибския регионн\", каза той в радиопредаване в края на миналата година. \"Аз и приличам на него. Вижте ме в профил. Понякога, като се погледна в огледалото, виждам Сталин\". /БТА/", "date": "2018.08.07", "title": "Венецуела е в криза, но това може би прави президента й по-силен"}
{"url": "https://www.24chasa.bg/novini/article/6999568", "text": "40 души са припаднали от жегата по улиците на София днес до обяд, съобщиха за „Хоризонт“ по   от Центъра за спешна медицинска помощ. „Лятото създава проблеми от рязкото покачване на температурата, повлиява негативно на организма и хората, които имат хронични проблеми, ще трябва малко да се погрижат за себе си и да бъдат по-внимателни - да не излизат в най-топлите часове от деня, да носят светли дрехи, със светла шапка, винаги да имат в ръката си вода и по възможност, разбира се, да стоят на закрито. 15 екипа обслужват над три милиона. Те са непрекъснато заети, от адрес на адрес. Ако в момента няма остър проблем, той може да се случи малко по-късно“, предупреди началникът на пресцентъра на Спешна помощ Катя Сунгарска. ", "date": "2018.08.07", "title": "40 припаднали от жегата по улиците на София до обяд"}
{"url": "https://www.24chasa.bg/novini/article/6999582", "text": "Войната в Йемен се точи от 2014 г. и е изчерпала сякаш толкова много човешки и материални ресурси, че би трябвало вече да тръгне към деескалация, още повече че нито в близко, нито в по-далечно време не се очертават шумни победи за когото и да било. По изчисления на израелския в. \"Аарец\", само Рияд харчи най-малко 5 милиарда долара месечно за тази война. Но кървавото клане не спира, напротив - подобно торнадо въвлича в своя водовъртеж нови и нови страни с риск сериозно да дестабилизира световната икономика. Саудитска Арабия плаща сега на наемници от Латинска Америка и Южна Африка, а тези дни готовност за включване в международната коалиция декларира Израел. В реч на военноморски парад в Хайфа израелският премиер Бенямин Нетаняху заяви, че Израел ще участва в евентуална военна операция за деблокиране на протока Баб ел Мандеб, през който минава изключително важна транспортна артерия, свързваща Средиземно море с Индийския океан. \"Ако Иран се опита да блокира Баб ел Мандеб, със сигурност ще се изправи срещу международна коалиция, изпълнена с решимост да предотврати това - каза Нетаняху. - Тази коалиция ще включва и въоръжените сили на Държавата Израел.\" Израелският демарш бе предшестван от нападение на йеменските хуси срещу два саудитски петролни танкера в Червено море близо до пристанище Ходейда; единият бе леко повреден. Хусите впрочем уверяват, че са атакували саудитски военен кораб. Техеран твърди, че нито е смятал да препречва протока Баб ел Мандеб, нито е приканвал хусите да го направят. Косвено потвърждение, че Иран е убедил въстаниците да не си търсят белята, влизайки в разпра с десетки страни, чиято икономика зависи сериозно от петролните доставки през Баб ел Мандеб, може би е обявеното от хусите двуседмично примирие, изтичащо на 15 август. По думите на Мохамед Али ал Хуси, оглавяващ Висшия революционен съвет на хусите, движението \"Ансар Аллах\" разчита кабинетът на Абд Рабу Мансур Хади и ръководството на саудитската коалиция също да спрат военните си операции по море, а в бъдеще примирието ще може да бъде продължавано. Възможно е САЩ да използват влиянието си, за да намалят съюзниците им градуса на военната конфронтация с Иран. Много ще зависи от това дали за Вашингтон е по-важно да види Иран разгромен или световния пазар стабилен. Вашингтон може би е решил, че щом е дал на Рияд свободата безнаказано да хвърли бомби по рибния пазар и централната болница в Ходейда, където бяха убити над 50 и ранени - близо 150 цивилни, саудитците са излели достатъчно върху йеменците яда си от несполуките по фронтовете, растящия брой дезертьори в редиците на коалицията и от други неприятности. А световната общност посреща днес саудитските престъпления по начин, все повече напомнящ \"мълчанието на агнетата\". Колкото до другия твърде важен транспортен маршрут, минаващ през Ормузкия проток, на изхода от Персийския залив, Иран неведнъж е заплашвал да го блокира. Затварянето само на един от протоците - Ормузкия или Баб ел Мандеб - ще предизвика сериозна криза на световния петролен пазар. През първия минават близо 30 на сто от общия търгуван обем (т. е. към 17 милиона барела петрол и 3 милиона барела петролни продукти), а през втория - около 15 процента. Да не говорим какво ще стане, ако бъдат блокирани и двата протока едновременно. Според експерти цените на петрола най-вероятно ще скочат до 100 долара за барел, ако не и повече. Хусите и иранците заплашват да препречат протоците по различни причини. За хусите това е един вид отчаян стон - също като призивите към президентите Владимир Путин и Еманюел Макрон да се намесят, за да свърши по-бързо войната. Положението на хусите не е за завиждане - саудитската коалиция бавно, но сигурно ги изтласква от градовете и големите селища. В момента битки се водят основно за пристанищния град Ходейда с 600-хилядно население, през който минава основният поток от хуманитарни помощи. Но дори хусите да бъдат изтласкани към родните им места в планините, това няма да означава скорошна победа за Рияд. Не е съвсем сигурно как ще се държи Иран в тази ситуация. От една страна, интригата около Ормузкия проток може да се използва за пазарлък със САЩ по най-различни въпроси - от уреждането в Йемен до планираните уж от САЩ удари срещу ядрени обекти на Иран. От друга страна, ако препречи Ормузкия проток, Техеран ще се лиши от един важен канал за износ на собствените си горива, подпомагайки с това Вашингтон в усилията му да спре доставките на петрол от Иран. Тази акция ще предизвика и открито недоволство от страна на Китай и ЕС, което също е добре дошло за заклетите му врагове като саудитците и израелците, надяващи се да скалъпят нова международна коалиция, този път далеч по-широка от сегашната начело със Саудитска Арабия. Обикновено Израел предпочита да не се меси нито в междуарабските разправии, нито в дрязгите между шиити и сунити. И неслучайно заяви днес, че е готов не само да подкрепи - морално, политически или финансово - една от страните в конфликта, но и да й изпрати на помощ свои войски. До неотдавна никой не би могъл дори да си представи това. Днес Израел обаче го заявява открито - това отразява дълбоки промени в сферата на арабско-израелските отношения, а може да последва и дипломатически пробив. Еврейската държава впрочем има предвид друга коалиция - каквато може да се формира, ако Иран посмее да посегне на свободното корабоплаване в региона. Трудно е да се прогнозира ходът на събитията в Йемен и около тази страна. Всяка искра, било то непредпазливо изказване или необмислено действие, може лесно да взриви обстановката или да предизвика своеобразна верижна реакция, която ще е невъзможно да бъде спряна.", "date": "2018.08.07", "title": "Израел се включва в йеменската война"}
{"url": "https://www.24chasa.bg/novini/article/6999600", "text": "Станахме жертва на изключителната доброта, която носи в себе си моят много добър приятел Бенчо Бенчев. Така попаднахме на място, в което бе задържан български гражданин, издирван с червена бюлетина на Интерпол /Димитър Желязков-б.р./. Това заяви преди минути бившият депутат от ДПС Несрин Узун, който бе задържан в Истанбул заедно със зам.председателя на Общинския съвет в Бургас Бенчо Бенчев и още четирима души. Узун обясни, че е бил помолен от Бенчев да запази три стаи в хотел в Истанбул на негово име, без значение в кой точно. \"Това не е нещо необичано за нас, ние често пътуваме до Истанбул,за съжаление през последните 5 г. повече заради сериозно заболяване на Бенчо. Запазих стаите на името на Бенчев без да се интересувам за кого са. Аз самият бях отседнал в друг хотел в друг квартал\", уточни Узун. Той потвърди изявлението си, което направи първо пред 24 часа на 6 август, че е вечерял с Бенчо Бенчев и го е открала с личния си автомобли до хотел \"Рамада\". Когато пристигнали пред хотела Желязков вече бил арестуван. \"Турските власти ни помолиха да отидем в полицейското управление за изясняване на обстоятелствата, не сме били задържани\", заяви бившият депутат. Заповед за арест за 24 часа била издадена от българските власти, след като Бенчев, Узун и останалите били предадени на ГКП Капитан Андреево. На въпрос на \"24 часа\" какво има предвид, казвайки, че са станали жертва на добротата на Бенчев, Узун не отговори, за да не се пречи на разследването. Малко по-рано днес пък Бенчев заяви, че е бил помолен от Димитър Желязков да го транспортира от Гърция, където двамата се видели, до Турция, тъй като Очите трябвало да се лекува в южната ни съседка. Попитан дали очаква да бъде обвинен в укривателство на Митьо Очите Несрин Узун заяви, че не чувствал никаква вина. Относно твърденията, че той, Бенчев и Желязков имали апартаменти в един вход на луксозна жилищна сграда в центъра на Бургас Узун каза: \"Един вход не делим. Не знам Димитър Желязков дали има апартамент в сградата, в която аз имам. В тази сграда аз съм един от инвеститорите. Като такъв съм си запазил един апартамент за моето семейство. Дали Желязков е закупил апартамент в тази сграда не знам, защото не съм се занимавала оперативно с покупко-продажбите на тази инвестиция. Аз в момента не живея в тази сграда, отдал съм имота си под наем и рядко ходя там,  живея в София.  Познавам Желязков, знам кой е, но не сме близки\". Узун потвърди, че има не само приятелски, но и бизнесотношения от дълги години с Бенчев.", "date": "2018.08.07", "title": "Ексдепутатът Несрин Узун: Станахме жертва на добротата на Бенчев"}
{"url": "https://www.24chasa.bg/novini/article/6999642", "text": "При средна цена 76.95 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата. Сделките са на база утрешен ден на доставка /8 август/, предаде БТА.  Средната цена на пиковата енергия /9.00-20.00 ч./ e 88.08 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 65.83 лв. за мегаватчас. Най-ниската цена в рамките на днешната сесия, при утрешен ден на доставка, е 33.5 лв. за мегаватчас, достигната за 4.00 ч., а най-високата е 95.09 лв. за мегаватчас - за 13.00 часа. Данните от БНЕБ показват, че са продадени общо 20190.60 мегаватчаса електроенергия. Енергийната борса вчера затвори при средна цена 77.43 лв. за мегаватчас. В сегмента \"пазар в рамките на деня\" за днес, 7 август, БНЕБ отчита до момента общ търгуван обем от 1,157.60 MWh.", "date": "2018.08.07", "title": "Енергийната борса затвори при средна цена 76.95 лева за мегаватчас"}
{"url": "https://www.24chasa.bg/novini/article/6999650", "text": "Операциите за възстановяване на кораловите рифове в прочутия залив Мая Бей в Тайланд бяха затруднени от мусонни дъждове и силни морски течения, оповестиха местните власти, цитирани от ДПА. Станал известен най-вече с това, че бе превърнат в снимачна площадка на излезлия по екраните през 2000 г. холивудски блокбастър \"Плажът\" с участието на Леонардо ди Каприо, заливът Мая Бей бе временно затворен за пръв път от месец юни, за да се извършат възстановителни работи и да се засадят корали. \"Главната пречка сега са мусоните, които са по-силни, отколкото миналата година\", поясниха от националния парк \"Нопарат Тара\", в чиито предели е заливът. \"Това обаче по никакъв начин няма да повлияе върху дългосрочните планове за възстановяване. Ангажирали сме се да бъдат засадени 512 нови коралови колонии от месец юни.\" \"Увреждането на корали в различни популярни ваканционни дестинации в Тайланд достигна критично ниво през последните няколко години - отбеляза морският еколог Тон Тамронгнавасават. - Седемдесет и седем на сто от общо 238,4 кв.км коралови рифове в тайландски води са опустошени. Става въпрос за тревожно увеличаване с 30 на сто в сравнение с данни отпреди 10 години.\" Планирано е Мая Бей да бъде отворен отново на 1 октомври.", "date": "2018.08.07", "title": "Възстановяването на коралови рифове в Тайланд е затруднено от мусонни дъждове"}
{"url": "https://www.24chasa.bg/novini/article/6999658", "text": "Бенчо Бенчев категорично отрече Бойко Борисов да му е гостувал вкъщи преди ареста. \"Пълни спекулации, никога не е идвал вкъщи - нито като премиер, нито като главен секретар на МВР\", заяви пред \"24 часа\" бизнесменът. Същото важало и за Румен Радев. Но бе учуден на твърденията на БСП, че не е спонсорирал партията. \"Спонсорирал съм ги разбира се, учудвам се, че отричат, да си проверят счетоводството\", каза Бенчев.", "date": "2018.08.07", "title": "Бенчо Бенчев: Учуден съм от твърденията на БСП, че не съм спонсорирал партията"}
{"url": "https://www.24chasa.bg/novini/article/6999666", "text": "Калоян Колев, обвинен за участие в престъпната група водена от Митьо Очите, остава за постоянно в ареста, реши Специализираният наказателен съд, цитиран от БТА.  Групата беше разбита при акция на 2 август в Бургаско. Дни по-късно Митьо Очите беше заловен в Истанбул заедно с още седем души и предстои екстрадицията му. Колев, за когото беше издадена Европейска заповед за арест, е бил задържан на летището, след като доброволно се е прибрал от Испания. Той отишъл там няколко дни преди провеждането на операцията срещу групата. Според адвоката на Колев той се е прибрал, защото не е имал намерение да се укрие. По думите му обвиненията срещу него са само заради свидетелски показания. Пред съда днес Колев каза, че не е участвал в никаква престъпна група и не е продавал наркотици. Той поиска по-лека мярка, но молбата му не беше уважена.", "date": "2018.08.07", "title": "Съдът остави в ареста Калоян Колев от групата на Митьо Очите"}
{"url": "https://www.24chasa.bg/novini/article/6999556", "text": "Части от терминал 1 на летището във Франкфурт бяха евакуирани и качването на пътници на самолетите беше спряно в някои части на летището, след като най-малко едно неоторизирано лице премина отвъд зоната за сигурност, предаде Ройтерс, цитирайки говорителка на германската федерална полиция. Авиокомпания Луфтханза (Lufthansa) съобщи в Туитър, че е спряно качването на пътници на самолетите на нива А (А) и Цет (Z) на терминал 1 на летището, информира БТА. Засега не може да се каже колко полета може да бъдат отменени или забавени поради евакуацията, добави германският въздушен превозвач, за който франкфуртското летище е основен транспортен център. След подобен инцидент на 28 юли на летището в Мюнхен, второто по големина в Германия след това във Франкфурт, бяха анулирани около 300 полета, което засегна над 30 000 пътници, припомня Ройтерс. Летището във Франкфурт е най-натовареното в Германия. Миналата година през него са преминали 64,5 милиона пътници, отбелязва ДПА.", "date": "2018.08.07", "title": "Евакуираха част от летището във Франкфурт заради нарушител (Обновена)"}
{"url": "https://www.24chasa.bg/novini/article/6999677", "text": "Самолет C-27J “Спартан” изпълни успешно транспортна задача от София до Бургас и обратно, свързана с донорска ситуация, днес, 7 август 2018 г., информира от Министерството на отбраната.  Самолетът беше с екипаж командир майор Георги Стоименов, втори пилот капитан Стоян Барев и борден инженер капитан Николай Михайлов от транспортна авиогрупа Враждебна на Военновъздушните сили (ВВС). На борда на самолета се намираха два екипа от медицински специалисти на УМБАЛ „Александровска“ и на Военномедицинска академия. Полетите бяха изпълнени при спазване мерките за безопасност и изискванията на документите, регламентиращи летателната дейност с военни въздухоплавателни средства на Република България.", "date": "2018.08.07", "title": "Самолет „Спартан“ на ВВС транспортира медицински екипи за донорска ситуация"}
{"url": "https://www.24chasa.bg/novini/article/6999684", "text": "Метеоролозите и хидролозите от БАН излязоха с отворено писмо до министър-председателя, в което информират, че ще спрат работа и ще подновят протеста си заради продължаващото несправедливо разпределение на бюджета от ръководството на Академията, въпреки допълнително отпуснатите от правителството 15 милиона лева, предаде  . \"До извеждането на Националния институт по метеорология и хидрология от състава на БАН спираме да изпълняваме всякакви разпореждания и решения от страна на ръководни органи на Академията\", е записано в решението на учените. В него се настоява правителството на Република България да предприеме спешни действия за извеждането на НИМХ от БАН и Институтът да премине към Министерството на образованието.", "date": "2018.08.07", "title": "НИМХ с писмо до Борисов, предупреждават, че ще спрат да работят"}
{"url": "https://www.24chasa.bg/novini/article/6999691", "text": "29-годишният полицай от СДВР, който бе арестуван за трафик на афганистанци, е прибрал 2000 лв., за да ги транспортира от Бургас към София. Служителят на реда е имал още трима съучастници. Двама са установени, а единият все още се издирва. Това съобщи на извънреден брифинг окръжният прокурор на Пловдив Румен Попов. Той уточни, че на пети август 29-годишният полицай е превозвал с \"Мерцедес\" от Бургас към София шестима афганистанци. Веднага след като изпълнил курса се върнал към морския град и качил още шестима нелегални емигранти. Полицаят обаче забелязал съмнителните лица и по магистрала \"Тракия\" на четири пъти се опитвал да спре въпросния \"Мерцедес\". Техният колега-трафикант обаче не се подчинил на подадена стоп палка и карал с бясна скорост. \"Технически средства за спиране на колата не са използвани, тъй като тогава полицията не е знаела дали водачът е извършил някакво престъпление. Трябвало да е да се запази животът на пътниците вътре\", посочи окръжният прокурор Румен Попов. По думите му, полицаят-трафикант се е насочил към Карлово, където в центъра на града е стоварил шестимата афганистанци, всичките мъже. Те са били на възраст от 15 до 22 години. Той поискал от тях 100 долара с обяснението, че са му нужни, за да разреши с тях проблемите с предвижването им. След като зарязал емигрантите, подкарал към Пирдоп. На път за там изхвърлил от автомобила дрехите на емигрантите, като задържал само по ценните им вещи. В Пирдоп е арестуван. При личният му обиск в тока на обувката му е било открито прахообразно вещество. Той твърдял, че не е наркотик, а възбудител, за да може да го държи буден и да извърши успешно двата курса с афганистанците от Бургас към София.  В апартамент в столицата са били открити още афганистанци. Заедно с изоставените броят им е 22.", "date": "2018.08.07", "title": "Арестуваният полицай взел 2000 лв. от афганистанци, зарязал шестима в Карлово"}
{"url": "https://www.24chasa.bg/novini/article/6999703", "text": "Младото протеже на влиятелен бивш президент полага днес клетва като нов държавен глава на Колумбия, натоварен със задачата да приложи мирно споразумение с леви бунтовници, което остава нестабилно. След като положи клетва на пл. \"Боливар\" в столицата Богота, 42-годишният Иван Дуке ще стане най-младият колумбийски държавен глава, избран от народа. Преждевременно посивяващият баща на три деца се самоопределя като центрист, който ще обедини нацията в момент, когато мнозина все още са силно разделени по въпроса за мирното споразумение, с което се сложи край на над пет десетилетия кървав конфликт. Критиците му се опасяват, че той няма да се окаже нещо повече от марионетка на Алваро Урибе - консервативният бивш президент, който през 2016 г. организира референдум, довел до отмяната на първоначалната версия на мирното споразумение. Урибе все още има подкрепата на милиони колумбийци, макар че може би е и ненавиждан от много други, които го порицават за нарушенията на човешките права по време на неговото управление. Дуке поема президентския пост в ключов момент: Производството на кока достига рекордни равнища, оставащите незаконни въоръжени групи се бият за територия, в която държавата има малко или никакво присъствие, а поредица от убийства на социални активисти показва нагледно, че мирът остава относително понятие. \"Ако Дуке не може да реши тези проблеми и да намери начин да наложи властта на държавата в провинцията, ще продължим да имаме същите проблеми, с които се сблъскваме от десетилетия\", заяви Хорхе Гайего, професор в колумбийския университет Росарио. Бащата на Дуке е бивш губернатор и министър на енергетиката и приятели на новоизбрания държавен глава казват, че е имал президентски амбиции от ранно детство. Възходът му от неизвестен технократ до популярен сенатор, а сега и президент, обаче беше необичайно бърз, до голяма степен благодарение на подкрепата на неговия ментор Урибе. Само преди четири години Дуке живееше в предградие на Вашингтон с добре платена работа в международна банка за развитие. Там той създал близки връзки с Урибе, помагайки на бившия президент, докато той преподаваше в Джорджтаунския университет. По-късно Дуке помогна на Урибе да ръководи разследване на ООН за довелото до смъртни случаи израелско нападение срещу насочваща се към ивицата Газа флотилия с помощи, както и да напише мемоарите си. След това, през 2014 г., Урибе тласна Дуке към светлините на политическите прожектори, насърчавайки го да се върне в Колумбия, да се кандидатира за място в Сената, и го включи в списъка с нови кандидати, които призовава да бъдат избрани от многобройните си поддръжници. В консервативната партия \"Демократичен център\" на Урибе репутацията на Дуке като по-умерен глас може понякога да го доведе до противопоставяне с твърдата дясна фракция. Подкрепата на Урибе се смята за жизненоважна, за да може Дуке да управлява с пълната подкрепа на своята партия. Той обаче ще трябва да изгради по-широк съюз, за да прокарва закони през Конгреса. Зависимостта на Дуке от Урибе предизвиква загрижеността на критиците му, макар че анализатори смятат, че нарастващите проблеми със закона, с които се сблъсква бившият лидер, може да осигурят на новия президент известна степен на самостоятелност. През юли Урибе се отказа за кратко от мястото си в Сената, след като Върховният съд поиска от него да даде показания по обвинения в подкупи и манипулиране на свидетели по случай, свързан с предполагаеми връзки с паравоенни организации, които той категорично отрича. По-късно Урибе промени курса и оттегли оставката си. През седмиците, изминали от смазващата победа на Дуке над левия кандидат, бившия партизанин Густаво Петро, новоизбраният президент показа както лоялността си към Урибе, така и решимост да следва свой собствен път. Макар че много от избраните от него министри от кабинета са свързани с Урибе, предстои да встъпят в длъжност и много министри, несвързани с традиционна политическа партия. \"Мисля, че дотук той е показал повече независимост, отколкото вярваха някои кръгове\", казва Гайего. \"Да се третира Дуке като марионетка на Урибе е много опростенчески начин за анализ на ситуацията\". Водещо място в приоритетите на Дуке вероятно ще заемат колумбийската икономика и мирното споразумение, както и намаляването на производството на кока, което през миналата година достигна равнище, невиждано през повече от двете десетилетия, откакто се води статистика, както и 10-те милиарда долара, похарчени от САЩ за борба с наркотиците. Нарастващото производство на кока подложи на изпитание традиционно близките връзки със Съединените щати. През цялата си кандидатпрезидентска кампания Дуке обещаваше да поиска промени в мирното споразумение, включително налагане на по-тежки наказания за бившите лидери на вече разпуснатата групировка Революционни въоръжени сили на Колумбия (ФАРК), които са отговорни за престъпления срещу човечеството. Според разпоредбите на споразумението повечето бунтовници, които признаят изцяло престъпленията си, ще избегнат затвора - болна тема много колумбийци, които все още си спомнят ясно зверствата на войната. Конфликтът в Колумбия между леви бунтовници, държавата и паравоенни организации отне живота на най-малко 260 000 души. Около 60 000 са безследно изчезнали и милиони бяха принудени да напуснат родните си места. Някои се опасяват, че изказванията на Дуке против споразумението и предложените промени може да дестабилизират още повече неговото прилагане, което и без това е бавно и хаотично. Друго обаче се надяват, че в дългосрочен план споразумението ще може да получи по-голяма подкрепа от разделеното колумбийско общество, ако то бъде ръководено от лидер с критично отношение. Синтия Арнсън, директор на програмата за Латинска Америка в Международния център \"Удроу Уилсън\" във Вашингтон, отбеляза, че изявленията на Дуке за мирното споразумение са станали донякъде по-меки, след като беше избран. \"Имаше усещане, че предвид факта, че Урибе агитираше толкова усилено срещу мирното споразумение, Дуке просто ще го скъса, след като встъпи в длъжност. Не мисля, че е вероятно това да се случи\", заяви Арнсън. (От БТА)", "date": "2018.08.07", "title": "Новият колумбийски президент е изправен пред дълъг списък с предизвикателства"}
{"url": "https://www.24chasa.bg/novini/article/6999350", "text": "Японската министърка на вътрешните работи и комуникациите Сейко Нода заяви, че ще върне на държавата заплатата си за миналата година заради скандал с разкриване на класифицирана информация, предаде ТАСС, цитирана от БТА. \"Подкопах доверието към правителството и ще поема отговорността за това\", каза тя. Нода ще върне цялата си заплата на министър за миналата година в размер на 1,6 милиона йени (14 400 долара). Това ще ми послужи за \"добър политически урок\", отбеляза тя. Преди няколко седмици Сейко Нода спомена пред журналисти по време на интервю, че в оглавяваното от нея министерство е постъпила молба за оповестяване на класифицирана информация във връзка с провеждано от финансовата служба към министерството разследване на местна компания. Разкритият по невнимание от министърката факт за постъпилата молба също е представлявал класифицирана информация, отбелязва ТАСС.", "date": "2018.08.07", "title": "Японската министърка на вътрешните работи връща заплатата си за миналата година заради скандал"}
{"url": "https://www.24chasa.bg/novini/article/6999359", "text": "Очаква се следващите няколко часа синоптиците във Франция да отбележат рекордни температури за това лято, предаде  Горещата вълна предизвика сериозно замърсяване на въздуха и дори наложи спиране на ядрени електроцентрали. Решаващи са идните 3 – 4 часа. Температурата в Париж вероятно ще достигне 40 градуса. Близки до рекордните ще са температурите и в останалата част на страната. За трети пореден ден жегата предизвиква и сериозно замърсяване на въздуха. Регистрирани са десетки оплаквания от затруднено дишане, алергии и смадене в очите. Местните власти продължиха и за днес наложената забрана за движение на по-стари автомобили. Синоптиците предупреждават, че след пика на температурите днес се очакват силни бури. Така код червено заради жегите незабавно ще се замени от код червено за градушки и наводнения.", "date": "2018.08.07", "title": "Рекордни температури във Франция днес"}
{"url": "https://www.24chasa.bg/novini/article/6999360", "text": "Министерството на отбраната на САЩ обяви днес, че забранява на своите служители, базирани в чужбина, да използват функции за геолокация на смартфони, фитнес устройства и други приспособления, предаде Ройтерс, цитирана от БТА. Решението е във връзка с разкритие от януари, че с данни от фитнес приложението \"Страва\" може да бъде установено местоположението на американските сили в Сирия и Ирак. \"Функциите за геолокация могат да изложат на опасност личната информация, местонахождението, използваните маршрути и броя на служителите. По този начин може да се стигне до непредвидени последици в областта на сигурността\", обясни Пентагонът в изявление. В текста се уточнява, че забраната за използване на упоменатите функции за геолокация влиза в сила веднага.", "date": "2018.08.07", "title": "Пентагонът забрани на служителите си в чужбина да използват GPS"}
{"url": "https://www.24chasa.bg/novini/article/6999366", "text": "Автомобил се вряза в магазин в центъра на София.  Инцидентът станал на булевард \"Александър Стамболийски\", срещу един от моловете в столицата. \"Чу се бесен звук от превъртане на гуми\", каза пред NOVA Ивана Боева.                                                                                                                                                                                                                                                                                                                       ", "date": "2018.08.07", "title": "Кола се вряза в магазин в центъра на София"}
{"url": "https://www.24chasa.bg/novini/article/6999358", "text": "Кения и Танзания отбелязват днес 20-ата годишнина от атентатите срещу американските посолства в Найроби и Дар ес Салам, които белязаха появата на Ал Кайда на международната сцена и промениха отношението на хората към личната им сигурност. На 7 август 1998 г. сутринта мощна експлозия разрушава американското посолство в центъра на Найроби. Няколко минути по-късно следва взрив и в Дар ес Салам. Загиват общо 224 души, а около 5000 са ранени, предимно африканци, информира БТА. Двете атаки са извършени с бомби, поставени в камиони. Кървавият ужас печели световна известност на Осама бин Ладен. Три години по-късно той замисля най-смъртоносните атентати в историята - на 11 септември 2001 г. в Ню Йорк и Вашингтон, където загиват близо 3000 души. \"Това не бе първият път, когато Ал Кайда извършва нападение, но зрелищността и катастрофалността на атаките наистина ги изведе на световната сцена\", подчертава Мартин Кимани, директор на кенийския Национален център за борба с тероризма. \"Атаките на 11 септември бяха шокиращи и изненадващи, но вече имаха прецедент в Източна Африка\", добавя той. Според спечелилата награда \"Пулицър\" книга \"Скритата война\" (на английски \"The looming tower\"), която изследва произхода на Ал Кайда и на ислямисткия тероризъм, Бин Ладен оправдал избирането на тези мишени с няколко причини. Той осъдил разполагането на американски войници в Сомалия в началото на 90-те години на миналия век и плана на САЩ за разделяне на Судан, където той живя пет години преди да бъде експулсиран през 1996 г. Според автора Лорънс Райт обаче основната цел е била \"Съединените щати да бъдат примамени в Афганистан\". Тази цел бе постигната. След атентатите САЩ нанесоха удари по Судан и Афганистан, които \"като цяло се оказаха безрезултатни\", коментира Даниъл Байман, експерт по борбата срещу тероризма в института \"Брукингс\". Според Байман ударите са накарали талибаните да \"се обвържат по-тясно\" с Ал Кайда и са укрепили в мюсюлманския свят имиджа на Ал Кайда като противопоставяща се на САЩ организация. С атаките в Найроби и Дар ес Салам Ал Кайда за първи път показа, че може да нанася удари навсякъде и да извършва \"сложни операции\", смята Байман. \"Така Ал Кайда получи доказателство, че международният тероризъм е способен да привлича огромно внимание, при това не само на противниците. . . но и да служи, един вид, като своеобразна реклама\", добавя той. Годините след 11 септември преминаха под знака на \"борбата срещу тероризма\", започната от президента на САЩ Джордж У. Буш и на американските военни операции в Афганистан, Ирак и Пакистан. В същото време Ал Кайда се превърна в източник на вдъхновение за голям брой движения по света, които увеличиха атаките в Близкия Изток, на остров Бали, в Мумбай, Мадрид, Лондон и Париж. Ислямистките групировки причиниха разрушения и в страните от Сахел, в Нигерия, в Сомалия и отново в Кения. \"Кения сама по себе си не бе основната мишена (на атентата през 1998 г.), но ние дадохме преобладаващата част от жертвите и понесохме тежестта на последиците от атаката. Продължаваме да сме на фронтовата линия на тази борба\", отбелязва Кимани. Две години след като изпрати войски да се сражават в Сомалия срещу свързаната с Ал Кайда бунтовническа групировка Аш Шабаб, Кения отново бе нападната. През 2013 г. бе извършен атентат срещу търговския център Уестгейт в Найроби, при който загинаха 67 души. През 2015 г. групировката Аш Шабаб извърши още едно нападение на кенийска територия, при което изби 148 души в университета в град Гариса, в източната част на страната. Според Кимани обаче усилията на Кения в борбата срещу тероризма са дали резултат. През последните години новото законодателство и по-добрата координация между службите за сигурност позволиха броят на атаките на Аш Шабаб да бъде намален и те да бъдат ограничени само до граничните зони. \"Заплахата още съществува, уверявам ви, но 20 години по-късно ние вече много по-успешно се борим с тероризма, отколкото тогава\", подчертава Кимани. \"Навсякъде по света тероризмът остави много силен отпечатък върху обществото. Промени се начинът, по който хората мислят за своята сигурност\", добавя той. Кимани е на мнение, че правителствата трябва да обединят усилията си, за да подобрят качеството на живота и услугите от първа необходимост, за да бъдат елиминирани \"зоните на безнадеждност\", които са много благодатни за вербуване на терористи. През последните години общественото внимание бе отклонено от Ал Кайда и насочено към съперничещата си с нея групировка \"Ислямска държава\" (ИД), основана през 2013 г. ИД завоюва големи територии в Ирак и Сирия и вдъхнови много нападения, извършени от \"вълци единаци\". ИД загуби в последно време огромна част от завоюваните територии. Експертите обаче предупреждават за активизиране на Ал Кайда, която междувременно е укрепила своята мрежа. \"Способността им да се възползват идеологически от недоволствата по места продължава да ги превръща в заплаха\", смята Кимани.", "date": "2018.08.07", "title": "20 години от атентатите на Ал Кайда срещу американските посолства в Найроби и Дар ес Салам"}
{"url": "https://www.24chasa.bg/novini/article/6999371", "text": "Само за едно денонощие в края на миналата седмица през Спешното отделение на болницата в Добрич са преминали над 100 души – 72 възрастни и 36 деца – съобщават от лечебното заведение, като го определят за рекорд. Два екипа от лекар и медицинска сестра дежурят денонощно в отделението. За последният месец рязко се е повишил броят на потърсилите спешна помощ в болницата. Част от причините за това са летните отпуски на личните лекари и специалистите.", "date": "2018.08.07", "title": "Рекорд – 100 души за денонощие в Спешното отделение на болницата в Добрич"}
{"url": "https://www.24chasa.bg/novini/article/6999377", "text": "Европейският комисар по въпросите на правосъдието, потребителите и равнопоставеността между половете Вера Йоурова критикува практиката на някои държави да възнаграждават със \"златни паспорти\" богати хора извън ЕС и ги насърчи да се уверят, че от гражданството не се облагодетелстват престъпници, предаде Асошиейтед прес, цитирана от БТА.  Брюксел настоява гражданство да бъде предоставяно в случаите, когато има действителна връзка с дадената страна, но решението за това принадлежи на конкретните държави. Кипър и Малта са сред страните, критикувани за практиката. Пред германския \"Велт\" Йоурова заяви, че възнаграждаването с гражданство може да представлява \"сериозен риск за сигурността\", защото предоставя права, включително правото на свободно движение в ЕС. По думите на еврокомисаря \"някои страни трябва да направят повече, за да не бъдат награждавани с гражданство престъпници, които искат да застрашат европейската сигурност или са замесени в пране на пари\". Йоурова каза, че ЕС ще проучи практиките във всяка страна членка за предоставяне на гражданство на хора извън общността. Тя уточни, че е изтеглила от декември за есента доклад по темата. След това ЕС ще издаде нови, по-строги насоки за страните членки, от които ще бъде поискано да се уверят, че кандидатите за гражданство няма да навредят на блока, каза още тя.", "date": "2018.08.07", "title": "Еврокомисарят по правосъдието против \"златните паспорти\" на хора извън ЕС"}
{"url": "https://www.24chasa.bg/novini/article/6999385", "text": "Млад мъж е бил намерен на тротоара в центъра на Казанлък, на  бул. „Ал. Батенберг“ близо до полицията. Няма данни да е блъснат от автомобил или смъртта да е причинена насилствено. Води се разследване, мястото на инцидента е оградено има присъствие и на полицейски екип.                                                                                                                                                                                                                                                                                                                       ", "date": "2018.08.07", "title": "Млад мъж намерен мъртъв близо до полицията в Казанлък"}
{"url": "https://www.24chasa.bg/novini/article/6999382", "text": "Британската полиция предупреди, че една рязка раздяла с ЕС може да изложи обществото на риск, предаде Асошиейтед прес, цитирана от БТА. В разпространено днес писмо Асоциацията на комисарите за полицията и престъпността предупреждава, че излизането от ЕС без споразумение за бъдещите отношения ще означава \"значителна загуба на оперативен капацитет\", защото британската полиция мигновено ще загуби достъп до трансграничните разследващи правомощия и бази данни. Асоциацията, чиито членове са служители на изборни длъжности, отговорни за дейността на полицията в Англия и Уелс, заявиха, че изразяват тези безпокойства на фона на засилването на заплахата от атаки от страна на чужди граждани във Великобритания. Напрежението нараства, докато Великобритания се опитва да договори до октомври споразумение, което да може да бъде одобрено от всички държави членки на ЕС, преди страната да напусне съюза на 29 март догодина, отбелязва АП.", "date": "2018.08.07", "title": "Британската полиция: Рязката раздяла с ЕС може да изложи обществото на риск"}
{"url": "https://www.24chasa.bg/novini/article/6999397", "text": "Вътрешният министър Валентин Радев заяви, че няма теч на информация от МВР, който да е довел до това Димитър Желязков - Очите да напусне пределите на страната преди акцията в Бургас срещу престъпната група за рекет, за която се смята, че той е ръководител. Той говори пред медиите след среща с ръководството на МВР в Елин Пелин и кметовете от региона. \"Ако беше изтекла информация щеше ли той да отиде в Гърция, в Турция и да го хванем там\", каза Радев, цитиран от БТА. Министърът благодари на турските си колеги за добрата работа по залавянето на Митьо Очите в Истанбул преди дни, заедно с още седем души, които бяха експулсирани у нас. Главният секретар на МВР Младен Маринов обясни, че Митьо Очите е задържан за 30 дни в турския арест, като в този период трябва да мине процедура пред турски съд за неговото екстрадиране у нас. Той допълни, че продължава да тече активна работа на територията на главната дирекция в Бургас по случая с групата около Желязков. За резултатите от срещата в районното управление в Елин Пелин министър Радев каза, че желанията на ръководството и кметовете от региона са като навсякъде - да има повече патрули. Като допълни, че е обещано МВР да работи съвместно с ДАИ и министерството на транспорта за проверки на тежкотоварните автомобили преминаващи през общините в района. Радев отбеляза още, че сградата на районното в Елин Пелин не е санирана и че някои от компютрите те са си купували сами.", "date": "2018.08.07", "title": "Министър Радев: Няма теч на информация от МВР, свързан с Митьо Очите"}
{"url": "https://www.24chasa.bg/novini/article/6999399", "text": "Министър-председателят Бойко Борисов не пожела да взима отношение по ситуацията, при която покрай ареста на Димитър Желязков – Митьо Очите, бе задържан и зам.-председателя на общинския съвет на Бургас, избран от квотата на БСП, Бенчо Бенчев, предаде  \"Това най-малко ме интересува. Има кой да си отговаря – голяма партия, винаги може и такива да се вкарат. Ако очаквате да нападна г-жа Нинова, няма да го направя. Решението в такива случаи е веднага гонене, махане и готово. Местните организации винаги могат да направят някоя беля. Мен ме интересува в средата на август догодина да открием участъка на магистрала \"Хемус\", заяви премиерът, който инспектира строежа на магистрала \"Хемус\" в участъка между Ябланица и Боаза, за който стана ясно, че ще бъде завършен преждевременно. Той изтъкна и други постижения на правителството му, а именно, че догодина ще бъдат вложени 620 милиона лева в изграждане и ремонт на училища и детски градини. Относно срещата в Министерски съвет с представители на хората с увреждания той коментира: \"Надявам се до края на годината да бъде направена информационната система, както бе договорено по време на срещата му с Национално представителните организации на хората с увреждания и с майките на деца с увреждания. В новия бюджет със 150 млн. лв. повече ще имаме в системата. Ако работим така, както в момента, ще могат да се осигуряват допълнително средства и през следващите години\", каза още премиерът. По думите му над 6 милиарда са били платени за КТБ, за руските реактори и за американските централи, което всъщност били парите за две магистрали \"Хемус\".", "date": "2018.08.07", "title": "Борисов: Няма да нападам Нинова заради Бенчев и Митьо Очите"}
{"url": "https://www.24chasa.bg/novini/article/6999373", "text": "Окръжният съд в Добрич наложи условно наказание от 6 месеца „лишаване от свобода“ с 3-годишен изпитателен срок на мъж от село Пчелино, опитал да подкупи полицейски служители. На подсъдимия беше наложена и глоба от 200 лева. Съдебният състав призна 37-годишния С. Я. за виновен в това, че на 26 юли т.г., на пътя Добрич - курорт „Албена“, направил опит да даде подкуп на двама младши полицейски инспектори от състава на Второ районно управление на МВР - Добрич. Те патрулирали в участъка между селата Бранище и Стефаново. Около 10.30 часа спрели подсъдимия, който управлявал товарен автомобил без включени дневни светлини на фаровете. След като разбрал, че ще му бъде съставен фиш за извършеното нарушение, мъжът извадил от джоба си банкнота от 20 лева и я пъхнал между листите на кочана с фишове, който бил оставен върху багажника на полицейския автомобил. Полицаите незабавно уведомили за случилото се дежурния служител при Второ РУ на МВР - Добрич. В съдебната зала мъжът призна изцяло вината си и фактите, изложени в обвинителния акт. Това даде основание на Окръжният съд в Добрич да приложи процедурата на съкратено съдебно следствие, като първоначално наложеното на подсъдимия наказание от 9 месеца „лишаване от свобода“ беше намалено с една трета.", "date": "2018.08.07", "title": "Шофьор, опитал да подкупи полицаи с 20 лв, получи условна присъда в Добрич"}
{"url": "https://www.24chasa.bg/novini/article/6999400", "text": "Новите санкции на САЩ срещу Иран са \"най-ограничаващите санкции, налагани някога\", заяви днес американският президент Доналд Тръмп в Туитър, предава БТА. \"През ноевмри те ще бъдат засилени до нова степен. Всеки, който прави бизнес с Иран, НЯМА да прави бизнес със Съединените щати. Настоявам за МИР В СВЕТА, нищо по-малко\", посочва Тръмп, цитиран от Ройтерс.", "date": "2018.08.07", "title": "Тръмп: Който търгува с Иран, няма да търгува със САЩ"}
{"url": "https://www.24chasa.bg/novini/article/6999429", "text": "Близо 42 килограма зелена листна маса от марихуана са иззети при полицейска акция в пазарджишкото село Синитево, съобщават от пресцентъра на ОД МВР. В двора на необитаема къща са открити 35 растения марихуана с височина между един и два метра. Имотът е собственост на 72-годишна жена от София, но не се обитава към момента, уточняват от полицейския пресцентър. Работата по случая продължава, води се дознание.", "date": "2018.08.07", "title": "42 килограма марихуана са открити в двор на къща в пазарджишко село"}
{"url": "https://www.24chasa.bg/novini/article/6999430", "text": "Състав на Варненския апелативен съд потвърди като правилна и законосъобразна най-тежката мярка за неотклонение „задържане под стража“, определена от Окръжен съд – Добрич спрямо Юзджан Г., обвинен затова, че с друго лице отвлякъл непълнолетно момиче. Пресслужбата на Апелативен съд – Варна, уточнява, че Юзджан е привлечен като обвиняем затова, че на 24 юли тази година, в село Крушари Добричка област, в съучастие с друго лице, като съизвършител, отвлякъл момиче, ненавършило 18 години. Това е тежко умишлено престъпление, за което законът предвижда наказание от 7 до 15 години „лишаване от свобода” . Въззивната апелативна инстанция сподели всички основания на Добричкия окръжен съд, с които спрямо обвиняемия е била наложена първоначална мярка за неотклонение „задържане под стража“. Събраните при разследването доказателства водят и този съд до обосновано в достатъчна степен предположение, че Юзджан е съпричастен към престъпното деяние, извършено в съучастие. С оглед тежестта на наказателната репресия и изключително високата степен на обществена опасност на деянието, съдът счита, че, ако обвиняемият е с по-лека мярка за неотклонение, той може да се укрие или да извърши престъпление. Определението на на Варненския апелативен съд, с което се потвърждава първоначалния арест на Юзджан Г., обвинен затова, че с друго лице отвлякъл непълнолетно момиче, не подлежи на обжалване.", "date": "2018.08.07", "title": "Обвинен за отвличането на непълнолетна в Добричко остава в ареста"}
{"url": "https://www.24chasa.bg/novini/article/6999442", "text": "Общини на ГЕРБ и ДПС получават средства от държавния бюджет с приоритет, докато за такива на БСП се отделят минимум средства. Това обявиха от БСП току-що. Зам.-шефът на партията Кирил Добрев цитира последното решение на МС, което още не е публикувано в \"Държавен вестник\", което разпределя 111 млн. лева. Това е трето постановление, което се разпределят от правителството средства от бюджета без всякаква логика и санкция на НС, обяви той. 40 общини от ГЕРБ получават близо 73 милиона лева, 34 общини на ДПС и близки до ДПС получават 28 милиона лева, а само 5 общини на БСП получават 2,2 млн. лева - и те отиват в едни интересни села, управа ни от други политически сили, цитира данни Добрев. Все още БСП е втора политическа сила, с тенденция да става първа, а разпределението на средствата е като за терторазрядна партия, недоволен бе Добрев. Той обвини управляващите, че разпределят пари на калпак и по симпатии. На \"Позитано\" 20 са събрали трите постановления на МС и са изчислили, че 360 млн. са разпределени от това правителство за по-малко от 1 г. 250 милиона на общини на ГЕРБ, 70 милиона - на ДПС, а само 8 милиона са на общини, управлявани от БСП, сметна Добрев. Той цитира \"фрапантни случаи\": Село с 200 души получава 1 млн. за асфалтиране, село с 2000 души - 3,5 млн за пречиствателна станция. Варна е шампион с 90 млн. ей така, да има Портних да си харчи, каза зам.-шефът на БСП. Пари се давали на Доспат, Харманли, Казанлък. Два извода правим в този тежък за ГЕРБ момент - купува ли си правителството парламентарна подкрепа за новия политически сезон, коментира Добрев. Опитва ли се ГЕРБ 1 г. преди изборите да предреши, да купи изборите, попита още той. И разкритикува правителството, че в тези списъци няма нито лев за наводнени и бедстващи общини. За област Видин има само 200 хил. лв., даде пример той. Няма пари за социални мерки и майки, но има пари за асфалт на село с 200 жители, като си прибират козите, да не си цапат копитата, коментира Добрев. И обяви, че 100 са общините с над 2 милиона души, които за последната година не са получили нито лев от правителството. Донка Михайлова, зам.председател на Националното сдружение на общините, пък поиска спешно заседание, което да приеме становище за разпределение на средствата от бюджета.", "date": "2018.08.07", "title": "Кирил Добрев: Опитва ли ГЕРБ да си купи изборите, като разпределя пари от бюджета за свои общини и за ДПС"}
{"url": "https://www.24chasa.bg/novini/article/6999423", "text": "Турция планира до края на годината да създаде собствена космическа агенция, съобщи днес министърът на промишлеността и технологиите Мустафа Варанк, цитиран от ТАСС. Министърът каза, че космическата агенция ще координира и контролира работите в сферата на аеронавтиката с отчитане на националните интереси на Турция. \"Ние придаваме особено значение на развитието на космическия отрасъл, формирането на научна платформа за космически разработки и увеличаването на числеността на кадрите\", каза Варанк. Министърът уточни, че агенцията не само ще координира реализацията на проекти в сферата на космическите технологии в Турция, но и ще развива международните връзки в тази област в рамките на ООН, предава БТА.  В края на май тази година азербайджанската агенция Тренд, позовавайки се на източник от турското правителство, съобщи, че Турция планира след 2023 г. да започне собствена програма за подготовка на астронавти, за което смята да похарчи около 6 милиарда долара. Законодателната база за това била подготвена още през 2016 г. Преди това, още през 2014 г., в турския окръг Коня завърши строителството на т.нар. турска космическа база. Там са събрани мощности за производство и изпитание на спътници.", "date": "2018.08.07", "title": "Турция планира до края на годината да създаде своя космическа станция"}
{"url": "https://www.24chasa.bg/novini/article/6999451", "text": "Бащата на по-тежко пострадалото дете ще замине за Италия. Останалите родители засега не са изявили желание да пътуват до там, предаде  . Всички пострадали при инцидента вече се съвземат от стреса и са заявили пред директорката на училището, че ще продължат стажа си в италианската фирма до края на месеца. Очаква се до края на деня учениците, които са по-леко пострадали да бъдат изписани. А лечението на по-тежко пострадалото дете, което е с наранявания на долните крайници, ще продължи.", "date": "2018.08.07", "title": "Бащата на по-тежко пострадалото българче при взрива в Болоня заминава за Италия"}
{"url": "https://www.24chasa.bg/novini/article/6999458", "text": "БСП няма черна каса, а получава добра субсидия и не се нуждае от подобни форми на финансиране. Това заяви зам.-председателят на партия Кирил Добрев в коментар дали партията е получавала пари от Бенчо Бенчев. Всички мероприятия на БСП се финансират официално от субсидията ни като парламентарна партия, допълни Добрев. Кой какви имущества има - можете да проверите в регистъра. Бенчев е общински съветник в групата на БСП в Бургас като представител на коалиционния ни партньор Сдружението на пенсионерите. Единствените средства, които Бенчев под някакъв повод е давал на БСП са 70 лв., които групата събира за своята дейност, заяви отново Добрев. Ако някой е получавал средства от Бенчев и си мисли, че той е БСП, просто бърка, коментира зам.-шефът на партията. Средства на хора официално под каквато и да е форма от Бенчев в БСП не са постъпвали, категоричен бе той. Кой е помагал на Бенчев да си зарежда ролс-ройса, попита Добрев. И даде пример: Фирмата \"Аркус сигурност\", която е основната дейност на Митко Очите, охранява НОИ - Бургас с обществена поръчка, митниците денонощно в Бургас на пристанището и в Ямбол. Охранява социални обекти в община Айтос - училища, старчески домове, даже дом за младежи. Кой е дал тези обществени поръчки на фирмата, попита той. Правени ли са опити да се плати на депутати от БСП да напуснат групата или коалицията? С този въпрос се обърна към ГЕРБ зам.-председателят на БСП Кирил Добрев. Той обясни, че при първите два случая червените са си мълчали, но не обяви имена. Най-вероятно става дума за Спас Панчев, коментираха от \"Позитано\" 20. Всички тези елементарни опити да бъде разбита БСП няма да успеят, заяви Добрев. Искаме промяна на този модел и се борим с тази паралелна, която плаща милиони, за да купува депутати, заяви той. И обяви, че обещават 5-цифрена заплата, ако напуснеш групата на БСП и нямаш никакви ангажименти, освен на ватове на недоверие, да крепи правителството, допълни той. БСП не се продава, категоричен бе Добрев. Ако говорим за гущера в прав текст - ами то гущерът на ГЕРБ си е варан. Това заяви Добрев пък в коментар на призива на зам.-шефа на ГЕРБ Цветан Цветанов Нинова най-накрая да откъсне опашката на гущера и да прочисти редиците си. Добрев напомни, че репликата за опашката на гущера е на Илия Павлов от началото на прехода, когато организираната престъпност трябвало да скъса опашката си и да стане част от бизнеса у нас. Тогава българското Черноморие беше раздадени на мутрите. Днес, 25 г. по-късно, при ГЕРБ, то отново е на същите хора и няма никаква промяна в усещането на хората за нова, цивилизована държава, коментира Добрев. И даде примери: Селски кмет, член а ГЕРБ, задържан с 24 кг амфетамини, съпруга на друг селски кмет задържана за търговия на наркотици, общински съветник и друг селски кмет участват в трафик на хора, общински съветник задържан с 300 г кокаин. И това са все официални данни, коментира Добрев. Това са все видни функционери на ГЕРБ, има десетки случаи на заведени дела на кметове на ГЕРБ за източване на сметки, допълни той. Да не говорим за политическото убийство на Петър Христов, който бе с портфейл от 50 млн. обществени поръчки.", "date": "2018.08.07", "title": "Добрев: БСП няма черна каса и не е получавала пари от Бенчев (Обновена)"}
{"url": "https://www.24chasa.bg/novini/article/6999457", "text": "Общинският съветник на БСП Бенчо Бенчев, който беше арестуван заедно с Димитър Желязков – Митьо Очите в Истанбул, в телефонно интервю за   днес не изключи в социалистическата партия действително да има черна каса. Още вчера БСП обяви, че снема политическо доверие от Бенчев. Вчера и днес обаче от партията дадоха противоречива информация колко пари е налял бизнесменът в предизборните кампании на политическата формация. От десетки хиляди до.. 70 лв. „Да, спонсорирал съм с пари. Много повече от това, което се говори. Щом не могат да кажат точно колко съм дал, значи има черна каса”, коментира Бенчев. От БСП сутринта признаха, че той е участвал и в президентската кампания на Румен Радев. От ГЕРБ поискаха прокуратурата да разследва има ли черна каса в БСП. Социалистите пък отговориха, че Бенчев е уважаван човек в Бургас, в чийто дом по собствените му думи са гостували всички премиери и президенти. И попитаха гостувал ли е и Бойко Борисов. „Това са лъжи и интриги, никога не са идвали при мен”, каза самият Бенчев. Бенчев отрече да е твърдял пред когото и да било, че са го посещавали Борисов и Цветанов. Вчера във фейсбук бившият депутат от БСП Георги Кадиев написа, че Бенчев му бил казал, че Борисов го посетил в дома му, когато бил главен секритар на МВР, придружен от Цевтанов.", "date": "2018.08.07", "title": "Бенчо Бенчев: Борисов и Цветанов никога не са идвали при мен - лъжи и интриги са това!"}
{"url": "https://www.24chasa.bg/novini/article/6999473", "text": "Светът е изправен пред заплахата да навлезе в парников период, в който средните глобални температури ще се повишат с 4-5 градуса Целзий, дори и да бъдат изпълнени поставените цели за ограничаване на емисиите на парникови газове, съобщават Ройтерс и ДПА, позовавайки се на публикация в сп. \"Протоколи на Американската академия на науките\". Докладът, изготвен от учени от Швеция, Дания, Австралия и Германия, идва във време, в което северното полукълбо е обхванато от големи горещини с температури, достигащи на места над 40 градуса Целзий, предаде БТА. През 2015 г. около 200 страни се споразумяха да ограничат покачването на глобалните температури до под \"пределния лимит\" от 2 градуса Целзий в сравнение с прединдустриалната епоха - праг, считан за повратна точка за климата. Засега обаче остава неясно дали глобалният климат може да бъде \"паркиран\" безопасно до този праг или ще бъдат отключени други процеси, подхранващи по-нататъшно затопляне, дори светът да успее да ограничи емисиите на парникови газове. Понастоящем глобалните температури са малко над 1 градус Целзий в сравнение с прединдустриалната епоха и се покачват с 0,17 градуса Целзий на десетилетие. Авторите на доклада отбелязват, че ако критичният праг бъде преминат, е вероятно да се отключат няколко повратни процеса, които да доведат до резки климатични промени. Сред въпросните процеси са топене на т.нар. вечна замръзналост, загуба на метанови хидрати от океанското дъно, неустойчивост на сухоземните и океански въглеродни резервоари, загуба на арктически воден лед през лятото, намаляване на антарктическия воден лед и полярните ледени покривки. \"Тези повратни елементи могат да се превърнат в падащи плочки от домино - побутването на един от тях ще тласне Земята към друг. Много трудно и дори невъзможно ще бъде да се спре цялата редица от падащи плочки. Ако нашата планета се превърне в \"парникова Земя\", части от нея ще станат необитаеми\", казва Йохан Рокстрьом от изследователския екип. За да се увеличат шансовете Земята да се размине с парников период, намаляването на емисиите на парникови газове е недостатъчно. Необходими са и мерки като по-добро стопанисване на гори, земеделски земи и почви, опазване на биоразнообразието и технологии за отстраняване на въглеродния диоксид от атмосферата и складирането му под земната повърхност.", "date": "2018.08.07", "title": "Светът изправен пред заплаха: може да навлезем в парников период"}
{"url": "https://www.24chasa.bg/novini/article/6999462", "text": "Румънските социалдемократи подготвят процедура за отстраняване на президента Клаус Йоханис на базата на обвинения в държавна измяна, пишат днес вестниците \"Гъндул\" и \"Адевърул\", цитирани от БТА. Лидерът на управляващата Социалдемократическа партия (СДП) Ливиу Драгня заяви, че документът за повдигане на обвинения срещу Йоханис в държавна измяна е финализиран, но управляващата коалиция на СДП и по-малкия й партньор Алианс на либералите и демократите (АЛДЕ) все още не е взела решение за това. Драгня посочи, че има много елементи, заради които президентът Йоханис може да бъде обвинен в държавна измяна. \"Има много действия на Йоханис, които могат да приемат формата на измяна. Не бих искал да стигам дотам, но не е невъзможно. Това са действия, които са донесли щети на Румъния\", посочи председателят на СДП за телевизия Антена 3. В. \"Адевърул\" пише, че острите критики на държавния глава по адрес на СДП са накарали представителите на тази партия да обявяват, че са готови да започнат процедура за импийчмънт въз основа на обвинения в \"държавна измяна\" - процедура, при която не е необходимо организирането на референдум за отстраняване на президента. Депутатът от СДП Каталин Радулеску заяви, че партията е установила най-малко седем аргумента, на базата на които може да обвини президента Йоханис в държавна измяна. По думите му Йоханис е разпространявал \"лъжливи информации\" по медиите, според които държавата няма пари за заплати и пенсии, което е създало икономическа нестабилност и е довело до инвестиционни блокажи. \"Никой не иска да дойде, когато президентът казва такива неща. Но да започнем с най-сериозното: подстрекаването към смяна на конституционния ред. Йоханис постоянно излиза на улицата, призовава за атаки срещу правителството. Постоянно атакува премиера, правителството (. . .), атакува парламента\", посочва Радулеску. Двете издания отбелязват, че съгласно конституцията процедура за повдигане на обвинения срещу президента в държавна измяна може да бъде одобрена, ако две трети от депутатите и сенаторите подкрепят този ход. При това положение президентът ще бъде временно отстранен от длъжност, а постът се заема от втория човек в държавата - председателя на Сената (в случая лидерът на АЛДЕ Калин Попеску Таричану), докато Върховният касационен съд издаде окончателно решение. Ако съдът го оправдае, държавният глава се връща на поста си, а ако реши, че е виновен - президентът бива отстранен окончателно. \"Адевърул\" отбелязва, че подобен ход няма да бъде подкрепен от Демократичния съюз на унгарците в Румъния (ДСУР), което прави прокарването му трудно, тъй като коалицията СДП-АЛДЕ има крехко мнозинство. \"Искат да се възползват от възможността да имат временно изпълняващ президентската длъжност, който да обнародва каквито поискат закони за определен период от време, и същевременно да не бъдат принудени да понесат електорална загуба, тоест референдума. Когато и да бъде проведен референдумът, не мисля, че ще мине\", коментира анализаторът Мирча Киву. От своя страна политологът Валериу Туркан смята, че \"тези обвинения са симптом на отчаянието\" и че стремежът е да се отклони вниманието от по-сериозни проблеми, като чумата по свинете. \"Президентът Йоханис винаги е имал безукорно поведение (. . .) Това правителство не показа, че може да се справи с нещо както трябва. Кризата с чумата по свинете върлува в южна Румъния. В международен план всички врати са затворени пред тях, те са изолирани\", посочва той.", "date": "2018.08.07", "title": "Румънските социалдемократи готвят процедура за отстраняване на президента"}
{"url": "https://www.24chasa.bg/novini/article/6999474", "text": "Министърът на околната среда и водите Нено Димов е бил запознат с резултатите и препоръките от одитен доклад за ефикасността и ефективността на мерките, предприети от националните и местните власти за борба срещу основните източници на замърсяване на атмосферния въздух в големите градове за периода от 1 януари 2014 г. до 31 декември. Докладът е бил представен пред министъра от председателя на Сметната палата Цветан Цветков и екипа, извършил одита, съобщиха от Палатата. По препоръката на Палатата за подобряване на контролната и санкционна дейност на МОСВ върху дейността на кметовете и длъжностните лица в общините за изпълнение на адекватни и ефективни програми за управление на качеството на атмосферния въздух, министър Димов е уверил, че се подготвят мерки за повишаване на контрола. Също така ще се работи заедно с общините с нарушено качество на атмосферния въздух за информационни кампании сред населението за намаляване на замърсяването. По отношение на препоръката на Палатата за създаване на консултативен съвет към министъра на околната среда и водите за компонент \"въздух\", министър Димов е посочил, че такъв орган е в процес на формиране. Предприемат се и действия за подпомагане на общините за споделяне на опит за изпълнението на мерките от програмите за управление на качеството на въздуха и дейности за борба срещу замърсяването му. За изработването на национална програма за качество на атмосферния въздух се очаква и окончателен доклад на Световната банка.", "date": "2018.08.07", "title": "Засилват контрола относно качеството на въздуха в големите градове"}
{"url": "https://www.24chasa.bg/novini/article/6999479", "text": "Около 180 000 евро загуби и 2000 тона нереализиран износ са размерите на щетите, претърпени от македонските търговци от решението на Косово да увеличи временно с 30 процента митата за плодове и зеленчуци, съобщи днес македонското министерство на земеделието, цитирано от агенция МИА и БТА. Щетите са пресметнати на базата на износа, реализиран миналата година от 18 до 30 юли - периода, в който важаха увеличените мита. През 2017 г. в този период Македония е изнесла в Косово около 2000 тона земеделски стоки на стойност 180 000 евро, посочи министерството. Косово увеличи на 18 юли с 30 процента митата на общо 21 земеделски продукти. Мярката бе въведена за срок от 3 месеца и беше валидна за всички страни, изнасящи за Косово. След протести от съседните страни и критики от Европейската комисия няколко дни по-късно митата бяха отменени за някои видове продукти, но останаха за 7 стоки /домати, чушки, ябълки, грозде, круши, сливи и малини/, които съставляват най-голямата част от износа от Македония за Косово. На 31 юли косовското правителство отмени изцяло решението за увеличени мита.", "date": "2018.08.07", "title": "180 000 евро са загубите за македонските търговци от увеличените мита в Косово"}
{"url": "https://www.24chasa.bg/novini/article/6999481", "text": "Служители на благоевградското Второ РУ установиха водача на лек автомобил \"Форд Мондео\", напуснал местопроизшествие, предаде БТА. Инцидентът възникнал на 4 август, около 12.15 часа на кръстовище между улиците \"Ал. Стамболийски\" и \"Полк. Дрангов\". Според данните, въпреки наличието на единична непрекъсната линия, 37-годишният благоевградчанин зад волана на форда предприел изпреварване на колона от автомобили, ударил се в завиващ на ляво лек автомобил \"Мерцедес\", а след това - в закусвалня, нанасяйки материални щети. По случая е образувано досъдебно производство.", "date": "2018.08.07", "title": "Хванаха шофьор, блъснал кола, след което се забил в закусвалня"}
{"url": "https://www.24chasa.bg/novini/article/6999504", "text": "Председателят на Управителния съвет на Агенция \"Пътна инфраструктура\" инж. Светослав Глосов провери напредъка при ремонта на виадукта „Коренишки дол“ при 36-ти км на АМ „Хемус“. В момента се обновяват четири от предвидените за ремонт общо 6 носещите колони на съоръжението. Това съобщиха от пресцентъра на АПИ. Работи се на стълбове - 3, 4, 5, и 6. Предвидените дейности трябва да завършат до края на декември т.г. През последните две седмици е почистена бетоновата повърхност на колоната на стълб 4 и са ремонтирани вътрешните бетонови повърхности. Завършен е стоманобетоновият кожух на 5-та колона. Изпълнени са проучвателни сондажи при стълбове 3 и 6. До завършването на ремонтните дейности трафикът на леките и лекотоварни автомобили по виадукта \"Коренишки дол\" е пренасочен двупосочно в платното за Варна. Осигурени са по една лента за Варна и една за София. За повишаване информираността на пътуващите по автомагистралата са монтирани табели от двете страни на виадукта, които указват, че движението е затруднено поради ремонт на съоръжението.", "date": "2018.08.07", "title": "Инж. Глосов провери напредъка на ремонта на виадукта „Коренишки дол“ на \"Хемус\" (Снимки)"}
{"url": "https://www.24chasa.bg/novini/article/6999517", "text": "Сръбският президент Александър Вучич заяви днес в обръщение към обществеността, че неговият съвет към косовските сърби е внимателно да действат и да следят събитията в международната общност, да държат на правата си, но да подбират момента и действията, които са в техен интерес, съобщи националната телевизия РТС. Повод за тези препоръки е фактът, че прищинските власти не са направили нищо, за да изпълнят поетото задължение за формиране на Съюз на сръбските общини, и \"единственият начин е сърбите да направят това сами\". Според Вучич никой в света не би могъл да възрази, но всичко трябва да се прави обмислено и с рационални аргументи, предава БТА. Ето защо Белград ще продължи да работи с партия Сръбска листа и представителите на косовските сърби, за да се договорят как най-добре да се защитят техните права, каза президентът. Говорейки за диалога за нормализиране на отношенията с Прищина, Вучич каза, че няма да има тайни решения, а той лично ще даде всичко от себе си и ще понесе всички последици, колкото и пагубни да са те за неговата Сръбска прогресивна партия и за политиката, която води. Вучич изтъкна, че и всички граждани трябва да покажат отговорност за решаването на косовския проблем, като гласуват на референдум след постигането на окончателно споразумение за Косово.", "date": "2018.08.07", "title": "Вучич към косовските сърби: Избирайте момента и действията си във ваш интерес"}
{"url": "https://www.24chasa.bg/novini/article/6999514", "text": "Във временните помещения пред заведенията, оградени често с найлонови стени и покриви, с които се заобикаляха забраните за пушене на закрито, вече също няма да може да се пуши. Това е една от промените в Закона за здравето, подготвени от здравното министерство и качени на сайта за съгласуване на правителството. Предвижда се до един месец засегнатите страни да дадат становища по измененията, предаде   Заради различните методи, с които заведенията избягваха забраната за пушене на закрито, от ведомството предвиждат промяна в дефиницията що е то закрито помещение. Под \"закрито обществено място\" вече ще се разбира всяко пространство, покрито с покрив и оградено с най-малко три стени/страни, независимо от наличието на отваряеми прозорци или други отвори, без оглед на материала, използван за покрива, стените/страните и без оглед на това дали конструкцията е постоянна или временна. \"От въвеждането на забраната за тютюнопушене през 2012 г. сме свидетели на множество нарушения, които бяха обяснявани с произволното тълкуване на понятието за закрито място – през лятото се отваряха прозорците и се считаше, че даден обект вече не е закрит, а през зимата на тротоарните площи се изнасяха маси, които бяха плътно запечатвани с различни платнени или полиетиленови ограждения, в които се разрешаваше тютюнопушенето\", се отбелязва в мотивите на вносителите. Предвижда се също разширяване на изделията, които ще бъдат забранени за пушене на закрито. Вече няма да е забранено само тютюнопушенето, а ще е забранено пушенето на тютюневи изделия. Според дефиницията пък \"тютюневи изделия\" са всички, които могат да бъдат консумирани и са съставени дори и частично от тютюн. От това се разбира, че в обхвата попадат и електронните цигари, както и модерните напоследък бездимни тютюневи изделия IQOS.", "date": "2018.08.07", "title": "Забраняват пушенето в пристройките с найлони на заведенията"}
{"url": "https://www.24chasa.bg/novini/article/6999741", "text": "Окръжният съд в Добрич наложи условно наказание от 6 месеца „лишаване от свобода“ с 3-годишен изпитателен срок на мъж от село Пчелино, опитал да подкупи полицейски служители. На подсъдимия беше наложена и глоба от 200 лева. Съдебният състав призна 37-годишния С. Я. за виновен в това, че на 26 юли т. г., на пътя Добрич - курорт „Албена“, направил опит да даде подкуп на двама младши полицейски инспектори от състава на Второ районно управление на МВР - Добрич. Те патрулирали в участъка между селата Бранище и Стефаново. Около 10.30 часа спрели подсъдимия, който управлявал товарен автомобил без включени дневни светлини на фаровете. След като разбрал, че ще му бъде съставен фиш за извършеното нарушение, мъжът извадил от джоба си банкнота от 20 лева и я пъхнал между листите на кочана с фишове, който бил оставен върху багажника на полицейския автомобил. Полицаите незабавно уведомили за случилото се дежурния служител при Второ РУ на МВР - Добрич. В съдебната зала мъжът призна изцяло вината си и фактите, изложени в обвинителния акт. Това даде основание на Окръжният съд в Добрич да приложи процедурата на съкратено съдебно следствие, като първоначално наложеното на подсъдимия наказание от 9 месеца „лишаване от свобода“ беше намалено с една трета.", "date": "2018.08.07", "title": "Условна присъда за шофьор, опитал да подкупи полицаи с 20 лева"}
{"url": "https://www.24chasa.bg/novini/article/6999735", "text": "14-годишният Илия А, който е настанен в Центъра за настаняване от семеен тип в Добрич и беше в неизвестност от повече от 10 дни, е намерен от органите на реда, съобщиха Областната дирекция на МВР-Добрич. Момчето е открито в неделя вечерта в Добрич.Как и къде – от полицията не отговарят. „Срещу него няма извършено престъпление. Признало си е , че е водило скитнически живот. Спяло под тераси, в нещо като палатка. Илия знаел, че е търсен, но самият той не искал да бъде открит” – казва говорителят на полицията Стоян Стоянов. Момчето е върнато в Центъра. Очаква се да посети Първо РУ на МВР с възпитател, за да даде показания Възпитателят към центъра Деян Костадинов днес по обяд не пожела са каже,дали в момента Илия е в дома или не. Заради множеството бягства от дома и скитничество отдел „Закрила на детето” в София го извежда от дома му заедно с брат му близнак и ги настанява възможно най-далеч - припомни още веднъж зам.-кметът д-р Емилия Баева. И посочи, че по закон близнаците не може да бъдат разделяни, въпреки че другото дете не създава проблеми. Зам.-кметът каза още , че родителите на момчетата пожелали да ги вземат в дома си в София през лятната ваканция, но от отдел „Закрила на детето” в столицата не разрешили, включително и за близнака. „Ние няма как да държим децата затворени, тъй като Центровете за настаняване от семеен тип са със свободен режим”, посочи д-р Баева. Тя каза, че с директора на дирекция „Социално подпомагане” в Добрич Магдалена Миткова ще осъществят връзка с отдел „Закрила на детето” в София, за да потърсят решение на проблема предвид честите напускания от Илия на дома. 14-годишният напуска центъра на 28 юли вечерта. След като не се прибира до 22 ч. , когато е вечерният час, е подаден сигнал в Първо РУ на МВР-Добрич, и е обявен за издирване.", "date": "2018.08.07", "title": "След 10 дни намериха 14-годишния Илия в Добрич, не искал да бъде открит"}
{"url": "https://www.24chasa.bg/novini/article/6999748", "text": "Повече от 1000 огнеборци, подкрепени от 19 единици въздушна техника, се бориха днес за пети пореден ден с голям горски пожар в Южна Португалия, предаде Асошиейтед прес. Агенцията отбелязва, че някои пожарникари са поставили под въпрос ефикасността на стратегията за потушаване на огъня, предаде БТА. Властите се надяваха, че по-ниските температури през нощта ще позволят на екипите най-после да локализират пожара, който в понеделник беше овладян на 95 процента. Причина за продължаващото разрастване на огнището са силните поривисти ветрове, подпомагащи разпростирането на огъня върху сухи и до голяма степен недостъпни гористи местности. Пожарът достигна на 500 м от противопожарната служба в Моншики, градче с 2000 души население, на около 250 км. южно от столицата Лисабон, и властите евакуираха хората от много къщи. Службите за спешна помощ казаха, че при горския пожар са пострадали 29 души. Неуточнен брой къщи по гористи хълмове, вероятно няколко десетки, са изгорели. Действията на огнеборците бяха критикувани, като имаше упреци, че лоша организация пречи на операцията. Още преди месеци Моншики беше обявен за зона на голям риск. Борбата с огъня се координира от Агенцията за гражданска защита - правителствен орган под шапката на вътрешното министерство. Националната асоциация на професионалните пожарникари и профсъюзът на професионалните пожарникари излязоха със съвместно изявление, че неотдавнашната реорганизация на дейността им трябва да бъде преосмислена. Организацията поиска \"много спешна\" среща с вътрешния министър. Португалия активизира борбата с пожарите, след като миналата година в горски пожари, избухнали по време на голяма суша, загинаха 109 души. Витор Ваз Пинту, началник на местния клон на агенцията за гражданска защита, каза, че прогнозата за времето около Моншики е \"неблагоприятна\", с поривист вятър от север, известен като \"нортада\". Очаква се температурите да спаднат до 35 градуса - нормални за Южна Португалия през август. Иберийският полуостров преживя рекордни горещини през последните почивни дни, а надхвърлилите 45 градуса температури пресушиха обширни райони. Испанските служби за спешна помощ днес се бориха с горски пожар край средиземноморския град Валенсия, като използваха двадесетина летателни апарати, предаде ТАСС. Спасители са евакуирали поне 2500 души. Огънят е пламнал снощи в района на община Лученте и е обхванал 1000 хектара. През почивните дни в цяла Испания беше много горещо, температурите надхвърлиха 40 градуса и в много провинции беше обявен най-високият, червен код за опасно време. Високите температури се придвижиха на север към Франция, където опасните зони обхващат 80 процента от страната. Най-горещото време се очаква в Централна и Североизточна Франция, с температури, които може да достигнат 40 градуса. Краят на горещата вълна във Франция наближава, а последният пик ще е днес в няколко региона, преди понижение на температурите, в резултат от гръмотевични бури, предаде Франс прес. В десет департамента е обявено предупреждение за бури. Този следобед там се очакват поройни дъждове, силен вятър и градушки, затова на хората е препоръчано да останат по домовете си. Метеорологичната служба днес обяви оранжев код за 11 крайбрежни региони в южните и югозападните части на страната, където най-високата температура, достигната в Бордо, беше 37 градуса. Същевременно, на североизток, в централната част и в Парижкия басейн температурите днес ще са между 35 и 39 градуса, на места дори 40. Френският министър на екологичния и солидарен преход Никола Юло призова шофьорите да се съобразяват с ограниченията, въведени заради горещината. \"Изправени сме пред нова ситуация. Трябва да се приспособим към климатичните промени и да продължим да се борим с причините за тях, за да избегнем засилване на явлението\", каза той пред радио \"Юроп 1\". За втори пореден ден Париж, Лион и Страсбург забраниха колите, които замърсяват най-много въздуха, заради свързаното с горещината замърсяване с озон. Ограниченията за скоростта също са увеличени по някои пътища и магистрали в цяла Франция.", "date": "2018.08.07", "title": "Горски пожари мъчат Португалия и Испания"}
{"url": "https://www.24chasa.bg/novini/article/6999753", "text": "Булевард \"Васил Левски\" в София ще бъде затворен за движение в района на Софийския университет в събота и неделя заради ремонт. От понеделник ще бъде възстановено движението на трамвай №7 по булевард \"България\", като започва ремонтът на пътните платна, които ще бъдат затваряни поетапно за движение, информира зам.-кметът по транспорт Евгени Крусев, цитиран от  . „Движението ще бъде в едното платно, ще има по една лента в посока. Очакваме затруднения. Това беше идеята - да се изчака пускането на трамвая, ако могат хората да използват трамвайната линия за достъп до центъра, а пък с автомобили да се заобикаля по алтернативни маршрути, било по \"Цар Борис трети\" или по \"Черни връх\", по булевард \"България\" очакваме затруднение на трафика“, каза още той. В понеделник започва и ремонт на булевард \"Арсеналски\", който няма да бъде изцяло затварян за движение.", "date": "2018.08.07", "title": "Затварят за уикенда бул. \"Васил Левски\" при Софийския университет"}
{"url": "https://www.24chasa.bg/novini/article/6999750", "text": "Турското правителство е определило състава на делегацията, която ще замине идните дни за САЩ, за да обсъди с американските представители съществуващите проблеми между Анкара и Вашингтон, предадоха световните агенции, като се позовават на турски телевизии. Засега не са съобщени имената на лицата, включени в делегацията. Датата на пътуването също не е известна, предава БТА. Турската телевизия СиЕнЕн-Тюрк съобщи през нощта, че турска делегация ще замине за Вашингтон след два дни, за да обсъди продължаващата криза между двата съюзника от НАТО. Телевизията цитира дипломатически източници. Според последната информация на телевизионния канал НТВ делегацията ще замине за Вашингтон след един или два дни.", "date": "2018.08.07", "title": "Анкара избра състава на делегацията, която ще замине идните дни за САЩ"}
{"url": "https://www.24chasa.bg/novini/article/6999760", "text": "Заради изявлението на сръбския президент Александър Вучич, че \" \", президентът на Хърватия Колинда Грабар Китарович няма да посети Сърбия, както бе обявено по-рано, съобщава хърватският \"Ютарни лист\". След най-новото изказване на Вучич е невъзможно дори да се мисли за подобряване на отношенията между нашите страни, заяви високопоставен държавен представител за \"Ютарни лист\", предава БТА. Той добави, че следва дълбок спад в отношенията със Сърбия за неопределен период, което означава, че няма да се разговаря за посещение на хърватския президент в Сърбия. По думите му \"за известно време не е необходимо да се очакват срещи на високопоставени правителствени представители на Хърватия и Сърбия\". \"Макар да сме гневни заради сравнението с нацисткия режим, смятаме, че президентът на Сърбия си вкара много радикален автогол\", пише \"Ютарни лист\".", "date": "2018.08.07", "title": "Хърватският президент отказа посещение след сравнението с Хитлер, направено от Вучич"}
{"url": "https://www.24chasa.bg/novini/article/6999764", "text": "Окръжният съд в Добрич уважи молбата на разследван за палеж и измени наложената му от Районния съд мярка за неотклонение - от „домашен арест” в „парична гаранция“ в размер на 1 000 лева. 31-годишният К.К. е привлечен като обвиняем за това, че на 14 март т. г. е запалил чужд имот - входна врата на апартамент по бул.“Трети март“ в Добрич, като предизвиканият пожар е представлявал опасност за живота на обитателите на жилището и е имало опасност да се разпространи върху други имоти. Окръжният съд, след като се запозна с материалите по досъдебно производство и след преценка на доводите на страните, намери, че молбата за изменение на мярката за неотклонение „домашен арест” в по-лека е основателна. Към настоящия момент продължава да е налице обосновано подозрение за съпричастност на обвиняемия към предявеното му обвинение, но то не е в необходимата и достатъчна степен, за да обоснове нуждата от втората по тежест мярка за неотклонение, посочва в мотивите си съдът. Отбелязва се още, че в хода на досъдебното производство по-голямата част от процесуално-следствените действия са извършени, поради което не е налице опасност обвиняемият да повлияе или попречи на разследването. Досега той стриктно е изпълнявал наложената му мярка за неотклонение, като всяко напускане на дома му, което е било обусловено от нужда от провеждане на медицински прегледи и лечение, е било предшествано от съответното разрешение на разследващите органи, коментира още съдът.", "date": "2018.08.07", "title": "Евентуален подпалвач смени домашния арест с парична гаранция от 1 000 лв."}
{"url": "https://www.24chasa.bg/novini/article/6999763", "text": "Грузия осъди днес окупацията на нейна територия от Русия в навечерието на десетата годишнина от \"светкавичната война\" и последвалото я признаване на две грузински сепаратистки територии за независими държави от Москва, което значително влоши отношенията между Изтока и Запада, предаде Франс прес. \"Това беше война срещу Грузия, агресия, окупация и въпиещо нарушение на международното право\", заяви грузинският президент Гиорги Маргвелашвили пред министри и представители на Латвия, Литва, Полша и Украйна. \"Апетитът на агресора се засилва след нахлуването\", добави той. Русия отдавна има търкания с Грузия заради амбициите на бившата съветска кавказка република да се присъедини към ЕС и НАТО - възможност, която за Русия е опасно посегателство над зоната й на влияние, отбелязва АФП, цитирана от БТА. Според Маргвелашвили по-скоро пасивната реакция на Запада към Русия след войната с Грузия през 2008 г. е вдъхнала увереност на Москва, за да анексира украинския полуостров Крим през 2014 г. след идването на власт на прозападно правителство в Киев. \"По-късно видяхме какво направи Русия в Украйна през 2014 г.\", каза грузинският президент. Грузия ще продължи външнополитическия курс за пълноценна интеграция в европейските и евроатлантическите структури, продължи Маргвелашвили, цитиран от ТАСС. \"Ние смятаме, че членството в НАТО ще бъде гаранция за суверенитета и териториалната цялост на Грузия в рамките на международно признатите й граници\", каза грузинският президент. На 12 юли тази година генералният секретар на НАТО Йенс Столтенберг за пореден път потвърди намерението на алианса да приеме Грузия, без да уточнява кога може да стане това.", "date": "2018.08.07", "title": "Десет години след светкавичната война с Русия Грузия осъди руската окупация"}
{"url": "https://www.24chasa.bg/novini/article/6999771", "text": "Румънска опозиционна партия поиска парламентарно разследване във връзка с действията на властите по отношение на епидемията от свинска чума заради подозрения, че синът на лидера на управляващата партия, който притежава свинеферма в окръг Телеорман, е бил облагодетелстван, съобщава Медиафакс. Заместник-председателят на Партия Народно движение Каталин Кристаке твърди, че властите са действали \"селективно\" в кампанията за евтаназиране на животните и че Валентин Драгня, син на лидера на Социалдемократическата партия (СДП) Ливиу Драгня, е бил облагодетелстван, предава БТА. Разкритията, направени в последно време в медиите, показват, в най-добрия случай, груба некомпетентност по отношение на начина, по който са действали властите във връзка с епидемията от свинска чума, или, в най-лошия вариант, че, властите са действали селективно, създавайки предимства от икономическо естество за фирмата Ромчип - Салчия, притежавана от Валентин Драгня - син на председателя на СДП Ливиу Драгня, заяви депутатът. Има индикации, че компетентните органи, по-специално Националната санитарно-ветеринарна служба и министерството на земеделието, са знаели за появата на африканска чума по свинете в Румъния много преди темата да се появи в масмедиите и са действали неправомерно, облагодетелствайки фирмата на Валентин Драгня, който успя да продаде 80 процента от свинете си преди появата на публична информация, посочи Кристаке. Той призова за оставка на земеделския министър Петре Дая и на председателя на Националната санитарно-ветеринарна служба Джеронимо Бранеску. Информационният сайт Зиаре посочва, че фермата на Валентин Драгня Ромчип в село Салчия, окръг Телеорман, е успяла да продаде над две трети от прасетата, които били отглеждани там, малко преди разпространението на африканската чума по свинете в Румъния. Според сайта от 13 500 животни, които били отглеждани във фермата през юли 2017 г., 10 000 са били продадени. За да спрат разпространението на болестта, румънските власти разпоредиха от началото на юни досега да бъдат унищожени над 60 000 прасета във ферми и лични стопанства. В най-голямата свинеферма в окръг Тулча - Карнипод, например, бяха умъртвени всичките 48 600 прасета, като бяха унищожени и 700 тона замразено свинско месо.", "date": "2018.08.07", "title": "Разследват дали фермата на сина на Ливиу Драгня е била облагодетелствана при мерките срещу чумата"}
{"url": "https://www.24chasa.bg/novini/article/6999781", "text": "БСП-Бургас изключи бизнесмена Бенчо Бенчев от групата си в общинския съвет в Бургас на извънредно заседание във вторник по обед. То бе във формат четиримата общински съветници, председателят на партията Живко Господинов и заместникът му. \"Оценява положително досегашната работа на Бенчо Бенчев в състава на ОбС Бургас и като член в постоянните комисии при съвета като част от БСП. С оглед създалата се ситуация около него ви уведомяваме, че той не представлява политиката и интересите на БСП в органите на местния парламент\", се казва в писмото до председателя на Общинския съвет в Бургас Константин Луков. Така БСП ще остане без група в Общинския съвет, защото минималната бройка съветници за група е 5. Освен ако Бенчев не напусне сам и не освободи мястото. Но това е малко вероятно, казват наблюдатели на политическите процеси в Бургас.", "date": "2018.08.07", "title": "Общинските съветници на БСП в Бургас изключиха Бенчо Бенчев, вече нямат група"}
{"url": "https://www.24chasa.bg/novini/article/6999793", "text": "Скорошни проучвания на континента Антарктида доведоха много учени до мисълта, че може би там в далечното минало е живяла развита цивилизация, руините на която са погребани под дебелите ледове, предава Дарик. Вероятният древен град се намира на дълбочина 2,5 километра под ледовете. Откритието е направено по време на тестването на летателни апарати на НАСА, при което са правени проучвания за нови топографски карти в района на Антарктида. Има вероятност да е допусната грешка при изображенията, но ако те се окажат истина, това ще е едно ново и впечатляващо откритие, което би потвърдило, че континентът не винаги е бил покрит от лед. Много от изследователите обаче вече са убедени, че изображенията действително показват наличието на древно селище под дебелите ледове. На снимките ясно се виждат и форми на пирамидални структури, които обаче може и да не са от древните, а просто да са естествени природни образувания. Те са на мнение, че за изображенията си има логично обяснение, тъй като вероятността Антарктида в далечното минало да не е била покрита с лед е много голяма. Изместването на оста на движение на планетата ни в миналото може да е довело до внезапно заледяване на континента и оттам до внезапно заличаване на цивилизацията, която е живяла по тези земи. Всички учени обаче са единни в мнението си, че трябва да се правят още много изследвания, за да се достигне до истината.", "date": "2018.08.07", "title": "Древна цивилизация погребана под ледовете на Антарктида?"}
{"url": "https://www.24chasa.bg/novini/article/6999805", "text": "Гърция ще събори хиляди незаконни постройки, заяви премиерът Алексис Ципрас днес, след като нерегламентирани сгради бяха обвинявани, че са спомогнали за смъртта на десетки хора при опустошителен пожар на 23 юли, предаде Ройтерс, цитирана от БТА.  Ципрас, чието правителство беше обвинявано в бавен отговор на бедствието, заяви, че събарянето на 3200 сгради ще започне веднага в района Атика, който включва столицата Атина. \"Същото ще се отнася и за останалата част на Гърция\", посочи Ципрас на Лаврион, източно от Атина, недалеч от опустошения от пожара крайбрежен град Мати. Най-малко 91 души загинаха, много от тях блокирани в лабиринти от тесни улички, с преградени изходи към брега, което е незаконно според гръцкото законодателство. Много от сградите са били незаконни, което е често срещано в Гърция, отбелязва агенцията. \"Решени сме нищо да не бъде забравено и ние ще поемем политическата цена\", посочи още Ципрас. Той добави, че причините за катастрофалните пожари ще бъдат щателно разследвани и пострадалите райони ще бъдат възстановени бързо, предаде ТАСС. \"Нашето намерение е ясно: районите, които са пострадали, ще бъдат възстановени бързо, но върху нови основи, с уважение към околната среда и жителите на тези райони\", посочи Ципрас.", "date": "2018.08.07", "title": "Гърция ще събори незаконните постройки след смъртоносните пожари"}
{"url": "https://www.24chasa.bg/novini/article/6999906", "text": "40 дни ще остане в болница 17-годишното момче, което е най-тежко пострадало от българските ученици при експлозията в Болоня. Другите две момчета, настанени в болницата „Белария”, имат обгаряния от втора степен и трябва да останат под лекарско наблюдение още седмица. Това съобщи за   лекуващият лекар – доктор Анна Мария Байети. Тя уточни, че се полагат всички необходими грижи за възстановяване на учениците. . Семейството на ранения вече е дало съгласие италианските медици да започнат нужното лечение в специализираната клиника на Чезена. С родителите на всички останали младежи са проведени разговори, за да са наясно със ситуацията, уточни Марин Бонев от Регионалното управление на образованието в Силистра. \"Засега няма родители, които да са изявили желание децата им да бъдат върнати предварително, преди да е приключила тази тяхна практика в Болоня\", добави той. Директорката на Професионалната гимназия Татяна Кинджакова е трябвало да се върне в България утре. Чрез Министерството на образованието се прави нужното да бъде удължен престоят ѝ в Италия. \"Да остане поне до 22-ри, за да се стабилизира състоянието на децата както психически, така и физически, и тогава ще решаваме дали на 22-ри да се върне и директорът, или да остане до края и с групата и заедно да се върнат\", каза Кинджакова. Практиката на силистренските ученици трябва да приключи на 31 август.", "date": "2018.08.07", "title": "Българският ученик, пострадал най-тежко в Болоня, остава в болница 40 дни"}
{"url": "https://www.24chasa.bg/novini/article/6999903", "text": "Смолянчанин благодари на министър Валентин Радев, че полицай издирил откраднатия му телефон. Признателността на Александър Р.усинов е към служител на отдел „Криминална полиция“ в РУ-Смолян. В писмото си до министър Валентин Радев смолянчанинът разказва как служителите от РУ в областния град са издирили откраднатия му в началото на март мобилен телефон, купен само преди три месеца, но в срок на изплащане през следващите 2 години, и на стойност около 400 лв. „Полицай Коруев ме изслуша внимателно и ме увери, че ако телефонът е бил предмет на престъпление, ще го намери и ще ми бъде върнат…Искам да изкажа своите най-искрени благодарности към него за положените усилия и професионализъм в решаването на случая. Вярвам, че ако има повече служители като него, ще живеем в по-сигурна среда и доверието в системата на МВР ще е още по-голямо.“, пише Русинов.", "date": "2018.08.07", "title": "Смолянчанин благодари на министър Радев, че полицай издирил откраднатия му телефон"}
{"url": "https://www.24chasa.bg/novini/article/6999911", "text": "Турският заместник-министър на външните работи Седат Йонал ще оглави правителствената делегация, която ще замине за САЩ, за да обсъди с американските представители съществуващите проблеми между Анкара и Вашингтон, предаде Ройтерс, като цитира източник от турското министерство на външните работи. Турското правителство днес определи състава на делегацията, предаде БТА.  Според информацията на телевизия А Хабер в състава на делегацията ще са включени представители на четири ведомства: от министерството на външните работи, както и от министерствата на правосъдието, на вътрешните работи и на хазната и финансите. Съобщава се, че екипът може да замине за САЩ още тази вечер или утре, посочва ТАСС. Турската телевизия СиЕнЕн-Тюрк съобщи през нощта, че турската делегация ще замине за Вашингтон, за да обсъди продължаващата криза между двете съюзнички в НАТО.", "date": "2018.08.07", "title": "Турският заместник-министър на външните работи ще оглави делегация, която ще замине за САЩ"}
{"url": "https://www.24chasa.bg/novini/article/6999900", "text": "Официален представител на ЕС заяви, че Румъния ще получи 59 милиона евро, за да модернизира плавателните маршрути по река Дунав, предаде Асошиейтед прес, цитирана от БТА. Корина Крецу, еврокомисар за регионалната политика, заяви в съобщение днес, че парите от кохезионните фондове на ЕС ще отключат \"огромния потенциал на търговския речен трафик\" и ще засилят регионалното сътрудничество. Тя прогнозира увеличение на речното корабоплаване с 50 процента. Крецу заяви, че средствата ще направят речното плаване по-сигурно и ще защитят зони, заплашени от наводнения. Парите ще бъдат инвестирани в модернизирането на два шлюза в Източна Румъния, свързващи Дунав с Черно море.", "date": "2018.08.07", "title": "Румъния получава 59 млн. евро от ЕС, за да модернизира корабоплаването по Дунав"}
{"url": "https://www.24chasa.bg/novini/article/6999926", "text": "От няколко дни жена почиства около тротоарите по улици в село Ноевци, което е на 20 км северозападно от Перник, съобщи  Жената, която почиства, е безработна и е наета от англичанка, живееща в Ноевци от около 10 години. Премахват се тревичките, плевелите и наносите от кал покрай бордюрите и тротоарите. Дамата, която извършва дейностите по почистване е възрастна, но много работна. Това е направило впечатление на местните, които само наблюдават как старателно се разкрасяват тротоарите, без някой от тях да си мръдне пръста. Освен растителността, жената почиства и отпадъците от опаковки на улицата и дори е сложила торбички за смет в някои от кошчетата за боклук на площада.", "date": "2018.08.07", "title": "Англичанка чисти улици на пернишко село"}
{"url": "https://www.24chasa.bg/novini/article/6999954", "text": "В Холандия ще започне строителство на комплекс с домове, създадени на триизмерен принтер, съобщи изданието Арт нюзпейпър, цитирано от БТА.  Мобилните къщи от бетон са дело на проектантски екип от Техническия университет в Айндховен. Същият колектив преди година построи първия в света 3-D мост за велосипедисти в гр. Гемерт. За изграждането на 8-метровия мост тогава бяха необходими три месеца. Сега новият жилищен комплекс от пет къщи ще бъде изграден за една година. Обектът ще бъде официално открит през 2019 година. По проект първият триизмерен дом е едноетажен, тристаен, и ще разполага с площ от 95 квадратни метра.", "date": "2018.08.07", "title": "В Холандия ще се появи комплекс с домове, отпечатани с триизмерен принтер"}
{"url": "https://www.24chasa.bg/novini/article/6999970", "text": "Един човек е загинал при вчерашния взрив на цистерна край Болоня, показват нови официални данни, цитирани от Ройтерс. Първоначално местните власти обявиха, че броят на жертвите при експлозията на цистерна с гориво на околовръстното шосе, близо до летището на северния италиански град, е двама души. Видеозапис от мястото на вчерашния инцидент показва цистерна със запалими вещества да се забива в задната част на друг камион, който е спрял заради натовареното движение около летището в Болоня, предава БТА. Цистерната избухва в пламъци, избълвайки огромно кълбо огън и черен пушек, който се издига в небето над местопроизшествието. Ранените са 145, седем от които са тежко пострадали, съобщиха днес градските здравни власти, цитирани от ДПА. Предишните данни бяха за между 60 и 70 ранени. Сред пострадалите са седем ученици от професионалната гимназия по механотехника \"Владимир Комаров\" в град Силистра. По-голямата част от тях са с леки наранявания, съобщи вчера пресцентърът на МВнР.", "date": "2018.08.07", "title": "Загинал е един човек, а не двама, при експлозията на цистерна в Болоня (Снимки)"}
{"url": "https://www.24chasa.bg/novini/article/6999999", "text": "Турският външен министър Мевлют Чавушоглу и държавният секретар на САЩ Майк Помпейо разговаряха днес по телефона, съобщи турската телевизия НТВ. Не се съобщават подробности от разговора. Чавушоглу и Помпейо проведоха редица телефонни разговори в последно време заради напрежението в турско-американските отношения. Двамата се срещнаха в Сингапур миналата седмица, предава БТА. Междувременно днес стана известно, че турското правителство е определило състава на делегация, която ще замине за САЩ, за да обсъди с американските представители съществуващите проблеми между Анкара и Вашингтон.", "date": "2018.08.07", "title": "Мевлют Чавушоглу и Майк Помпейо разговаряха по телефона"}
