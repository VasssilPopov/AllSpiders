{"url": "https://www.24chasa.bg/novini/article/6636464", "text": "На 2 януари 2018 г. Фондът на фондовете ще отвори подадените заявления за Фонда за градско развитие. Бюджетът му е 353,3 млн. лв. - най-големият ресурс, управляван от Фонда на фондовете, който е насочен към облагородяване и развитие на градската среда. Кандидатите за участие в процедурата за избор на посредници имаха възможност да подават оферти до 18 часа на 29 декември. Парите от Фонда за градско развитие са предназначени за финансиране на проекти в 39 града. Те ще се осъществяват чрез три регионални фонда: за София - 87,4 млн. лв., за Северна България - 130,4 млн. лв., и за Южна България - 135,5 млн. лв. Парите ще бъдат насочени към градско развитие, енергийна ефективност, туризъм и културно наследство. Финансовите посредници, които се избират, трябва да осигурят управлението на портфейла и ще отговарят за структурирането и договарянето на общото финансиране от Фонда за градсско развитие. Те трябва да осигурят съфинансиране от частен инвеститор с минимум 30% от общото финансиране за всеки проект. Предоставените средства от фонда са кредити с гратисен период 36 месеца и 20 години срок за изплащане. ", "date": "2017.12.29", "title": "Фондът на фондовете  избира посредници за 353 млн. лева"}
{"url": "https://www.24chasa.bg/novini/article/6636609", "text": "Нов протест срещу строежа на втори кабинков лифт в Пирин. За втора поредна вечер еколози блокираха движението на автомобили по булевардите „Васил Левски” и „Патриарх Евтимий” на кръстовището с „Граф Игнатиев” в София. После протестиращите тръгнаха към \"Орлов мост\" и блокираха и това ключово кръстовище. Природозащитниците настояват да не се разширява територията, на която да се строят ски писти и съоръжения,  В четвъртък Министерският съвет взе окончателно решение и даде зелена светлина за строителство в Пирин. Държавата даде дума, че ще се изграждат само ски-писти и съоръжения.", "date": "2017.12.29", "title": "Еколози блокираха центъра на София (Снимки)"}
{"url": "https://www.24chasa.bg/novini/article/6636632", "text": "Частен самолет, за който се смята, че принадлежи на британския лорд Майкъл Ашкрофт – важен донор Консервативната партия, се е блъснал в сграда на Международното летище в Малта, предава Euronews. Според местни медии силните ветрове са издухали самолета, който по това време не е имал хора на борда, от пистата и го е блъснал в офисите в летищния комплекс на малтийската компания „Полидано“, предаде \"Фокус\". Полицията е пристигнала на място, за да установи, че няма пострадали по време на инцидента. Според британските медии представителите на лорд Ашкрофт са отказали коментар.", "date": "2017.12.29", "title": "Частен самолет се е блъснал в сграда на летище в Малта"}
{"url": "https://www.24chasa.bg/novini/article/6636622", "text": "43-годишният Димитър планирал убийството на земляка си Любомир и преди месец нарочно го прилъгал да отидат заедно до пресъхналия канал край плевенското село Глава. Между двамата мъже тлеела стара вражда, а във фаталния ден се скарали. В разгара на скандала Димитър ударил с брадва по главата 52-годишния Любомир Маринов и той починал. После убиецът скрил тялото под мост на сухия дренажен канал, който обикаля цялото село. “Това място е отдалечено на половин километър от Глава. Толкова е закътано, че едва ли щяха да намерят трупа”, обясняват местни. Когато Любомир изчезва без следа, го обявяват за издирване. Димитър обаче не се включва в търсенето. След месец терзания преди разсъмване навръх Рождество убиецът се разкайва и сам се обажда в МВР с признанието, че е убил човек. В полицията Димитър първо продумва “стана една лоша работа”, после дава подробности как е умъртвил Маринов и къде е скрил тялото. След признанията води полицаите до мястото и намират почти разложения труп. Любомир и Димитър живеят сами. Къщите им са на 200-300 м една от друга. Двамата са безработни, нямат професия и занаят, помагат на хора, които ги повикат. Повечето от припечеленото отива за алкохол. Не им върви и в семейния живот. След развода с първата съпруга Димитър взел втора жена, но тя избягала с момичето им миналата година в чужбина. Жената на Любомир също го напуснала с двете им деца.", "date": "2017.12.29", "title": "Убиецът, който се обади в МВР, самотник и безработен като жертвата си"}
{"url": "https://www.24chasa.bg/novini/article/6636682", "text": "Дете на 3 години и 8 месеца е починало вследствие на тежки усложнения от грип в София, научи “24 часа”. “В случая е доказан грипен вирус А (H1N1). Вирусът бе открит чрез генетични методи и е първият грипен вирус тип А за сезона”, потвърди проф. Тодор Кантарджиев, директор на Националния център по заразни и паразитни болести и национален консултант по микробиология. Пробата била подадена от специализирана столична болница. През миналата седмица са доказани 5 случая на грип тип В. Техните проби са изпратени от различни столични болници. В момента се разпространяват и двата вида грип. “Ваканцията на децата ще пресече разпространението на вирусните инфекции временно. Пикът на епидемията се очаква към края на януари”, прогнозира проф. Кантарджиев. Първите случаи на грип за тази година бяха в началото на декември. Тогава бе изолиран грипът “Ямагата”, който е от тип В. Пациентът, при когото бе изолиран вирусът, и тогава бе дете, но на 14 години. В последните години грипната вълна започва именно с вируси от този тип, а по-късно се появяват и тези от тип А.", "date": "2017.12.29", "title": "Грипът взе първа жертва - дете на 3 години и 8 месеца в София"}
{"url": "https://www.24chasa.bg/novini/article/6636631", "text": "Осъждан за изнасилване млад мъж се е самозапалил пред баба си и е починал в болница вчера сутринта в монтанското село Вирове след пиянски запой. Анатоли С., на 27 г., се полял със запалителна течност и се възпламенил със запалка. Изгорял е като факла, обясниха хора от селото на мъжа. Преди това той пил цяла нощ, а когато се върнала, майка му му направила забележка да не прекалява с алкохола. След скандала Анатоли отишъл при баба си и казал: “Ще се запаля, ще се запаля!”. След като пламнал, той бил откаран в монтанската болница, но въпреки усилията на лекарите издъхнал от раните си. Полицията разследва тежкия случай. “Този мъж е страшилище за младите и хубави девойки”, разказаха местни. Осъждан е за изнасилвания, последното му наказание било пробация. Анатоли не е семеен. Той има двама братя и сестра. Живеел с майка си.", "date": "2017.12.29", "title": "Пиян изнасилвач се запали и изгоря пред баба си (обзор)"}
{"url": "https://www.24chasa.bg/novini/article/6636596", "text": "Стотици си взеха последно сбогом с Костадин Чакъров. Последният политически съветник на Тодор Живков преди 1989 г. почина на 26 декември на 70 г. Сред опечалените, които се събраха в столичния храм “Св. Седмочисленици” в петък, бяха внукът на Живков Тодор Славков, шефът на правителствения пресцентър по времето на Жан Виденов Красимир Райдовски, бившият служебен премиер Георги Близнашки и други червени партийци. Не бе забелязан обаче никой от настоящото ръководство на БСП. В продължение на 4-5 години преди промените Чакъров е бил от личното обкръжение на Живков. Преди 1981 г. е бил съветник и на Людмила Живкова. Работи последователно като първи секретар на ДКМС в Пловдив, съветник в апарата на Държавния съвет, зам.-шеф на икономическия отдел на ЦК на БКП.", "date": "2017.12.29", "title": "Райдовски и внукът на Тодор Живков изпратиха последния съветник на Тато"}
{"url": "https://www.24chasa.bg/novini/article/6636469", "text": "Над 600 млн. лв. са отделени за енергийната ефективност в обществени и многофамилни жилищни сгради. Средствата са от програма “Региони в растеж”, а чрез тях се очаква освен енергия да се пестят и средства. Това коментира зам.-минисътърът на реигоналното развитие Деница Николова, която присъства на откриването на реновираната сграда на общината. Според Николова градът може да се превърне в един от основните центрове на Югозападна България. В него са реализирани проекти по програмата за 9 млн. лв., очаква се и участъкът от Кресна до Сандански на магистрала “Струма” да спомогне за това. Всички дейности за обособяване на индустриална зона в рамките на града ще доведат до нов облик на района и ще дадат възможност за повече работни места, по-добра икономическа активност и по-добро качество на живот хората в него, каза още Николова. ", "date": "2017.12.29", "title": "600 млн. за енергийна ефективност"}
{"url": "https://www.24chasa.bg/novini/article/6636768", "text": "Министърът на отбраната на САЩ Джеймс Матис предупреди сирийския президент Башар Асад, че настъпление срещу подкрепяните от Вашингтон сирийски кюрди ще е грешка, предаде Франс прес. \"Имаме демаркационна линия\" между контролираните от САЩ райони в Източна Сирия и контролираните от поддържания от Русия режим в Дамаск райони в Западна Сирия, заяви Матис на пресконференция в Пентагона, информира БТА. \"Ще е грешка\" да се премине тази линия, добави той. \"Имаме демаркационна линия и това е положението\", отбеляза шефът на Пентагона. Неотдавна Асад и кюрдските сили размениха остри обвинения за пръв път от началото на войната в Сирия, което поражда опасения от избухване на сражения между двата лагера. \"Когато се говори за \"кюрдите\", това не са само кюрди. Всички, които работят за чужда страна, включително под американско командване, са изменници\", каза Асад. В началото на месеца САЩ заявиха, че ще останат в Източна Сирия \"колкото е необходимо\". Днес Матис обяви, че американски дипломати в близко време ще посетят района, за да организират операции по разминиране и възстановяване. \"Ще видите повече дипломати на терен\", каза Матис в отговор на въпрос каква ще е ролята на САЩ в Сирия през 2018 г. Мисията на американските военни в Сирия \"ще се промени от превземане на територии към стабилизиране. Те ще помагат за придвижванията на дипломатите ни и ще осигуряват безопасността им\", обясни той. Матис не обясни на какво законово основание САЩ ще пратят дипломати в Сирия, където международната коалиция се намеси официално срещу джихадистите от \"Ислямска държава\" само въз основа на член 51 от Устава на ООН, който позволява отбраната на една страна или група съюзници, в реакция на атентатите на ИД в европейски натовски съюзници на Вашингтон, отбелязва АФП. Режимът на Асад контролира 55 процента от територията на Сирия, а кюрдите - 28 процента.", "date": "2017.12.29", "title": "Джеймс Матис: Настъпление на Асад \nсрещу сирийските кюрди ще е грешка"}
{"url": "https://www.24chasa.bg/novini/article/6636480", "text": "Гръцката полиция съобщи, че е намерила тялото на мъж, за когото се смята, че е мигрант, в река Марица, която тече по границата между Гърция и Турция и се намира на един от маршрутите на нелегалната миграция, предаде Асошиейтед прес. Неидентифицираното тяло е било открито късно снощи в ледените води на Марица, информира БТА. Хиляди мигранти и бежанци влизат всяка година в Гърция от Турция на път към вътрешността на Европа с надежда за по-добър живот. Много от тях избират по-краткия път през морето в несигурни лодки, с които трафиканти ги прехвърлят до егейските острови. Гърция построи ограда по част от границата си с Турция, но много мигранти все още преминават през река Марица.", "date": "2017.12.29", "title": "Намериха мъртъв мъж в река Марица, предполагат, че е мигрант"}
{"url": "https://www.24chasa.bg/novini/article/6636508", "text": "Според източници от силите за сигурност на Египет нападналият църквата в предградието на Кайро терорист е починал от раните си в болница, предава РИА Новости, цитирана от \"Фокус\". По-рано полицията съобщи, че е задържала един от нападателите на църквата в предградието. От задържания е отнето автоматично оръжие, повече от 100 патрона и две гранати. При нападението загинаха по официални данни седем души, а още четирима пострадаха по време на престрелката.", "date": "2017.12.29", "title": "Нападателят от църквата в Египет е починал в болница"}
{"url": "https://www.24chasa.bg/novini/article/6636509", "text": "Крайнодясната Австрийска партия на свободата (АПС) остро разкритикува призива за бойкот на нейните министри, отправен от група международни дейци, които тя нарече \"последният бастион на левите\", предаде Франс прес, цитирана от БТА. Публикуваният вчера призив, който се появи и в сайта на френския в. \"Монд\", е \"прозрачна маневра\" на \"последния бастион на обединените левици за навредяване на новото австрийско правителство\", заяви генералният секретар на АПС и европейски депутат Харалд Вилимски. По думите му този \"така наречен\" призив за бойкот идва от \"пенсионирани леви политици, които искат отново да им се обърне внимание\". \"Никой сериозен настоящ политик няма да отдаде значение на тези гласове от миналото\", заяви Вилимски. \"Да не си затваряме очите: именно наследниците на нацизма влязоха със силни позиции в новото австрийско правителство\", където сега има шестима министри от АПС, включително начело на министерствата на вътрешните работи, външните работи и отбраната, пише в призива, организиран от председателя на Европейското антирасистко движение Бенжамен Абтан и бившия френски вътрешен министър бернар Кушнер. Министрите от АПС са \"уважавани, безупречни и компетентни политически личности\", заяви Вилимски. Държавният секретар към федералния канцлер Гернот Блюмел снощи призова критиците на новото правителство да съдят за него по действията му. Сред подписалите призива срещу АПС са бившият президент на Източен Тимор и носител на Нобеловата награда за мир Жозе Рамуш-Орта, бившият испански външен министър Мигел-Анхел Моратинос и бившата министър-председателка на Канада Ким Камбъл.", "date": "2017.12.29", "title": "Австрийската партия на свободата осъди призива за бойкот на нейните министри"}
{"url": "https://www.24chasa.bg/novini/article/6636522", "text": "Ако няма непредвидени обстоятелства, строежът на скоростното трасе по бул. „Брюксел” трябва да е приключи до края на февруари, обясниха за  от транспортното министерство. Това означава, че естакадата към Терминал 2 на летище София в началото на март. Първоначалните планове предвиждаха ремонтът да завърши до края на октомври и участъкът да е готов за първите гости на българското председателство на ЕС.", "date": "2017.12.29", "title": "Пускат естакадата към Терминал 2 на летище София в началото на март"}
{"url": "https://www.24chasa.bg/novini/article/6636530", "text": "Президентът на Турция Реджеп Ердоган обяви интернет за отрова, по-страшна от наркозависимостите и призова за спешни мерки за спасение от нея,  В словото си пред Съвета за научно-технически изследвания той припомни, че някога интернет е имало само в определени кафенета и изрази съжаление, че връзката е вече във всеки дом. „Фермерите, администраторите, учените, жените и мъжете трябва да успяват, младите хора трябва да са сигурни в себе си. Имаше интернет-кафенета, сега нетът се намести у дома. Значи, отровата навлезе вътре в къщите. В тази ситуация учителите са длъжни да предупредят родителите. Трябва да бъдем спасени от тази опасност. Това е една много сериозна наркомания“, заяви държавният глава. Той подчерта, че са наложителни изключително сериозни стъпки за избавление от тази „наркозависимост“, а родителите да внимават как 2-годишните си играят с телефоните и се оказват техни пленници. Ако сме се докарали дотам чувствата ни да са заложници на телефоните, то това за нас е крайно голяма заплаха и ние трябва да се противопоставим, като възпитаваме новите поколения в отказ от интернет, настоя Ердоган пред научно-техническия елит. Президентът подчерта, че онези, които копират чужди технологии, обричат себе си на изостаналост и настоя Турция да излезе от списъка на подобни страни, прилагащи чужди знания и да се превърне в производител, когото следват и му подражават. „Необходимо е да излезем от рамката, в която се опитват да ни задържат. Ние сме потомци на онези, с делата на които започваха и завършваха цели епохи в историята на човечеството“, посочи Ердоган. ", "date": "2017.12.29", "title": "Ердоган: Интернет е отрова, трябват спешни мерки за спасение от тази наркомания"}
{"url": "https://www.24chasa.bg/novini/article/6636550", "text": "Обилни снеговалежи предизвикаха нарушения във въздушния и пътния транспорт във Великобритания, предаде Франс прес. В Шотландия летището на Глазгоу бе принудено да спре работа сутринта за около час. Някои полети бяха пренасочени към Единбург. Според британската метеорологична служба най.засегнати от снеговалежите са Шотландия, Уелс и Северна Англия. На места снежната покривка достига 15 см, съобщи БТА. Синоптичната служба обяви жълта тревога (втора степен от общо 4) за снят и поледици в Шотландия и северна Англия. Полицията призова местните жители да избягват придвижвания, а магистралната фирма \"Хайуейз Ингланд\" помоли шофьорите да вземат лопати, одеяла, вода и храна преди да тръгнат на път. Застрахователната компания \"Отомобил асошиейшън\" съобщи, че е получила 1687 обаждания за повредени коли до 10.00 ч. сутринта местно време, а друга компания, Ар Ей Си, очаква \"по една повреда на всеки десет секунди\" в днешния ден.", "date": "2017.12.29", "title": "Обилни снеговалежи нарушиха транспорта във Великобритания"}
{"url": "https://www.24chasa.bg/novini/article/6636516", "text": "От Нова година КАТ ще спира от движение автомобили, които не отговарят на екостандартите и замърсяват въздуха в София. Това ще стане възможно със седемте газоанализатора, които Столичната община купи. “Те вече се монтират и КАТ ще започне да ги използва в първите дни на 2018 г. С част от тях ще се проверяват автомобилите, които чакат за регистрация. Тези, които не отговарят на екоизискванията, няма да се регистрират. Останалите газоанализатори ще се ползват при проверки на КАТ по улиците”, обясни кметицата на София Йорданка Фандъкова. Така, освен че коли, които мърсят въздуха, няма да се регистрират, от движение ще се спират и такива, които вече са в движение. При наднормено замърсяване полицаите ще съставят и акт на шофьора. Такива коли ще могат да се движат отново след нова проверка от КАТ и, ако докажат, че спазват еконормите. Фандъкова е настояла и за по-засилен контрол над пунктовете за технически прегледи. “Длъжни сме да положим всички усилия и да намалим замърсяването на въздуха. Това ще е основната ми задача и през 2018 г. Имаме подкрепата на държавата, но това трябва да е обща кауза на всички софиянци, за да постигнем резултати”, каза Фандъкова. Екоминистерството разработва нови изисквания за въглищата и дървата за отопление. Общината работи над пилотен проект за подмяна на отоплителните системи на 30 домакинства с екопечки на пелети. През 2018 г. СОС ще разгледа и мерките, които общината ще прилага при опасно замърсяване на въздуха. Сред тях са безплатен градски транспорт, ограничение на движението и двойно по-скъпа синя зона. Вероятно обаче идеята за по-скъпо паркиране в центъра ще отпадне. В събота пък ще бъде пуснат изцяло за движение и бул. “Монтевидео”, който бе затворен за ремонт.", "date": "2017.12.29", "title": "КАТ вече спира коли, които мърсят София"}
{"url": "https://www.24chasa.bg/novini/article/6636284", "text": "2017 г. бе стабилна. Показахме стабилност след предсрочните парламентарни избори и върнахме страната в нормалния й ритъм - с потенциал за икономически растеж, по-добри финансови показатели и започнахме да изпълняваме ангажиментите си за четиришния мандат на управление. Това каза зам.-председателят на ГЕРБ Цветан Цветанов по ТВ Европа. \"Управленската програма беше приета август месец, но вече се изпълняват и дават резултати първите ни поети ангажименти – увеличаването на минималните пенсии на две стъпки. Това, което направихме за другата година, е да увеличим минималната работна заплата на 510 лв.. Също така икономическият растеж от 3,9% даде възможност правилтеството да има акцент върху една изключително важна тема – образованието\", допълни той.                        \"Положиха се добри основи в сектората на отбраната, министерство на вътрешните работи, сигурността\", каза още Цветанов.", "date": "2017.12.29", "title": "Цветанов: През 2017 г. показахме стабилност и върнахме страната в нормалния й ритъм"}
{"url": "https://www.24chasa.bg/novini/article/6636313", "text": "Екипите на Пътната полиция са установили 18 081 нарушения на пътя за периода от 18 до 24 декември, съобщава пресцентърът на МВР, цитиран от БТА. Случаите на употреба на алкохол са 286, като в 137 от тях пробата на водачите е показала над 1,2 промила. Засечени да шофират след употреба на наркотични вещества и техните аналози са 50 души. Актовете и фишовете, съставени за всички констатирани нарушения, са 16 143, според статистиката на отдел \"Пътна полиция\" в ГД \"Национална полиция\", се посочва в съобщението. Дерегистрираните през периода моторни превозни средства са 425 - за управление от неправоспособен водач - 281, за шофиране след употреба на алкохол - 124, за управление под въздействие на наркотични вещества - 20, информират от МВР. \"Очевидно мярката, която беше заложена в закона за дерегистриране на автомобили, управлявани от неправоспособни водачи или от собственици, управляващи под въздействието на алкохол или наркотични вещества, дава резултат. В началото на годината, когато тя влезе в сила, броят на дерегистрираните автомобили за седмица беше двойно по-голям\", е коментирал главен инспектор Росен Рапчев, началник на сектор \"Контрол на пътното движение и правоприлагане\" в \"Пътна полиция\". През коледните празници - от 22 до 27 декември, са наказани 230 водачи, седнали зад волана след употреба на алкохол. Издадени са 4484 електронни фиша. Тежки пътнотранспортни произшествия са 101, при девет от тях са загинали 17 души - пътници и водачи. В повечето от случаите вината е на водачите - каране с превишена и несъобразена с пътните условия скорост, навлизане в лентата за насрещно движение и употреба на алкохол, се посочва в съобщението. Пътната полиция отново напомня на водачите, които ще шофират след празниците, да спазват правилата за движение и да съобразяват скоростта с условията на пътя през зимния сезон. В никакъв случай да не сядат зад волана след употреба на алкохол или наркотични вещества. Нека всички поемат на път добре екипирани и задължително отпочинали, препоръчват от МВР.", "date": "2017.12.29", "title": "18 081 нарушения установи Пътната полиция между 18 и 24 декември"}
{"url": "https://www.24chasa.bg/novini/article/6636317", "text": "От утре пускат движението по булевард \"Монтевидео\" в столичния район \"Овча купел\". Ще бъде възстановено и движението на градския транспорт по ремонтирания участък, информира кметът Йорданка Фандъкова,  \"При проверката установих, че маркировката е положена на платната. Оставаше да положат маркировката на велоалеята. Ще продължат работата днес и утре по приключването на тротоарите и остават два участъка. За следващата година единият от тях, до Горнобански път и когато приключи метрото, наземните работи, да се разшири и да се довърши там, където в момента се строи метрото\", каза тя.", "date": "2017.12.29", "title": "От утре пускат движението по бул. \"Монтевидео\" в София"}
{"url": "https://www.24chasa.bg/novini/article/6636327", "text": "Руският външен министър Сергей Лавров разказа, че използва и най-малката възможност, да поддържа хубав тен, и за тази цел смята да отиде на ски в Сочи, предаде ТАСС, цитирайки негово интервю по телевизионния канал НТВ. Водещият Тигран Кеосаян обърна внимание на приятния загар на министъра и попита не го ли е запазил той още от времето, когато е работил в Шри Ланка през 70-те години на миналия век. Лавров потвърди, че има загара още от онова време, но и редовно го поддържа, съобщава БТА. На уточняващ въпрос дали за целта му се налага пак да лети до островната страна в Индийския океан, Лавров отбеляза, че пътува \"не само до Шри Ланка, но и в други страни, където има най-малка възможност да се добие тен\". А после добави, че преди е ходил зиме в Австрия на ски. Сега обаче му оставало по-малко време и затова смята тази година да покара ски в Сочи. Интервюто ще бъде излъчено по НТВ утре.", "date": "2017.12.29", "title": "Сергей Лавров: Тенът ми е от Шри Ланка, но редовно го поддържам"}
{"url": "https://www.24chasa.bg/novini/article/6636369", "text": "Информация за състоянието на републиканските пътища към 17:30 ч. за 29.12.2017 г. І. МЕТЕОРОЛОГИЧНА ОБСТАНОВКА: Температурите са в интервала от +1° до + 15°. Времето над цялата страна е облачно. Слаб до умерен вятър духа в областите Бургас, Видин, Добрич, Пазарджик, Разград, Силистра, Смолян, София, Търговище и Шумен. Дъжд вали в по-голямата част от страната. Сняг вали в проход „Предел“ /обл. Благоевград/, в района на Рилски манастир /обл. Кюстендил/, проход „Петрохан“ /обл. Монтана/, в района на Панагюрски колонии /обл. Пазарджик/, както и в района на гр. Костенец и Боровец /обл. София/. Пътните настилки са преобладаващо мокри, като по усойните и планински райони и местата със снеговалеж – частично заледени, заснежени и обработени. Намалена видимост поради мъгла до 100 м има в участъка Обзор – Слънчев бряг. ОГРАНИЧЕНИЯ ЗА ТОВАРНИ АВТОМОБИЛИ: Забранява се движението на моторни превозни средства, предназначени за превоз на товари с техническа допустима максимална маса над 12 тона, включително състав с ремаркета и полуремаркета, селскостопанска и земеделска техника, трактори и специализирана строителна техника, както следва: целогодишно за периода на официалните празници: последния работен ден преди празници – от 16:00 часа до 20:00 часа и последния почивен /празничен/ ден – от 14:00 часа до 20:00 часа. Забраната се отнася за всички периоди, в които е определен повече от един празничен ден. Ограниченията важат само за участъците от републиканската пътна мрежа, както следва: • Автомагистралите; • път I-1 с. Ребърково-Ботевград, като движението се пренасочва по път II-16 Ребърково-Своге-София; • път I-1 Благоевград-ГКПП „Кулата“; • път I-4 п. в. „Коритна“-Велико Търново-Шумен; • път I-5 Русе-Велико Търново; • път I-8 ГКПП „Калотина“-София; • път I-9 Варна-Бургас; • път II-18 Околовръстен път София; • път II-99 Бургас-Царево. Забраната не важи за моторни превозни средства, които извършват превози на опасни товари (ADR), живи животни, бързо развалящи се хранителни продукти и товари на температурен режим. ІІ. СЪСТОЯНИЕ НА АВТОМАГИСТРАЛИТЕ: АМ „Тракия“: няма ограничения. АМ „Хемус“: няма ограничения. АМ „Струма“: няма ограничения. АМ „Марица“: няма ограничения. АМ „Черно море“: няма ограничения. АМ „Люлин“: няма ограничения. ІІI. ВЪВЕДЕНИ ОГРАНИЧЕНИЯ ПО ОСНОВНИТЕ ПЪТНИ НАПРАВЛЕНИЯ: 1. Проходи: - „Върбишки” - затворен за всички МПС; - „Златишки” - затворен за всички МПС; - „Айтоски” - отворен за всички МПС; - „Котленски” - отворен за всички МПС; - „Обзорски” - отворен за всички МПС; - „Печинско” - отворен за всички МПС; - „Превала” – отворен за всички МПС; - „Предел” - отворен за всички МПС; - „Републиката“ - отворен за всички МПС; - „Ришки” - отворен за всички МПС; - „Рожен” - отворен за всички МПС; - „Вратник” - забранен за МПС над 10 т; - „Дюлински” - забранен за МПС над 3,5 т; - „Пампорово” - забранен за МПС над 3,5 т; - „Петрохан” - забранен за МПС над 12 т; - „Твърдишки” - забранен за МПС над 10 т; - „Троянски” - забранен за МПС над 12 т; - „Шипка” - забранено е движението на МПС, предназначени за превоз на товари с технически допустима максимална маса над 12 тона от категория N3, както и тегленето на ремаркета и полуремаркета с технически допустима максимална маса над 10 тона от категория О4. Срок до 31.03.2018 г. ІV. СЪСТОЯНИЕ НА РЕПУБЛИКАНСКАТА ПЪТНА МРЕЖА: ОГРАНИЧЕНИЯ В ДВИЖЕНИЕТО НА МПС ПО ПЪРВОКЛАСНАТА ПЪТНА МРЕЖА: - път I-1 /Е79/ Граница Румъния-Видин-Монтана-Враца-София-Благоевград-Кулата-граница Гърция: Област Монтана: при км 121+919 се забранява влизането в с. Сумер на тежкотоварни превозни средства над 10 т. по общински път „пътна връзка за с. Сумер”. Движението на МПС при км 120+390 от Монтана посока Вършец се отклонява по път ІІІ-1621 Сумер-Вършец. Срок до 18.11.2018 г. Област София: Забранено е движението на всички МПС в участъка Жерково-Елешница от км 224+600 до км 229+700 поради намален габарит на пътното платно. Срок 01.09.2018 г.; от км 276+162 /Александров мост/ до км 282+485 до г-ца с област Перник – забранено движението на товарни МПС над 15 т. Срок до 13.09.2018 г.; Област Перник: ограничено е движението за тежкотоварни автомобили с тегло над 15 т в участъка от пътен възел „Даскалово“ посока Владая. Участъкът с ограничение за територията на ОПУ-Перник е от км 282+485 (граница ОПУ София) до км 287+183 (п.в. „Даскалово“); от км 276+162 /Александров мост/ до км 282+485 до г-ца с област Перник – забранено движението на товарни МПС над 15 т.; Срок 13.09.2018 г. - път І-2 Граница Румъния-Русе-Цар Калоян-Разград-Шумен-Девня-Варна: няма ограничения. - път І-3 Гара Бяла-Плевен-Луковит-Коритна-Ябланица-Ботевград: Област София: Правец-с.Разлив-Трудовец-Ботевград – забранено движението на МПС над 12 т в участъка от км 193+345 /отклонение за п.в. „Правец”/ до км 204+200 /заустване в път І-1 Видин-Враца-Ботевград/. Обходен маршрут: АМ „Хемус” /за п.в. „Правец”/-път ІІ-17 (Мездра-Ботевград)-п.в. І-3-п.в. „Ботевград” на АМ „Хемус” и обратно. Срок до 30.09.2018 г. - път І-4 Коритна-Български Извор-Микре-Севлиево-В. Търново-Омуртаг-Търговище-Шумен: няма ограничения. - път І-5 Русе-В.Търново-Шипка-Стара Загора-Хасково-Кърджали-Маказа-граница Гърция: област Кърджали: Черноочене-Кърджали – ограничено е движението на МПС над 15 т. Срок до 21.12.2018 г. Обходен маршрут: път І-5-път ІІІ-505 /с. Манастир/-път ІІІ-507-Г. Войводино-Мост- Чифлик-Кърджали.; Надлез Кирково - ГКПП „Маказа“ – ограничено движението на МПС над 3,5 т. Срок до 21.12.2018 г. - път І-6 Граница Македония-Гърляно-Кюстендил-Перник-София-Пирдоп-Карлово-Сливен-Карнобат-Бургас: Област Перник: Движение в една лента от км 78+500 до км 79+500, поради аварийни дейности. Движението се осъществява в активната лента посока Радомир – Перник и е регулирано с пътни знаци. Срок до 31.01.2018 г. - път І-7 Граница Румъния-Силистра-Дулово-Преслав-Върбишки проход-Петолъчката-Елхово-Лесово-граница Турция: няма ограничения. - път І-8 Граница Сърбия-Драгоман-София-Ихтиман-Пазарджик-Пловдив-Хасково-Капитан Андреево-граница Турция: Област София: Вакарел-Ихтиман от км 110+700 до км 118+800 – ограничено движение за всички МПС, поради намален габарит на пътното тяло. Поставена е необходимата сигнализация указваща забраната. Срок до 30.09.2018 г.; Област Хасково: от км 370+500 до км 377+900 в участъка гр. Свиленград-Капитан Андреево – затворен за движение на МПС, поради пропадане на насип. Обходен маршрут: гр. Свиленград-п.в. „Свиленград”-АМ „Марица”-п.в. „Капитан Андреево“-с. Капитан Андреево. - път І-9 граница Румъния-Дуранкулак-Балчик-Варна-Бургас-Звездец-Малко Търново-граница Турция: област Варна: Кранево-Варна при км 83+100 – ограничено движение на МПС над 10 т. Обходен маршрут: Кичево-Оброчище. Срок до 31.12.2017 г.; област Бургас: Движението по път I-9 Бургас – Слънчев бряг в участъка обход на гр. Ахелой се осъществява с повишено внимание спрямо поставената вертикална сигнализация, поради обезопасяване на движението в следствие на ремонтни дейности. Срок до 30.10.2018 г. ІV. СЪСТОЯНИЕ НА РЕПУБЛИКАНСКАТА ПЪТНА МРЕЖА: 1. Ремонтни дейности и временна организация на движението /ВОД/: ОПУ-Благоевград: Временно са въведени следните ограничения за движение на МПС: няма ограничения. ОПУ-Бургас: Временно са въведени следните ограничения за движение на МПС: Път III-908: Движението по път III-908 Варовник – Вълчаново ханче от км 20+000 до 39+200 е ограничено на МПС над 10 т. поради стесняване на пътното платно. Срок до 31.12.2017 г; Път III-908: Движението по път ІІІ-908 от разклона за с. Варовник до кръстовището с път II-79 от км 22+400 до км 39+300 е ограничено за МПС над 10 т поради намален габарит на пътното тяло. Срок до 31.12.2017 г; Път III-992: Движението по път ІІІ-7306 Черница – Сунгурларе – Чубра е ограничено за МПС над 10 т поради намален габарит на пътното тяло. Срок 10.01.2018 г. ОПУ-Варна: Временно са въведени следните ограничения за движение на МПС: няма ограничения. ОПУ-В. Търново: Временно са въведени следните ограничения за движение на МПС: Път III-407: Движението по път ІІІ-407 Лозен – Полски Тръмбеш е ограничено за движението на МПС с обща маса над 12 т поради намален габарит на пътното тяло. Срок до 07.01.2018 г. Обходен маршрут: Лозен – Драганово – Янтра – Поликраище – Полски Тръмбеш; Път ІІІ-504: Движението по път ІІІ-504 Самоводене – Ресен в участъка от км 1+845 до км 5+925 е ограничено поради ремонтни дейности . Обходен маршрут: път ІІІ-504 Самоводене - до км 1+845, път ІІІ-3031 от км 1+845 до с. Хотница, път VTR 2011 с. Хотница - с. Ресен и обратно. Срок до 05.01.2018 г.; Път III-551: Движението по път ІІІ-551 Дебелец – Средни колиби – Елена е ограничено за МПС над 10 т поради намален габарит на пътното тяло. Обходен маршрут: Дебелец – В. Търново – Лясковски кантон – Миндя – Елена и обратно. Срок целогодишно. Път III-4073: Движението по път ІІІ-4073 Царски извор – Драганово от км 0+000 до км 5+500 е ограничено поради свлачище. Обходен маршрут: Царски извор – Сушица – Драганово и обратно. Срок целогодишно. Път III-4082: Движението по път ІІІ-4082 Чешма – Кесарево е ограничено за МПС над 3,5 т поради намален габарит на пътното тяло. Срок до 07.01.2018 г. Обходен маршрут: Чешма – Сливовица – Горско Ново село – Джулюница – Кесарево. ОПУ-Видин: Временно са въведени следните ограничения за движение на МПС: Път III-1411: Движението по път III-1411 с. Слана Бара – Видин при км 24+990 е ограничено за МПС над 5 т поради компрометирано експлоатационно състояние на мост. Обходен маршрут: Видин – път II-14 до пътно кръстовище на км 3+217 през с. Слана Бара до път III-1411. Срок до 31.01.2018 г. ОПУ-Враца: Временно са въведени следните ограничения за движение на МПС: Път II-11: Движението по път ІІ-11 Оряхово – Лесковец – граница с област Плевен от км 118+000 до км 119+000 е ограничено за МПС над 3.5 т. поради свлачищни процеси и деформации в асфалтовата настилка. Обходен маршрут: Оряхово – Селановци /път ІІІ-306/ Галово – Остров /пътища ІV-ти клас/-път ІІ-11-граница Плевен. Срок 31.03.2018 г. Път ІІІ-161: Движението по път ІІІ-161 Ребърково – Люти дол от км 0+000 до км 8+700 се осъществява при стеснение в двете посоки и ограничение за движението на МПС над 10 т от км 0+000 до км 5+900 и над 3,5 т от км 5+900 до км 8+700, поради свлачищни процеси. Срок 31.12.2017 г. Път III-308: Движението по път ІІІ-308 Своде – Караш – Хубавене – Роман в участъка от село Караш до село Хубавене е ограничено поради свлачище от км 25+000 до км 25+200. Срок 31.03.2018 г. Обходен маршрут: Роман – Ябланица – Осикова Лъкавица – Правешка Лъкавица – Караш за пътуващите от Роман за Караш. Ябланица – Роман – Хубавене за пътуващите от София и Ловеч. ОПУ-Габрово: Временно са въведени следните ограничения за движението на МПС: Път III-403: Движението по път III-403 с. Кормянско – с. Малък Вършец при км 10+080 е ограничено за МПС с ширина, включително на товара, по-голяма от 3,30 м поради стеснен участък при мост над р. Крапец. Сигнализирано е с пътен знак В15. Обходен маршрут: за МПС над 3,30 м по път III-401 Граница Ловеч - /Кормянско – Малък Вършец/ - при км 46+800 по общински път до III-403 в с. Малък Вършец. Срок до 31.03.2018 г. Път III-3011: Движението по път III-3011 Крамолин – В. Търново от км 22+129 до км 28+380 е ограничено за МПС над 10 т поради намален габарит на пътното тяло при км 26+444. Срок до 30.06.2018 г. Път III-5004: Движението по път III-5004 Граница В. Търново – Дряново – Габрово – граница Ст. Загора от км 10+940 до км 11+550 съвпадащ с ул. Малина в гр. Габрово е ограничено поради извършване на строителни дейности. Обходен маршрут: за квартал Чехлевци: по път III-5004, път II-44, път III-4404. Поставена е необходимата сигнализация. Срок до 31.08.2018 г. ОПУ-Добрич: Временно са въведени следните ограничения за движение на МПС: няма ограничения. ОПУ-Кюстендил: Временно са въведени следните ограничения за движение на МПС: Път ІІІ-6222: Движението по път ІІІ-6222 Смоличано – Пелатиково от км 10+000 до км 14+000 е ограничено поради пропадане на част от пътното платно при км 10+650, км 11+720, км 12+830 и км 13+360. Срок до 03.01.2018 г. ОПУ-Кърджали: Временно са въведени следните ограничения за движение на МПС: Път III-5009: Движението по път ІІІ-5009 Зорница – Бели пласт – Стремци – Черноочене – Кърджали е ограничено за МПС над 12 т. Обходен маршрут: по път I-5 Хасково – Кърджали и път III-507 Кърджали – Мост през с. Мост. Срок до 21.12.2018 г. ОПУ-Ловеч: Временно са въведени следните ограничения за движение на МПС: Път III-3505: Движението по път III-3505 Казачево – Стефаново от км 0+000 до км 8+500 е ограничено за МПС над 12 т поради пропадане на тротоар и подпорна стена при км 1+250 в с. Казачево, където има и стесняване на едната лента за движение. Водачите да се движат със съобразена скорост и повишено внимание. Срок до 30.04.2018 г. ОПУ-Монтана: Временно са въведени следните ограничения за движение на МПС: Път ІІІ-112: Движението по път ІІІ-112 Дъбова Махала – Смирненски – Славотин – Студено Буче – Монтана е ограничено за МПС над 12 т поради изпълнение на строително-монтажни работи. Останалите автомобили да се придвижват с повишено внимание. Срок до 31.03.2018 г. Път III-8104: Движението по път ІІІ-8104 Замфирово – Пърличево от км 7+000 до км 7+700 е ограничено за МПС над 12 т поради пропадане на част от едната лента и банкета. Движението се осъществява двупосочно в една лента. Скоростта на движение е ограничена до 50 км/ч и е сигнализирано с пътни знаци. Срок до 05.01.2018 г.; ОПУ-Пазарджик: Временно са въведени следните ограничения за движение на МПС: Път III-3704: Движението по път III-3704 Пазарджик – Ветрен при км 11+485 в с. Бошуля е ограничено за МПС над 10 т. Обходен маршрут: гр. Пазарджик, път I-8 с. Звъничево – Септемврийски ханчета, път III-8402 гр. Септември, кръгово кръстовище с път III-3704 с. Бошуля. Срок до 18.09.2018 г. ОПУ-Перник: Временно са въведени следните ограничения за движение на МПС: Път ІІІ-637: Движението по път ІІІ-637 от с. Мрамор до разклон за с. Лева река е ограничено за МПС над 10 т. Срок до 09.01.2018 г. ОПУ-Плевен: Временно са въведени следните ограничения за движение на МПС: Път III-118: Движението по път ІІІ-118 в чертите на гр. Долна Митрополия от км 23+057 до км 24+038 е ограничено за всички МПС, поради ремонтни дейности. Обходен маршрут: през съседни улици в града, съгласно поставената вертикална сигнализация. Срок – целогодишно. Път ІІІ-301: Движението по път III-301 край регулация с. Козар Белене – начало регулация гр. Левски от км 1+750 до км 5+753 е ограничено за МПС общо тегло над 7 т. Обходен маршрут: път III-303 Българене – Малчика – Аспарухово – Левски. Срок – целогодишно. Път ІІІ-304: Движението по път III-304 Изгрев – Трънчовица – Бацова махала – Новачене – Дебово от км 0+030 до км 24+650 е ограничено транзитното движение на МПС над 15 т. Обходен маршрут: по път ІІ-34 Плевен – Никопол. Срок – целогодишно. Път III-3004: Движението по път III-3004 в гр. Долна Митрополия от км 6+199 до км 8+027 е ограничено за всички МПС поради подмяна на ВИК мрежа. Обходен маршрут: по сигнализирана вътрешна улична мрежа в гр. Д. Митрополия. Срок до 31.01.2018 г. Път ІІІ-3004: Движението по път III-3004 Опанец – Долна Митрополия от км 0+000 до км 6+125 в района на с. Опанец е ограничено транзитно движение на МПС над 3.5 т. Обходен маршрут: по път І-3 Бяла – Плевен – Ботевград (от п.в. \"КАТ\" на км 88+973 към п.в. на км 95+099). Срок – целогодишно. Път ІІІ-3005: Движението по път III-3005 Ясен – Търнене – Градина в района на с. Ясен от км 1+793 до км 4+223 е ограничено за движение на МПС над 3.5 т, осигурен е сигнализиран обходен маршрут; Срок – целогодишно. Път ІІІ-3005: Движението по път III-3005 Ясен – Търнене – Градина – Петърница – Бъркач – Беглеж, в района на с. Беглеж от км 21+062 до км 27+123 е ограничено за МПС над 8 т. Обходен маршрут: път ІІІ-3502 Брестовец – Горталово – Беглеж – Бежаново – Ъглен. Срок – целогодишно. Път ІІІ-3006: Движението по път III-3006 Радомирци – Рупци – Червен бряг от км 8+904 до км 9+221 в участъка на свлачище в землището на гр. Червен бряг е ограничено за МПС над 12 т. Обходен маршрут: по път І-3 до гр. Луковит, кръстовище с път ІІІ-306, дясно, до гр. Червен бряг и обратно. Срок – целогодишно. ОПУ-Пловдив: Временно са въведени следните ограничения за движение на МПС: Път II-86: Движението по път II-86 Асеновград – Нареченски бани е ограничено за МПС с височина над 4 м. през тунелите. Обходен маршрут: път III-866 Кричим – Девин. Път ІІІ-667: Движението по път III-667 Плодовитово – Първомай – Асеновград при км 6+832 в района на мост над р. Марица е ограничено за МПС над 5 т поради намален габарит на пътното платно на стоманения мост на р. Марица. Обходен маршрут: път ІІ-66 Стара Загора – Поповица и път І-8 София – Пловдив – Свиленград. Път III-804: Движението по път III-804 Поповица – Болярци е ограничено за МПС над 12 т поради намален габарит на пътното платно на мост в с. Поповица. Срок до 21.12.2018 г. Път III-861: Движението по път III-861 в отсечката гр. Лъки-пътно кръстовище за хижа Момчил юнак е ограничено за МПС с тегло над 12 т поради намален габарит на пътното тяло. Срок до 31.03.2018 г. Път III-5802: Движението по път III-5802 Тополово – Леново – Поройна в участъка от край с. Поройна до кръстовище с път III-667 от км 19+287 до км 19+495 е ограничено за всички МПС. Срок до 21.12.2018 г. Път III-8611: Движението по път III-8611 Белица-Загражден – Давидково в участъка от км 13+500 от Държавно ловно стопанство ”Кормисош” след с. Белица до границата с област Смолян при км 18+431 е ограничено за всички МПС. Срок до 21.12.2018 г. ОПУ-Разград: Временно са въведени следните ограничения за движение на МПС: няма ограничение. ОПУ-Русе: Временно са въведени следните ограничения за движение на МПС: Път ІІІ-202: Движението по път III-202 Русе – Щръклево – Нисово – Кацелово при км 36+945 е ограничено за МПС над 10 т поради поради компрометирано експлоатационно състояние на мост до с. Кацелово при км 36+945 над р. Черни Лом. Едната лента е затворена за движение и е въведен пропускателен режим по свободната лента за движение. Въведено е ограничение на скоростта 40 км/ч. Срок до 26.04.2018 г. Път III-202: Движението по път ІІІ-202 Нисово – Кацелово от км 17+750 до км 33+900 се ограничава за всички МПС за целия зимен период. Срок до 31.03.2018 г. Обходен маршрут: път ІІІ-501 Русе – Иваново – Две могили – път ІІІ-5001 Две могили – Широково – Кацелово и обратно. Път III-501: Движението по път ІІІ-501 Борово – Бяла от км 46+665 до км 51+ се ограничава за всички МПС за целия зимен период. Обходен маршрут: гр. Борово – път І-5 /Русе – В. Търново/ - кръгово кръстовище гр. Бяла и обратно. Срок до 31.03.2018 г. ОПУ-Силистра: Временно са въведени следните ограничения за движение на МПС: няма ограничения. ОПУ-Сливен: Временно са въведени следните ограничения за движение на МПС: няма ограничения. ОПУ-Смолян: Временно са въведени следните ограничения за движение на МПС: Път ІІІ-8683: Движението по път ІІІ-8683 с. Арда – с. Горна Арда от км 27+000 до км 29+500 е ограничено за МПС с тегло над 10 т поради пропадане и стеснение на една от пътните ленти. Движението в района се регулира с пътни знаци. Срок до 31.03.2018 г. Път III-861: Движението по път III-861 в отсечката гр. Лъки-пътно кръстовище за хижа Момчил юнак е ограничено за МПС с тегло над 12 т поради намален габарит на пътното тяло. Срок до 31.03.2018 г. ОПУ-София: Временно са въведени следните ограничения за движение на МПС: Път II-81: Ограничено движение по път ІІ-81 Монтана – София през проход „Петрохан“ за автомобили над 12 т. Обходен маршрут: през гр. Своге. Срок до 31.03.2018 г. Път ІІ-82: Движението по път II-82 Костенец – Самоков от км 0+000 до км 39+176 е ограничено за товарни МПС над 10 т в двете посоки. Срок до 30.09.2018 г. Път III-801: Движението по път III-801 Вакарел – Панагюрище е ограничено за МПС с ремаркета и полуремаркета поради намален габарит на пътното тяло. Срок до 31.03.2018 г. Път ІІІ-3701: Движението по път III-3701 в участък от края на с. Ямна до края на област Ловеч от км 16+600 до км 22+300 е ограничено за всички МПС поради свлачищни процеси. Срок до 30.09.2018 г. Обходен маршрут: път II-37 Етрополе – Лъга – Джурово, път I-3 Джурово – Ябланица граница област Ловеч, път III-358 Ябланица – Гложене, път III-3701 Гложене – Черни Вит. Път ІІІ-8001: Движението по път III-8001 Беренде извор – Беренде от км 4+700 до км 9+410 е ограничено за движение на МПС поради намален габарит на пътното платно. Срок до 01.09.2018 г. Път ІІІ-8102: Движението по път III-8102 Чибаовци – Свидня от км 10+000 до км 16+750 е ограничено поради активирали се свлачища. Срок до 30.09.2018 г. Обходен маршрут: до Чибаовци да се ползва път II-81 до Бучин проход, път III-164 Бучин проход – Искрец – Свидня. ОПУ-Стара Загора: Временно са въведени следните ограничения за движение на МПС: Път ІІІ-807: Движението по път III-807 в с. Скобелево е ограничено поради аварирал р. Марица при км 7+600. Обходни маршрути: - път ІІ-66 Поповица – Плодовитово – Първомай – Скобелево; - път ІІ-66 Чирпан – Плодовитово – Първомай – Скобелево; - Скобелево – Първомай – Плодовитово – път ІІ-66. Път III-5005: Движението по път III-5005 връх Шипка – връх Бузлуджа от км 0+000 до км 12+213 се ограничава за всички МПС за целия зимен период. Срок до 31.03.2018 г. Път ІІІ-5031: Движението по път III-5031 Опан – Гълъбово е ограничено на МПС над 10 т. Обходен маршрут: път І-5 Стара Загора – Димитровград и път ІІІ-554 Раднево – Гълъбово. ОПУ-Търговище: Временно са въведени следните ограничения за движение на МПС: Път III-4082: Движението по път III-4082 Капище – Банковец от км 0+000 до 11+300 е ограничено за МПС над 3,5 т поради компрометирано експлоатационно състояние на мостово съоръжение. Срок до 30.04.2018 г. ОПУ-Хасково: Временно са въведени следните ограничения за движение на МПС: Път III-5009: Движението по път III-5009 Козлец – Кърджали от км 0+000 до км 26+080 e ограничено за МПС над 12 т. Срок до 21.12.2018 г. ОПУ-Шумен: Временно са въведени следните ограничения за движение на МПС: Път ІІІ-731: Движението по път III-731 Радко Димитриево – Друмево e ограничено за МПС над 10 т поради свлачищни процеси. Срок до 21.05.2018 г. Обходен маршрут: Шумен – Овчарово – Друмево. ОПУ-Ямбол: Временно са въведени следните ограничения за движение на МПС: Път ІІІ-7008: Движението по път III-7008 Елхово – Изгрев от км 2+440 до км 2+560 е ограничено поради компрометирано експлоатационно състояние на дървен мост над р. Тунджа. Обходен маршрут: по изграден обходен път до моста с ограничение на скоростта до 30 км/ч. Срок до 31.12.2017 г. 2. Опасност от падащи камъни: Искърско дефиле; Кресненско дефиле; проход на Републиката; път І-1 /Е-79/ Мездра-Ботевград, Видин-Монтана и в участъците от км 321+400 до км 321+500 и от км 352+650 до км 352+750; път I-4 София-Варна при с. Пролаз и Коритна-Български Извор-Микре; път I-5 /Е 85/ В. Търново-Дряново-Габрово-Шипка; път І-6 Коняво-разклон Клапаровци и София-Карлово-Бургас, проходи „Козница” и „Стражата”; път I-8 при кръстовище за с. Габровица; път I-9 Крушевец-М.Търново; път ІІ-19 Симитли- Г. Делчев; път II-35 Троян-Кърнаре; път II-37 Пещера-Батак-Ш. Поляна; път II-53 Стара река-Сливен; път ІІ-62 Самоков-Дупница /местност Дервена/; път ІІ-82 Самоков-София /Г.Окол-Пасарел-Кокаляне/; път II-84 Варвара-гара Костандово /кръстовище за Св. Петка/; път ІІ-86 Асеновград-Смолян; път ІІІ-102 Превала-Монтана; път ІІІ-104 Бобошево-Четирци; път ІІІ-107 Рила-Рилски Манастир; път III-305 Дерманци-Торос-Гложене; път ІІІ-488 Градец-Ичера-Сливен; път ІІІ-601 Горановци-Олтоманци; път ІІІ-606 в района на Копривщица; път ІІІ-622 Друмохар-Ваксево; път III-842 Юндола-Голямо Белово; път ІІІ-861 Юговско ханче-Югово-Лъки-Здравец; път ІІІ-865; Стояново-Ардино; път ІІІ-866 Смолян-Кричим-Стамболийски-път І-8; път ІІІ-3011 стената на яз. „Ал. Стамболийски”; път ІІІ-8611 Белица-Загражден, всички пътища на област Смолян; път II-55 от км 34+900 до км 45+000 на Прохода на Републиката има опасност от свличане на скални и земни маси; път ІІ-73 Шумен-Карнобат има опасност от свличане на скални и земни маси. Шофьорите да се движат с повишено внимание по тези участъци. Ситуационен и координационен център на Агенция „Пътна инфраструктура”", "date": "2017.12.29", "title": "Вижте актуалната пътна обстановка към 17,30 часа"}
{"url": "https://www.24chasa.bg/novini/article/6636421", "text": "Промяната в плана за управление на Пирин няма нужда от екологична оценка, защото в него няма конкретика, а само промяна в режимите. Това заяви за   министърът на околната среда и водите Нено Димов. Според него на екооценка трябва да се подложи устройственият план, който ще разреши отделни дейности или конкретни инвестиционни намерения. Екоминистърът уточни, че не се разрешава строителство на територията на Националния парк с изключение на ски зоните. “Ски зоната над Банско заема 2% от целия Национален парк, Паничище заема 0,6%, така че това са единствените две зони, в които ще бъде разрешена спортна инфаструктура и никакво друго строителство, което по принцип не може да има, така че ако говорим за хотели, ресторанти или каквото и да е в тази сфера, то просто е забранено и няма как да се случи”, подчерта той. Министърът на околната среда и водите Нено Димов ще отговаря на въпроси на граждани за Националния парк \"Пирин\" на 3 януари чрез жива видеовръзка във фейсбук страницата на министерството, съобщава неговият пресцентър.", "date": "2017.12.29", "title": "Нено Димов: Планът за Пирин няма конкретика, не му трябва екооценка"}
{"url": "https://www.24chasa.bg/novini/article/6636425", "text": "Митнически служители в Солун конфискуваха 10 милиона пакета контрабандни цигари по време на инспекция на контейнер на северното гръцко пристанище, съобщава в. \"Катимерини\". Цигарите били открити от полицейско куче, а митническите служители използвали нов рентгенов скенер, за да проверят съдържанието на контейнера. Товарът бил деклариран като коледна украса, посочва митническата служба, предаде БТА. Стойността на неплатените митнически такси възлиза на около 1,9 милиона евро.", "date": "2017.12.29", "title": "Конфискуваха 10 милиона пакета контрабандни цигари в Солун"}
{"url": "https://www.24chasa.bg/novini/article/6636439", "text": "Джип „Форд Маверик” се запали в движение и изгоря напълно малко след 14.30 часа днес в Русе. Заради инцидента трафикът бе спрян в участъка, по който автомобилите се придвижват между кварталите „Дружба“ и „Родина“. Пострадали хора няма, но колата е унищожена от огъня,  Инцидентът стана малко след отбивката от бул.“България“ в посока на кв. “Дружба“. В джипа пътувало българско семейство, връщащо се у дома от Испания за празниците. Мъжът и жената разказаха, че е свършила газта и шофьорът е превключил да кара на бензин. Колата е придърпала и започнала да пуши. Семейството отбило встрани и докато излезе навън, избухнали пламъци. Мъжът се опитал да потуши огъня с пожарогасител, но неуспешно. Опитите да спре друг автомобил за помощ също се провалили, тъй като никой не реагирал. След сигнала на място се отзовали два екипа на полицията, които отцепили движението и в двете посоки, а пожарната успяла да угаси огъня. Причините се изясняват.", "date": "2017.12.29", "title": "Джип се запали в движение и изгоря напълно в Русе"}
{"url": "https://www.24chasa.bg/novini/article/6636444", "text": "Джебчийка нападна и наби клиентка в магазин за дрехи в центъра на София, съобщи  . Причината - циганката е изобличена в кражба и заловена на местопрестъплението. Нападнатата пожела да остане анонимна от съображения за сигурност, защото всеки ден е в този район. На 27 декември вечерта тя решава да разгледа намаленията в известен магазин за дрехи на бул. \"Витоша\". \"Когато има намаления, в магазините е лудница, хора навсякъде, бутат се, аз съм с раница, вървя си и си разглеждам по щендерите, в следващия момент усещам докосване, обръщам се, тя се прави на разсеяна, все едно си пазарува, усещам след това второ докосване и на третия път гледам раницата ми разкопчана\", разказва потърпевшата При вида на разкопчаната раница, станалата жертва на обир младата жена започва да крещи - \"Крадла, върни ми портмонето! Помощ!\" \"И оттам тя ме хваща за косата, сваля ме на земята и започва да ме налага, да ме рита и да ме обижда\", допълва жената. Момичето отново започва да вика за помощ и към нея се притичват клиенти на магазина, както и част от персонала, а крадлата продължава да обижда и да заплашва. \"След като вече ме нарита, тръгва да излиза, аз обаче се развиках и заключиха вратата на магазина, задържаха я и се обадиха на 112\", свидетелства жертвата. Хванатата на местопрестъплението джебчийка е откарана в Първо районно управление и задържана за 48 часа. Става ясно, че жената е арестувана и преди за същото провинение.", "date": "2017.12.29", "title": "Изобличена джебчийка нападна и наби клиентка в магазин в центъра на София"}
{"url": "https://www.24chasa.bg/novini/article/6636450", "text": "Президентът на САЩ Доналд Тръмп осъди медиите, определяни от него като „фалшиви новини“ и заяви, че неговият рейтинг може да се сравни с този на предшественика му Барак Обама, въпреки негативното покритие, което получава и „руската измама“, пише Washington Examiner. „Макар и фалшивите новини да обичат да говорят за моя т.нар. \"нисък\" рейтинг на одобрение, всъщност той на 28 декември бе приблизително същия като на Обама на същата дата през 2009 г. - 47%. Въпреки предимно негативното покритие на това, което правя и руската измама“, заяви Тръмп, цитиран от \"Фокус\". Според проучване на „Расмусен Репортс“ одобрението към Доналд Тръмп е 46%. Според друго проучване – това на „Галъп“ Обама е имал одобрение от 51% по това време на президентството си, докато днес Тръмп има 38% одобрение.", "date": "2017.12.29", "title": "Тръмп: Моят рейтинг е приблизително същият като на Барак Обама"}
{"url": "https://www.24chasa.bg/novini/article/6636556", "text": "Нов смъртен случай в резултат на морбили е регистриран в Румъния през последната седмица, с което броят на починалите от болестта достигна 37 души, съобщава в. \"Гъндул\". Според данни на Националния център за наблюдение и контрол на заразните болести до момента броят на регистрираните случаи на морбили е достигнал близо 10 300. През последната седмица са регистрирани 11 нови случая на болестта в четири окръга и в Букурещ, включително и един смъртен случай. Вестникът отбелязва, че морбили е заразна болест, която често води до усложнения, като според статистиката един от четири души се нуждае от хоспитализация, а един от 1000 болни от морбили умира.", "date": "2017.12.29", "title": "Нов смъртен случай от морбили в Румъния, починалите вече са 37"}
{"url": "https://www.24chasa.bg/novini/article/6636568", "text": "По данни на пожарната в Ню Йорк тригодишно дете, играещо си с печка,  „Открихме, че огънят е започнал в кухнята на първи етаж. Започнат е от малко момче, играло си с печката“, съобщава представителя на нюйоркската пожарна Даниел Нигро. „Пожарът избухва, майката първоначално не разбира за него, но скоро чува писъците на детето“, допълни той, цитиран от \"Фокус\". Кметът на Ню Йорк Бил де Бласио определи случилото се като „ужасен трагичен инцидент“.", "date": "2017.12.29", "title": "Пожарът в Ню Йорк е причинен от дете, играло си с печка"}
{"url": "https://www.24chasa.bg/novini/article/6636297", "text": "Испанският министър-председател Мариано Рахой призова формирането на каталунския парламент да приключи до 17 януари, което ще бъде първата стъпка към повторното установяване на местното правителство, чиито правомощия бяха поети от Мадрид след опита да се обяви независимост на региона през октомври, предава Ройтерс, цитирана от \"Фокус\". След формирането на парламента, депутатите в него трябва да излъчат кандидат, който да води регионалното правителство и който преди това трябва да премине през вот на доверие. Партиите, искащи отделяне от Испания получиха мнозинство на изборите от 21 декември, но те трудно ще формират правителство, след като редица техни членове са преследвани от закона на Испания заради ролята им в референдума за независимостта или са в самоналожено изгнание.", "date": "2017.12.29", "title": "Рахой призова до 17 януари каталунският парламент да бъде формиран"}
{"url": "https://www.24chasa.bg/novini/article/6636212", "text": "Турските власти задържаха 201 предполагаеми членове на екстремистката групировка \"Ислямска държава\" през последните 48 часа, обвинени в планиране на атаки по време на новогодишните празненства, съобщи ДПА. Полицията извърши едновременни обиски в 14 различни окръга, задържайки 124 заподозрени за предполагаеми връзки със сунитската екстремистка групировка в четвъртък, и още 77 в петък, съобщи държавната Анадолска агенция. Сред заподозрените има чуждестранни граждани, съобщава Анадолската агенция, цитирана от БТА. Полицията е конфискувала документи и дигитални материали, които разкриват планове за нападения в новогодишната нощ. Преди година \"Ислямска държава\" пое отговорност за нападение в новогодишната нощ в истанбулски нощен клуб, при което бяха убити 39 души, а 79 бяха ранени. Сред убитите имаше турски граждани, както и туристи от няколко арабски страни, Индия и Канада. Извършителят на нападението - узбекският гражданин Абдулгадир Машарипов - бе заловен след близо едномесечно проследяване. Съдебен процес срещу обвинените за нападението, включително Машарипов, започна този месец. Властите в Истанбул са предприели засилени мерки за сигурност в новогодищната нощ в града. Валията на Истанбул Васип Шахин посочи, че 37 000 полицаи и 4000 представители на жандармерията ще бъдат мобилизирани в новогодишната нощ, за да може хората да празнуват \"спокойно\". Местните власти отмениха или забраниха публични празненства на ключови места в града, включително на площад Таксим, от съображения за сигурност. Централният площад Къзълай в Анкара и околните булеварди ще бъдат затворени за движение на автомобили в новогодишната нощ, а от 20 часа на 31 декември гражданите ще бъдат допускани до площада след преминаване през проверка, съобщават турските медии. В рамките на мерките за сигурност много пътни артерии в централните квартали на Истанбул ще бъдат затворени за движение в новогодишната нощ, а в седем района на метрополията ще бъде забранено преминаването на тежкотоварни автомобили, съобщава Ройтерс.", "date": "2017.12.29", "title": "Задържаха над 200 членове на ИДИЛ в Турция, планиращи нападения по Нова година"}
{"url": "https://www.24chasa.bg/novini/article/6636252", "text": "Сладолед с лайм има само 90 калории в 100 грама. Ice'N'go се прави с газирана вода, но по-забележителното е, че е гранулиран. У нас той се предлага само от фирмата „Окс Пи“ и може да бъде опитан в няколко града в страната. Сладоледът се предлага на малки топчета и с различни вкусове – дъвка, захарен памук, бананов сплит с шоколад, ягода и банан, горски плодове. Той е натурален, без оцветители и консерванти. Защитен е с патент, а опаковката му също е необикновена – във формата на топка или шапка с козирка. Приготвя се по специална технология – при минус 197 градуса на базата на течен азот, а се съхранява на минус 50 градуса, което го предпазва от микроорганизми. За сравнение голяма част от продуктите на пазара се пазят на минус 20 градуса. Технологията е американска, сладоледът може да бъде открит в над 15 държави по света. Освен че е много вкусен и интересен, е и идеален за фигурата, разказват собствениците на \"Окс Пи\" Георги Станков и Елизар Комитов. Те се насочват към бизнеса случайно, води ги единствено фактът, че обичат сладолед. “Идеята ни дойде случайно. Никога не сме си мислели, че ще се занимаваме с това”, обясняват предприемачите. Техен познат им разказва за марката Ice'N'go, идеята им допада и така провеждат няколко срещи с представителите на фирмата в Будапеща. Започват бизнеса си през 2016 г., но се оказва, че началният им капитал е недостатъчен и се нуждаят от кредит. Търсят финансиране от банките, но никой не иска да помогне на прохождаща фирма, без обороти и кредитна история. Разбират за Микрофинансиращата институция ДЖОБС, част от Българската банка за развитие. И така пътищата им се срещат банковия експерт Христо Христов. \"Той е голям професионалист. Срещнахме се с него, помогна ни с документите, обясни ни всичко\", казват двамата предприемачи. Спомнят си, че Христов им помага за подготовката преди да бъде разгледана кандидатурата им. \"Това е идеята на ДЖОБС. Г-н Христов сметна, че нещата ще се получат и впоследствие ни одобриха“, обясняват Георги и Елизар. И така за две години вече разполагат с над 20 обекта в Бургас, Обзор, Слънчев бряг, Свети Влас, Несебър. Плановете им са да направят 200. Клиентите им са от всякакви националности. Още си спомнят поставянето на първата си кабинка, което отнело няколко дни. През това време всеки ден младо момиче от Израел питало кога ще може да опита сладоледа. Накрая, когато десертът пристигнал, тя стояла повече от два часа, докато си купи. Интересът й бил оправдан и поканила двамата да отворят обект и в нейната държава. Обектите им за продажба са енергоспестяващи, очакват съвсем скоро да бъдат въведени и кабинки със соларни панели, така че да са напълно природосъобразни. Цялата техника е внесена от чужбина, а консумативите са изцяло от унгарската компания. На щандовете има и допълнителна атракция – продавачите разполагат с балони и ги оформят в най-различни форми. Желаят да отворят и няколко в София, но ги предупреждават, че конкуренцията е сериозна. За двамата обаче основният проблем е в човешкия ресурс – установили, че голяма част от младите българи не работят и не учат. За това през лятото им се налага сами да застанат зад щанда и да продават сладолед. \"Това е за наша сметка, ако стоиш отстрани и чакаш нещата да се случат, няма как да стане. Ако се срамуваш, не може да управляваш собствен бизнес\", твърдят бизнесмените. И макар работният ден на двамата да приключва в полунощ, не смятат да се отказват. \"Иска се много време, да се отдадеш напълно и да работиш много. Първите месеца сме работили по 17-18 часа\", казват Георги и Елизар. През зимата не си почиват, а подготвят обектите за следващия летен сезон. Управляват и успешно фирмена страница във фейсбук, на която клиентите им изпращат снимки със сладоледа. Случва се и да им пишат хора, които само са чували за продукта, за да ги питат къде могат да опитат. Те разполагат и с мобилно приложение, в което се въвеждат ежедневно данни за продажби, а апликацията пресмята кога ще са необходими нови доставки.", "date": "2017.12.29", "title": "Сладолед с лайм и сода има само 90 калории"}
{"url": "https://www.24chasa.bg/novini/article/6636246", "text": "Съдилища в Румъния издадоха и през 2017 г. осъдителни присъди за корупция и икономически престъпления. Въпреки това, броят на \"едрите риби\", стигнали до съд, не бе твърде голям, съобщи БТА. В списъка на лицата, изпратени зад решетките, фигурират бивши министри, парламентаристи, кметове, местни и окръжни съветници, магистрати, полицаи, директори на болници, висши функционери на румънската държава, бизнесмени, директори на компании и национални оператори. Елена Удря, Алина Бика, Раду Мазаре, Дан Шова, Георге Никита, Нелу Йордаке или Каталин Войку са само някои от осъдените за корупция през 2017 г. Трябва да се отбележи обаче, че в повечето случаи присъдите не са окончателни. \"Зиаре\" предлага повече подробности по най-нашумелите дела през тази година. Алина Бика - бившият главен прокурор на Дирекцията за разследване на престъпленията на организираната престъпност и тероризма (ДРПОПТ), бе осъдена през януари от Върховния касационен съд на 3 години и 6 месеца затвор ефективно за подпомагане на извършител на престъпление във връзка с намесата й за касиране на дело, засягащо бизнесмена Хория Симу. По същото дело Симу бе осъден на 4 години затвор ефективно, а бившият шеф на Националната агенция за данъчно управление Шербан Поп получи пет години затвор ефективно. Решението не е окончателно. Алина Бика има още една неокончателна присъда от 4 години затвор, отново за подпомагане на извършител на престъпление, по дело, в което е замесен и бившият министър на икономиката от редиците на Демократическата партия (която се обедини с Национално-либералната партия) Адриян Видяну. Бившият сенатор от Социалдемократическата партия Каталин Войку бе осъден през февруари от Трибунала на Букурещ на 5 години затвор ефективно за съучастие в злоупотреба със служебно положение по дело, в което е обвинен за намеса пред ръководството на компаниите \"Електрика\" и \"Електрика Услуги\" да сключат договори с определена фирма. Освен това съдиите конфискуваха от Войку 200 000 евро и 119 000 леи, а той ще трябва да изплати солидарно с други обвиняеми обезщетение на стойност 5 милиона леи. Бившата министърка на регионалното развитие и туризма Елена Удря бе осъдена през март от Върховния касационен съд на 6 години затвор ефективно по т.нар. дело \"Гала Буте\" за вземане на подкуп и злоупотреба със служебно положение. По същото дело бившият президент на Румънската федерация по бокс Рудел Обрежа бе осъден на 5 години затвор ефективно, а управителят на терени в селището Нана Тудор Брязу получи три години затвор ефективно. Елена Удря е задължена да плати три милиона евро обезщетение. Присъдата не е окончателна. Бившият кмет на град Пятра Нямц Георге Щефан бе осъден през месец май от Трибунала на Букурещ на 8 години и 2 месеца затвор по дело за нанасяне на щети на държавната компания Румънска поща. Георге Щефан трябва да изплати 422 000 леи и 35 000 евро. Решението не е окончателно. През април Георге Щефан получи още една присъда от три години затвор за незаконно финансиране на Демократично-либералната партия, след като през 2016 г. бе осъден на 6 години затвор по т. нар. дело \"Майкрософт\" (за закупуване на лицензи за румънската образователна система), но излежа малка част от наказанието, защото бе предсрочно освободен. Бившият министър на енергетиката Константин Ница бе осъден през май от Върховния касационен съд на 4 години затвор ефективно за търговия с влияние по дело, в което бе обвинен от антикорупционната прокуратура, че е получил пари от бизнесмена Тибериу Урдаряну. Съдът реши още от Константин Ница да бъде конфискувана сумата от 303 000 леи. Решението не е окончателно. Константин Ница е обвинен, че през 2013 г. поискал от бизнесмена комисионна от 5 процента от стойността на договор, сключен между фирмата на Урдаряну UTI и кметството на град Яш. Бившият директор на Службата за администрация на имуществото на държавния протокол Джорджиан Габриел Сурду бе осъден окончателно през май от Апелативния съд на Букурещ на 3 години затвор ефективно за купуване на влияние, докато бившият председател на Окръжния съвет на Бузъу Кристинел Мариан Биджиу получи две години затвор ефективно. Габриел Сурду е обвинен, че е предложил на Кристинел Биджиу над 878 000 евро за съдействие, така че фирмата, която Сурду управлявал чрез поставено лице, да спечели договори за обществени поръчки в окръг Бузъу. Бившият държавен секретар в министерството на правосъдието Овидиу Путура бе осъден окончателно през юни от Върховния касационен съд на 5 години затвор ефективно за даване на подкуп и търговия с влияние. Путура е обвинен, че е получил неуместни облаги в размер на около 30 000 евро, под формата на разходи за лов, почивка на море, облекло за лов и около 30 000 леи. В замяна Путура обещал да издейства от съдии благоприятна присъда за въпросното лице. Бившият мениджър на Окръжната клиника за спешна помощ в Констанца Дънуц Къпъцъна бе осъден окончателно през юли от Апелативния съд на Букурещ на 6 години и 8 месеца затвор за пране на пари и вземане на подкуп. Той е обвинен, че е получил над 5 милиона леи подкуп от представители на различни фирми, за да сключат договори с болницата. Бизнесменът Илие Карабуля бе осъден окончателно през юни от Върховния касационен съд на 5 години затвор ефективно по делото Агенция за финансов надзор - застрахователно дружество \"Карпатика\", докато бившият председател на Агенцията за финансов надзор Дан Раду Рушану и Лаура Кицою - съпруга на бившия министър на финансите Даниел Кицою, бяха оправдани. По същото дело Мариан Мирзак (бивш член на ръководството на Агенцията за финансов надзор) получи 3 години и 6 месеца затвор ефективно, а Раду Мустъця (член на Управителния съвет на застрахователното дружество \"Карпатика\") бе осъден на 2 години и 6 месеца. Бившият директор на телевизия Антена Сорин Александреску бе осъден окончателно през юни от Върховния касационен съд на 4 години и 6 месеца затвор ефективно по обвинение в шантаж на управителя на компания RCS/RDS Йоан Бендей. Бизнесменът и бивш лидер на Консервативната партия Дан Войкулеску бе оправдан по обвинение в съучастие в шантаж, но неговата дъщеря Камелия Войкулеску получи условна присъда от една година и 6 месеца, а Антена Груп бе глобена 200 000 леи. Бившият кмет на Констанца Раду Мазаре бе осъден през юли от Апелативния съд на Букурещ на 4 години затвор условно по дело за незаконно връщане на земи. Условни присъди получиха и Никушор Константинеску (бивш председател на Окръжния съвет на Констанца) и Драгош Съвулеску (бивш акционер на футболния отбор \"Динамо\" Букурещ). Решението не е окончателно. Израелският бизнесмен Аврахам Моргенщерн, управител на фирма \"Шапир стръкчърс\" и близък на Раду Мазаре, бе осъден окончателно през август от Апелативния съд на Букурещ на 8 години затвор за данъчни измами и изплащане на сумата от 53 милиона леи на румънската държава. Аврахам Моргенщерн избяга от Румъния преди произнасянето на присъдата, но бе заловен през декември и върнат в страната. Бизнесменът Габриел Пую Поповичу бе осъден окончателно през август от Върховния касационен съд на 7 години затвор по делото \"Бъняса\". По същото дело бяха произнесени и други присъди: Корнел Шербан (бивш шеф на Генералната дирекция за разузнаване и вътрешна защита към МВР) - 2 години и 6 месеца ефективно; Йоан Николае Алеку (ректор на Университета по агрономия и ветеринарна медицина в Букурещ) - 6 години затвор ефективно; Петру Питкович (бивш шеф на Генералната дирекция за борба с корупцията към МВР) - 2 години условно. Обвиненията се отнасят до занижаване на стойността на терен от 224 хектара в Бъняса (скъпата северна част на Букурещ), собственост на държавата, които били внесени като апорт в рамките на строителен проект на фирмата на Поповичу. Бизнесменът избяга от Румъния, бе открит във Великобритания и е поискана екстрадицията му. Бившият сенатор Дан Шова бе осъден през септември от Върховния касационен съд на три години затвор ефективно за търговия с влияние, докато бившият директор на ТЕЦ Говора Михай Балан получи три години условно за злоупотреба със служебно положение. Шова трябва да плати 100 000 евро, а Михай Балан - 1,3 милиона леи. Решението не е окончателно. Дан Шова е обвинен, че е получил 100 000 евро от човек, който е подал сигнал за това, за да упражни реалното влияние, което е имал върху Михай Балан, за да накара Балан да сключи договор за правна помощ с адвокатска къща, близка до Шова. Бившият районен кмет на Букурещ Кристиан Попеску-Пиедоне бе осъден през октомври от Четвърти районен съд на една година затвор условно за това, че е използвал длъжността си, за да фаворизира определени лица. Решението не е окончателно. Пиедоне е обвинен, че е одобрил договори с фирми на две от децата си. Бившият кмет на Плоещ Юлиан Бъдеску получи през ноември присъда от три години затвор условно по дело за корупция, свързано с финансирането на футболния отбор \"Петролул\". Той трябва да плати сумата от 8 милиона леи. Бившият кмет на Яш Георге Никита бе осъден през ноември от трибунала на Букурещ на четири години затвор ефективно за вземане на подкуп, докато бизнесменът Тибериу Урдаряну получи 8 години затвор условно. Решението не е окончателно. Никита е обвинен, че е поискал от Урдаряну подкуп в размер на 10 процента от стойността на договор с фирма UTI на стойност 69 милиона леи за поставяне на светофари в Яш. Бившият министър на вътрешните работи Габриел Берка бе осъден окончателно през декември на 2 години затвор ефективно за търговия с влияние. По същото дело бившият депутат Михай Бану получи три години и половина затвор ефективно, също за търговия с влияние. Двамата трябва да платят по 92 500 евро. Парите представляват сумата, поискана от Берка, за да упражни влияние в полза на бизнесмен, който трябвало да възстанови 5,6 милиона леи в сметка за изпълнение на строителни работи в Бакъу. Бившият депутат Кристиан Ризя бе осъден също през декември на 4 години и 8 месеца затвор ефективно за търговия с влияние и пране на пари. Той трябва да изплати 300 000 евро - сумата, която е поискал от бизнесмен, за да окаже влияние върху Службата за администрация на имуществото на държавния протокол и кметството на Киажна за връщане на терен. Нелу Йордаке, управител на фирма \"Ромстрейд\" ООД, бе осъден през декември от трибунала на Букурещ на 6 години и три месеца затвор ефективно по дело, по което е обвинен в редица престъпления, включително злоупотреба с европейски средства, отпуснати за строителството на магистрала от Нъдлак до Арад. Нелу Йордаке трябва да изплати на Румънската търговска банка материални щети в размер на 11 милиона леи, а съдът конфискува от него сумата от 79 милиона леи. Решението не е окончателно.", "date": "2017.12.29", "title": "Множество политици и бизнесмени осъдени за корупция в Румъния през 2017 г."}
{"url": "https://www.24chasa.bg/novini/article/6634989", "text": "Динамична, предизвикателна и отрезвяваща бе 2017-а за политиците на България. Бойко Борисов е на път да порасне до лидер на региона. Той често вметва, че разни хора му се катерят по гърба да си правят на негова сметка рейтинга. Е, сега се опитва да помогне на целите Западни Балкани, които са се устремили към ЕС. Успехите в дипломацията са на път да се превърнат в нещо, което за него си е в реда на нещата. Почти като задължителния мач вместо обяд. Един от пробивите - в сериозна конкуренция се пребори догодина у нас да е форумът 16+1 - на Китай със страните от Източна Европа. Престижно, а и ще доведе инвеститори в страната. Явно в дипломацията Борисов внимателно слуша и бързо схваща, като говори със световни светила (като Кисинджър, с когото се среща). Което, съчетано с вродения му инстинкт, му помага. Примерът е историческият пробив с Македония, закрепен с договора за добросъседство между София и Скопие. Десетилетна мечта, която тази година се превърна в реалност. “Много преди нас били работили... Много са работили, ама ние го направихме” - в този си типичен, не много скромен дух се изказа Борисов на конгреса на ГЕРБ. Но тук Тази година ГЕРБ, като видя отпор в лицето на “чужд” президент, се отрезви и мобилизира допълнително. Усети с кожата си, че нищо вечно на този свят няма. След първата си изборна загуба в края на 2016-а партията стана по-диалогична и дипломатична. И сега често в парламента ГЕРБ е улегналата и търсещата баланса, макар и само на 11 лета, докато Но това си е закономерно - който не е на власт, понякога се държи антисистемно. Иначе съм съгласна с Кирил Добрев, че откакто оглави БСП, Корнелия Нинова вдъхна в партията си страст (заместникът ѝ го нарече “магия”). Лошото е, че част от тази страст се обръща срещу самата Корнелия. Тя си създаде много врагове, далеч не само извън БСП... Налага ѝ се да се обяснява, включително за неща назад във времето. Всъщност класически антисистемни партии в този парламент няма. Патриотите - Може би само с едно изключение - Валери Симеонов. Той е единственият, който държи нащрек Борисов. Дълбоко в скрина волната си програма прибра Волен. Сега той е един от двамата, които крепят конструкцията на властта откъм основата. Стане ли напечено, именно лидерите на двете управляващи парламентарни групи Цветан Цветанов и Волен Сидеров излизат на сцената или зад кулисите и почистват напрежението. Когато не е на международна визита - основно в Москва или в друга бивша СССР-ска република, Волен се занимава и с изкуство - доскорошният наш Че отвори галерия. За президента Румен Радев годината беше повече от хубава. На него не му се случи нищо извънредно. Макар и уж дебютант в голямата политика, той показа нюх за нея. Знае кога публиката очаква реакция и ѝ я дава. Направи няколко посещения, при които навън свика заседания на КСНС, наложи вета. Неведнъж влезе в задочен конфликт с управляващите. Най-много май в политиката го възпламенява Цветан Цветанов - майстор в областта на партийното структуриране, ред и дисциплина, и то далеч не само по време на кампании. И още едно изречение за Цветанов - и тази година се видя, че той във всеки миг живее така, че все едно е по време на избори. (Така и така заговорих паралелно и за двамата: и Радев, и Цветанов имат най-ценното качество за един политик - да не оставят публиката безразлична.) Но да се върнем само на държавния глава. Мнозина го харесват, не по-малко го критикуват до червено. Но важното за един политик е което за него е ценен политически капитал. Веднъж той прояви и лека харизма - стана спонтанно симпатичен, когато в интернет изтече клипче как на фолклорен фестивал от пръв поглед го хареса едно екзотично момиче - туристка от чужбина. Даже без да знае, че това е президентът на държавата. Силни мъже мериха мускули на терена през годината. Най-много обаче през 2017-а израсна неуморната Мая Манолова. За мен тя е Бойко Борисов в пола - отива и атакува до победа. В нейното съзнание друг изход просто не съществува. Неслучайно е вече втора по рейтинг в държавата. Факт е, че където и да е Мая, народът се събира около нея. Тя пребори митичните ЧСИ-та, тя даде на гладните забавените с месеци заплати от фалирали предприятия (за което даже плака, и то си личеше, че е от душа). Никой, ама наистина никой не може да остане безразличен към Мая. С нейните 50-ина кила тя може да помести многотонажни монополисти. Колко ѝ струва, тя си знае. Да е жива и здрава - полезна е на хората. За някои годината бе тежка - силни мъже в политиката може и да са проронили някоя сълза далеч от камерата. Например доскорошният председател на Народното събрание Димитър Главчев - първият човек в историята, който доброволно слезе от най-високата позиция на парламентарната република (другите с предсрочно прекратен мандат биваха бламирани с гласуване, а не даваха оставка). Доскорошният шеф на депутатите си тръгна доброволно, въпреки че аритметично можеше да си остане на поста до края на мандата. Направи го с лекота. С всичко това Димитър Главчев обогати българската демокрация. Нещо, което направи и коалицията на ГЕРБ с “Обединени патриоти” - у нас Което също обогати българската демокрация - цитирам президента (2012-2017) Росен Плевнелиев. Незаслужено “падна” главата и на друг качествен човек и експерт - на ексшефа на ВМА и вече бивш здравен министър ген. проф. Николай Петров. Единственият коментар тук е - жалко! И в допълнение - дано да се справи новият здравен министър. Между другото, по време на ретроградния Меркурий, незаслужено обвинен за всички несгоди, човек намира нестандартни решения в търсене на изход. Този период може и да потиска рациото, но пък разширява интуицията. И това от мъдрите хора, в частност и политици, трябва да се използва. Каквото ти дойде в сърцето по време на ретроградния (всъщност явно ги плаши думата), трябва да го прегърнат и допуснат. Ето, някои политици го направиха. Послушаха сърцето си и тази година намериха любовта - президентът (2012-2017) Росен Плевнелиев отвори нова страница в живота си с Деси Банова. От вътрешната политика се дистанцира - между другото, той пък е първият държавен глава, който след мандата си или нов политически център. Но за сметка на това продължава да е активен на всяка сцена по света - да изнася речи за предизвикателствата и да привлича инвестиции за България. Президентът Плевнелиев показа нова политическа култура. Иначе най-много израстват т.нар. обикновени хора. И в този смисъл за мен най-важното събитие на годината е, че ученичката Мария, която преди години извади езика на шофьора на тролейбуса и спаси живота му (и получи голямата награда в кампанията на “24 часа” “Достойните българи”), влезе в учебниците. Значи ще я бъде тази държава. Още повече, ако така, както през 2017-а пораснаха политиците ни, трайно порасне и политиката.", "date": "2017.12.29", "title": "2017 г. - вижте кои политици смениха ролите"}
{"url": "https://www.24chasa.bg/novini/article/6635901", "text": "Икономиката, инженеринга и науката са необходимата база знания за постигане на успех - милиардерът и филантроп Бил Гейтс не счита програмирането за съществено умение в бъдещето, съобщава   . В интервю за LinkedIn, цитирано от CNBC, съоснователят на Microsoft Бил Гейтс посочи трите най-необходими умения за бъдещия базар на труда: “Наистина считам, че базовите научни познания, математическите навици и познаването на икономиката ще бъдат най-важните изисквания в най-близкото бъдеще”. Гейтс каза още, че съвсем не е необходимо самостоятелното писане на код. Достатъчно е да се разбира, какви точно възможности имат разработчиците и програмистите. “Хората с познания и умения в тези три области ще бъдат влиятелни във всяко едно предприятие”, каза още Бил Гейтс. И добави: “Бих избрал една от тези три сфери, ако започвах днес“.", "date": "2017.12.29", "title": "Бил Гейтс: Днес бих избрал икономиката, инженеринга и науката, за да успея"}
{"url": "https://www.24chasa.bg/novini/article/6635930", "text": "Стотици празнуващи са евакуирани от монтанската дискотека „Клеопатра\" в четвъртък вечерта. Сигнал за бомба стреснал купонджиите. Обаждането е дошло от мобилен телефон малко след 1 часа в дежурната част на полицията. Анонимен мъжки глас е заявил, че е поставил две бомби в дискотеката. По думите на автора на злата шега, първият взрив ще избухне в 2.30 часа, а вторият - в 4 часа. На мястото веднага бил изпратен отряд антитерористи, които изкарали навън купонджиите в нощния бар. Униформените извършили детайлно претърсване, но не открили взривни вещества и съмнителни обекти. По случая е образувано досъдебно производство, анонимният бомбаджия се издирва. Санкциите за злоумишлени обаждания на тел 112 са твърде високи от 1000 до 3000 лева. Който ползва не по предназначение ЕЕН 112, се наказва с глоба от 200 до 1000 лв. За неверни или заблуждаващи съобщения и сигнали за помощ, глобата е от 2000 до 5000лв. Когато в тези случаи са мобилизирани ресурси на службите за спешно реагиране, наказанието е глоба от 10 000 до 20 000 лв.в случай, че не подлежи на по-тежко наказание, както и обезщетение за причинените на службата вреди. При повторно нарушение налаганите глоби или имуществени санкции са в двоен размер.", "date": "2017.12.29", "title": "Евакуираха стотици от монтанска дискотека заради сигнал за бомба"}
{"url": "https://www.24chasa.bg/novini/article/6635962", "text": "Израелското правителство води интензивни преговори с Румъния, Чехия и Латвия за преместването на посолствата на тези страни от Тел Авив в Йерусалим, твърдят дипломатически източници, цитирани от Медиафакс. В края на миналата седмица председателят на Камарата на депутатите и лидер на управляващата партия в Румъния Ливиу Драгня заяви, че \"Румъния би трябвало сериозно да се замисли\" за преместване на посолството си от Тел Авив в Йерусалим, позовавайки се на \"практически причини\", тъй като \"всички централни институции на Израел са в Йерусалим\". Няма конкретни резултати, но идеята за преместването на посолствата се анализира от няколко източноевропейски страни, е заявил за германското издание \"Зюддойче цайтунг\" говорител на израелското външно министерство. Израелското външно министерство е инициирало контакти с най-малко десет страни, които са изразили интерес да преместят посолствата си в Йерусалим по примера на Съединените щати, заяви Ципи Хотовели, заместник-министър на външните работи на Израел. Според дипломатически източници сред тези страни фигурира и Румъния. Тя спомена неотдавнашното изявление на лидера на румънските социалдемократи Ливиу Драгня, че Румъния трябва сериозно да помисли за преместване на посолството си в Йерусалим. \"Засега сме видели само началото\", посочи Хотовели, като добави, че решението на САЩ и Гватемала да преместят посолствата си може да бъде последвано и от други страни. Същевременно палестинските власти изразиха недоволство от изявлението на Ливиу Драгня и извикаха за консултации румънския представител. Държавният секретар в палестинското външно министерство Амал Джадо каза, че подобно решение би представлявало нарушение на международните регламенти, включително на резолюциите на ООН, както и че то влиза в противоречие с официалната позиция на Европейския съюз за статута на град Йерусалим.", "date": "2017.12.29", "title": "Израел преговаря с Румъния, Чехия и Латвия да преместят посолствата си в Йерусалим"}
{"url": "https://www.24chasa.bg/novini/article/6635971", "text": "Турският президент Реджеп Тайип Ердоган и папа Франциск са обсъдили в телефонен разговор днес въпроса за Йерусалим след решението на американския президент Доналд Тръмп САЩ да признаят града за столица на Израел, съобщава Ройтерс, като се позовава на Анадолската агенция. На 21 декември Общото събрание на ООН прие със 128 гласа \"за\", девет \"против\" и 35 \"въздържал се\" резолюция, призоваваща САЩ да отменят едностранното си решение за Йерусалим. Ердоган и папа Франциск са заявили, че са доволни от резултата от вота в Общото събрание \"срещу погрешната стъпка, предприета от САЩ\", отбелязва Анадолската агенция, цитирана от БТА. Двамата са се споразумели да се срещнат, за да обсъдят двустранните отношения и международни въпроси, без да се посочва определена дата за срещата. Ердоган, който е сред най-яростните критици на стъпката на САЩ за Йерусалим, каза, че това решение е възнаградило Израел за \"терористични действия\". Папа Франциск, който по-рано критикува промяната на политиката на САЩ по въпроса за статута на Йерусалим, призова в понеделник за постигане на \"решение чрез преговори\".", "date": "2017.12.29", "title": "Ердоган и папа Франциск обсъдиха въпроса за Йерусалим"}
{"url": "https://www.24chasa.bg/novini/article/6636011", "text": "Руската авиокомпания „Аерофлот“ планира от лятото да започне полети между Москва и Бургас. Линията ще бъде открита на 3 юли и ще обслужва шест курса седмично, предава Travel.ru, цитиран от \"Фокус\". Полетите ще бъдат от московското летище „Шереметиево“ във всички дни от седмицата без понеделник от 15:55 часа и ще пристигат в Бургас в 19:20 часа. Обратният полет е в 20:30 и ще пристига в Москва в 23:50. На линията ще се използва самолет „Еърбъс“ А320. Тарифите в една посока започват от 7957 рубли (225 лв.) , а двупосочните билети от 15192 рубли (430 лв.) Очаква се „Аерофлот“ да започне от следващото лято да започне и полети до Варна.", "date": "2017.12.29", "title": "„Аерофлот“ планира полети между Москва и Бургас от лятото"}
{"url": "https://www.24chasa.bg/novini/article/6636023", "text": "Сирийският президент Башар Асад е инструктирал имамите в страната да призоват вярващите да се молят за дъжд по време на днешните петъчни молитви. Разпоредбата е била направена с циркулярно писмо, разпространено от министерството на религиозните въпроси, цитирано от държавната агенция САНА, предаде Асошиейтед прес, цитирана от БТА. По информация на САНА недостатъчните валежи и промените в климата са навредили на тазгодишната реколта в Сирия, където вали основно през зимата. Петъчните молитви са най-важните в мюсюлманския свят. Имамите правят ежеседмични проповеди по въпроси, вариращи от семейството до политиката, а в сегашния случай - времето. Еврейските богомолци в Израел с помолиха за дъжд вчера на Стената на плача по призив на министъра на земеделието Ури Ариел.", "date": "2017.12.29", "title": "Башар Асад инструктира имамите в Сирия да се молят за дъжд"}
{"url": "https://www.24chasa.bg/novini/article/6636042", "text": "Испанският министър-председател Мариано Рахой определи като „абсурдно“ желанието на бившия каталунски лидер Карлес Пучдемон да управлява областта, докато е в Белгия, където избяга от преследване, след опита за обявяване на независимост през октомври, предава Франс прес, цитирана от Фокус. „Абсурдно е един човек да е президент на регион, докато живее в чужбина“, заяви Рахой по време на пресконференция, седмица след като сепаратистките партии в Каталуня постигнаха мнозинство в регионалния парламент на изборите, провели се в нея.", "date": "2017.12.29", "title": "Рахой: Абсурдно е Пучдемон да иска да управлява Каталуня, докато е в Белгия"}
{"url": "https://www.24chasa.bg/novini/article/6636047", "text": "Тези дни влиятелният турски вестник \"Хюрриет\" в кореспонденция от Брюксел писа, че \"Турция не е била спомената сред приоритетите за разширяването на ЕС по време на европейското председателство на България, което страната ще поеме за 6 месеца от 1 януари 2018 г.\" Акцентира се, че \"за разлика от Турция, България дава приоритет на разширяването на ЕС в посока на Западните Балкани\", предава БТА. В същия брой вестникът от първа страница публикува и изявлението на министър-председателя Бойко Борисов, в което призова европейските лидери \"да оставят лицемерието по отношение на еврочленството на Турция\". Редица медии и анализатори коментираха ситуацията в посока на игнориране на европейската перспектива на Турция от страна на България за сметка на разширяването на Западните Балкани. Някои дори побързаха да обявят ситуацията като нов скандал между Турция и България, тиражирайки тезата, че София е разсърдила Анкара и пр. Всъщност истината не стои така. Ето погледът на Анкара според председателя на комисията за хармонизиране с ЕС към Великото национално събрание на Турция Касъм Гюлпънар, който посочи, че не София, а Брюксел е причината за това, че България не е включила Турция в шестмесечната програма на европейското председателство. Турският представител посочи още, че европейското председателство не е правилно да се оценява само от гледна точка на България, понеже европейските държави нямат право да действат изолирано от централата на ЕС. \"Ако ЕС реши да изостави преговорите с определена страна, ротационният председател не може да заяви \"въпреки всичко аз ще продължа преговорите\". С България имаме най-близки отношения от всички държави в ЕС. Позицията на България по отношение на Западните Балкани от дълго време се поддържа и от наша страна. Независимо дали с Турция или без Турция, ние желаем разширяването на ЕС към Западните Балкани.\" На въпрос как оценява изявлението на министър-председателя Бойко Борисов \"европейските лидери да се откажат от лицемерието за еврочленството на Турция\", Касъм Гюлпънар заяви: \"Ние категорично сме против привилигирован или каквато и да е друга форма на нашия статут в ЕС, няма да признаем никаква друга форма освен пълноправното членство на нашата страна в Евросъюза. Поради тази причина ние напълно подкрепяме позицията на българския министър председател по отношение на лицемерието.\" В същото време той акцентира и на факта, че срещу Турция специално след 15 юли м.г /след осуетения опит за преврат-б.м/ се води целенасочена пропаганда за очерняне. \"Но ние няма да бъдем тези, които ще поставят точката. Ние не се отказваме от процеса на еврочленството, но ако вие се отказвате, кажете това направо, без увъртания. Това значи да се откажете от лицемерничене\", каза турският представител. По думите му в последно време все малки държави, като Малта, Естония, от която България ще поеме процеса, са били ротационните председатели на ЕС и че те нямат възможности за инициативност. \"През юли 2018 г. Австрия ще поеме председателството на ЕС. Вероятно процесът ще стане още по-труден. Към съществуващите трудности ще се добави и позицията на самата Австрия. Ако Австрия реши да каже \"прекратяваме преговорите\", това ще бъде тяхно решение, а не наше\", допълни председателят на комисията за хармония с ЕС към Великото национално събрание на Турция.", "date": "2017.12.29", "title": "Турски медии: България ни игнорира за сметка на Западните Балкани"}
{"url": "https://www.24chasa.bg/novini/article/6634861", "text": "Програмата на Българското председателство на Съвета на Европейския съюз е съобразена със сегашните и бъдещи предизвикателства пред общността. Икономическо развитие и растеж, овладяване на миграцията, икономически и енергиен съюз, промените в климата – това са темите, по които така наречената Тройка председателства (Естония, България и Австрия) постигнаха съгласие още през юни тази година и тези приоритети ще доминират в европейския дневен ред до края на 2018. България обаче постави и темата за Западните Балкани, давайки заявка да бъде Балканско председателство. Страната ни смята въпроса за бъдещето на този регион за особено важен и е на мнение, че той има нужда от сигурност и стабилност, а ние като негов най-близък географски, исторически и културно съсед сред европейските партньори. Икономиката на държавите в региона е в застой, безработицата е висока, политическата ситуация е заредена с напрежение. Пренебрегването на тези процеси крие рискове както за Балканите, така и за цяла Европа. Тези аргументи бяха приети от останалите страни-членки на ЕС и така със застъпничеството на България бъдещето на Западните Балкани стана общоевропейски приоритет за първи път от 12 години. В този смисъл сред най-важните събития в София през 2018 е Срещата на върха, посветена на Западните Балкани. На 17 май 2018 г. в столицата ще се съберат лидерите на 27-те държави-членки и на шестте страни от региона. Една от идеите на форума е той да завърши с приемането на силна политическа декларация за бъдещето на Западните Балкани. Като насочено към гражданите Българското председателство има за цел не политически декларации, а практични ползи за хората от региона - те които имат гражданите на Общността като международни разговори без роуминг такси, достъп до широколентов интернет, по-добра транспортна и комуникационна свързаност. Ще се работи за подобряване на връзките както между самите балкански държави, така и между тях и целия ЕС. Това ще бъде постигнато чрез създаване на по-добра пътна, железопътна мрежа, директни полети, газови и електровръзки. Не на последно място е и свързаността в образованието, чиято основна задача е младите хора да остават да живеят и работят в региона, който да предлага привлекателни възнаграждения и условия за живот. Очаква се в края на Българското председателство да бъде потвърдено, че ангажиментите, поети в София, ще залегнат в работата по които ще бъде потвърдена по време на Австрийското, а след това и на Румънското председателства. Знак за добра воля и желание за съвместна работа е и срещата, която се проведе в София на 7 декември тази година. За първи път от десетилетия лидерите на балканските страни седнаха на една маса и единодушно заявиха желание да положат общи усилия за сигурността и просперитета на Балканите.", "date": "2017.12.29", "title": "Българското председателство поставя нов хоризонт за Европа"}
{"url": "https://www.24chasa.bg/novini/article/6636156", "text": "Още в първите дни на 2018 г. ще бъдат пуснати в експлоатация седемте газанализатора, които столичната община наскоро закупи. Те са предадени на столичния КАТ и в момента се монтират. Това каза кметът на Столичната община Йорданка Фандъкова, цитирана от БТА, при последната за годината среща с медиите. Фандъкова коментира, че чистотата на въздуха е не просто поредната и важна задача на общината или на държавните институции, а е обща кауза на всички граждани на София. Според нея трябва да обединим хората, около тази кауза, защото това не е еднократна мярка, с която може да се реши проблемът, а са навици, начин на придвижване, начин на отопление. Целта на въвеждането на новите газанализатори е, от една страна, да не се допуска регистрацията на автомобили, които не отговарят на екологичните изисквания и, от друга страна, да може да се извършва контрол и по улиците, посочи кметът. Фандъкова отбеляза, че друга мярка за намаляването на замърсяването от транспорта е подобряване на транспортните средства на наземния градски транспорт. Тя напомни, че в момента текат процедури за закупуване на 120 автобуса на природен газ, отваря се нова процедура за още 22 автобуса със спестените средства от последните процедури. Тече и процедура за покупка на 20 електробуса. Общината, съвместно с Министерството на околната среда, продължават и контрола върху ползването на отпадъчни материали за отопление. Кметът посочи, че резултатите от пусната на 13 декември система за ранно предупреждение за замърсяване на въздуха от първите дни на работа - от 14 декември до 27 декември, е показала 100 процента точност на прогнозите. Кметът отбеляза, че периодът е кратък за по-сериозни изводи, но първите резултати са добри. По думите й първоначалните тестове са дали надеждност от близо 90 процента. Според Фандъкова трябва да се изработи цялостна система от мерки за намаляване на замърсяването на въздуха, в която да има както стимулиращи мерки, така и ограничителни, защото само единият вид не би дал добри резултати. Кметът коментира и ремонта на бул. \"Монтевидео\" в район \"Овча купел\". От утре се пуска движението по ремонтирания участък от булеварда, като днес приключва работата по маркировките. Остава да бъдат ремонтирани два участъка от булеварда, като следващата година ще бъде направен единият от тях - до Горнобанския път, а когато приключат наземните работи по метрото, ще се разшири и довърши отсечката, в която в момента текат строителните работи по подземната железница.", "date": "2017.12.29", "title": "Газанализаторите за проверка на коли ще заработят в София от началото на 2018 г."}
{"url": "https://www.24chasa.bg/novini/article/6636199", "text": "\"2018 ще бъде годината, в която трябва да начертаем Европа такава, каквато я искаме през следващите десетилетия. След като 2017 г. беляза възстановяване на проевропейските настроения в редица държави, е време не само да говорим в каква Европа искаме да живеем, но и да започнем да я реализираме,\" заяви българският евродепутат от ГЕРБ/ЕНП Ева Майдел в интервю за едно от най-четените и авторитетни издания за европейска политика \"Политико\", съобщи Пресцентърът на ПП ГЕРБ. Интервюто е част от разговори с трима евродепутати за техните наблюдения и научени уроци през 2017 г. и очакванията им за новата година. Освен Ева Майдел другите интервюирани са съпредседателя на групата на Зелените в Европарламента Ска Келер (Германия)и Жорди Соле (Испания). \"Имам усещането, че през 2018 г. все повече хора ще се включат в разговора за бъдещето на Европа и една от целите ми е да помогна техния глас да бъде чут в Европейския парламент\", коментира още Майдел, която през ноември 2017 г. бе избрана за председател на най-голямата асоциация на про-европейски организации \"Европейско движение\". Цялото интервю на българският евродепутат от ГЕРБ/ЕНП Ева Майдел пред авторитетното издание Политико, можете да прочетете тук: Какво научихте през 2017 година? В политиката, видях последствията от това притесненията, страховете и недоволството на хората да останат нечути. Разликите, които изглежда се увеличиха повече през 2017 г., могат да бъдат преодолени само чрез открит диалог. Ние се нуждаем се от повече срещи очи в очи с гражданите, които представляваме, за да разберем трудностите, пред които са изправени, за да бъдат те (гражданите)включени в процесите за промяна. Това е начинът да направим европейския проект по-силен. В личен план, 2017 даде старт на моето пътешествие като родител и многото уроци, които ми предстои да науча по пътя. Кой е Вашият връх през 2017? Всъщност, 2017-та беше много позитивна година за мен - въодушевяваща комбинация от това, досегашната ми работата да бъде призната за полезна и нови предизвикателства, които да я правят още по-интересна. Спечелих наградата за Евродепутат на годината в сферата на Новите технологии и бях избрана за президент на най-голямата неправителствена организация на континента -Европейско движение. Сега очаквам една много динамична 2018-та година, особено след като България поема Председателството на Съвета на ЕС. Кое беше най-негативното от 2017 ? Разделенията и недоверието, които продължават да съществуват в нашите общества - от отцепването на Каталуния, през притеснителаната риторика на Белия дом, до някои от радикалните движения, които набират инерция тук в Европа. Независимо от това, смятам, че има за какво да бъдем оптимисти - Европейският съюз набра сили, а изборите във важни държави като Австрия, Холандия, Германия и Франция показаха, че консенсусът все още е на страната на разумната, центристка политика. Вашият любим филм или телевизионно предаване от тази година? Защо? Ако трябва да бъде честна, напоследък не съм имала много време да гледам телевизия. Три думи, които ще използвате за да обобщите ЕС. Единство. Сила. Солидарност. Някои от намеренията Ви за новата година? Възнамерявам да използвам пълния потенциал на мрежата и платформата на Европейското движение за да доведа европейската идея по-близо до обикновените хора. Сега трябва да започнем трудния разговор за това какъв свят искаме да имаме утре, както и след 50 години - и как ще работим заедно за да превърнем тази визия в реалност. Имам усещането, че през 2018 все повече и повече хора ще се включат активно в този дебат. Какви са Вашите надежди за 2018? А очакванията? Винаги съм вярвала, че човек не бива да се надява на положителното развитие, а да работи за него. Европа не е отдалечена и абстрактна идея - тя е нещо, за което всички мислим, говорим и работим в ежедневието си. Ние трябва да превърнем Европа в това, което вярваме, че тя трябва да бъде. Затова, предполагам, че ако се надявам на нещо, то е да се обединим и да работим неуморно за един по-различен Европейски съюз, който помага на гражданите си да успяват и насърчава техните таланти, креативност и предприемачески дух.", "date": "2017.12.29", "title": "Ева Майдел пред \"Политико\": 2018 ще е годината, в която трябва да начертаем бъдещето на Европа"}
{"url": "https://www.24chasa.bg/novini/article/6636211", "text": "Центърът за градска мобилност променя експериментално маршрутите на различни автобусни линии, съобщиха от пресцентъра на Столичната община, цитирани от БТА. Промяната влиза в сила от 1 януари 2018 г. и ще бъде в сила до 30 юни 2018 г. Автобусна линия номер 27 ще бъде с удължен маршрут - от бул. \"Рожен\" през пътен възел \"Надежда\" до кръстовището с ул. \"Скопие\" и бул. \"Кн. Мария Луиза\", продължава по южния локал на бул. \"Кн. Мария Луиза\", надясно по бул. \"Ген. Николай Г. Столетов\", надясно по ул. \"Подполковник Калитин\", надясно по ул. \"Скопие\", по бул. \"Рожен\" и продължава по маршрута си, двупосочно. Автобусна линия номер 384 ще е с променен маршрут - от летище \"София Терминал 2\", ул. \"Продан Таракчиев\", бул. \"Христофор Колумб\", наляво по бул. \"Проф. Цветан Лазаров\", надясно по бул. \"Копенхаген\", наляво по ул. \"Обиколна\" и по маршрута до обръщалото в ж.к. \"Дружба 2\". В посока летище \"София Терминал 2\" ще се движи от обръщалото в ж.к. \"Дружба 2\", по ул. \"Обиколна\", надясно по бул. \"Копенхаген\", наляво по бул. \"Проф. Цветан Лазаров\", надясно по ул. \"Илия Бешков\", наляво по ул. \"Кап. Димитър Списаревски\", надясно по бул. \"Христофор Колумб\" и по маршрута до Летище \"София Терминал 2\". Автобусна линия номер 184 ще бъде също с променен маршрут. Тя ще се движи от ул. \"Ген. Гурко\" по маршрута на автобусна линия номер 84 до кръстовище бул. \"Христофор Колумб\", след това ще продължи по ул. \"Мими Балканска\", наляво по ул. \"Мими Балканска\" и бул. \"Брюксел\" до летище \"София Терминал 1\", обратно по бул. \"Брюксел\", ул. \"Мими Балканска\", ул. \"Продан Таракчиев\", летище \"София Терминал 2\", обратно по маршрута до кръстовище ул. \"Продан Таракчиев\" - бул. \"Христофор Колумб\" и наляво по бул. \"Христофор Колумб\" по маршрута на автобусна линия номер 84 до ул. \"Ген. Гурко\". Линията с номер 84 ще се движи по действащия маршрут. Автобусни линии с номера 111 и 260 ще бъдат с променен маршрут само в посока бул. \"Цар Борис III\". От спирка с код 2050 \"Ул. Монтевидео\", разположена на бул. \"Никола Петков\", автобусите ще се движат в локалното платно на булеварда в участъка от ул. \"Букет\" до изхода от локалното платно срещу ул. \"Паскал Тодоров\" и по централното пътно платно по маршрутите си, като обслужващата спирка е изместената такава с код 0350 \"Бул. Никола Петков\" от централното в локалното платно срещу съществуващото положение при осигурена поддръжка на промененото трасе. Автобусните линии с номера 58 и 59 ще са с променен брой коли, а автобусни линии с номера 12, 117 и 119 - с променени разписания. За периода на експерименталната промяна ЦГМ ще извърши наблюдение и анализ на съществуващото транспортно обслужване на засегнатите автобусни линии.", "date": "2017.12.29", "title": "Променят се експериментално маршрутите на автобусни линии в София"}
{"url": "https://www.24chasa.bg/novini/article/6636238", "text": "Бързият влак между София и Видин едва не прегази днес невръстно дете, съобщи сайтът konkurent.bg. Инцидентът се разиграл край жп линията, която преминава под надлеза при КАТ във Враца. Само бързата реакция на машиниста е предотвратилатрагедията. Дете на видима възраст около 7 години било оставено само и си играело с камъните между релсите. Машинистът видял детето и набил спирачките. Влакът тъкмо излизал от гара Враца и още не бил увеличил скоростта, затова човека в локомотива успял да реагира навреме и да предотврати трагедията. Пътници от бързия влак за Видин потвърдиха, че композицията е стояла няколко минути в района на надлеза, като спряла без видима причина. Детето пък било изнесено от трима души, които паркирали колата си до жп линията. Гузната компания офейкала бързо от мястото преди намесата на полицията.", "date": "2017.12.29", "title": "Влак за малко не прегази дете край Враца"}
{"url": "https://www.24chasa.bg/novini/article/6636213", "text": "Опасно ниски температури и значителен снеговалеж обхванаха половината САЩ и представители на властите подканиха хората да помогнат на бездомните и възрастните, предаде Асошиейтед прес. Метеоролозите предупредиха американците да внимават за хипотермия и измръзване от арктическия студ, който обхваща голяма част от страната от Средния Запад до североизточните части. Температурите в Уотъртаун, щата Ню Йорк, достигнаха минус 35 градуса вчера сутринта и се повишиха до минус 22 градуса рано днес. Продължителното и опасно застудяване накара защитници на правата на бездомните да се опитат да ги приберат от улиците и да им осигурят допълнителни легла. На някои места бяха създадени и центрове за затопляне, предава БТА. Бостънският център за подслоняване на бездомни \"Пайн стрийт ин\" изпрати микробус със социални работници, които да убедят бездомните да прекарат нощта на закрито. Много от тях обаче заявили, че предпочитат улиците. Говорителка на център за бездомници зави, че тези, които не искат да отидат в приют, получават завивки, топли дрехи и топла напитка, както и предупреждение за опасностите от силните студове. Щатското министерство на Охайо по проблемите на възрастните хора предупреди, че старите хора са изложени на по-висок риск от толкова силни студове. Служители на министерството подканиха жителите на щата да посетят членове на семействата си, приятели и съседи, да се погрижат да са на топло и да имат необходимите им храна, вода и лекарства. Защитници на правата на животните подканиха американците да не забравят и домашните си любимци. Вчера от Арканзас до Мейн бяха отбелязани температурни рекорди. Студеният въздух вероятно ще се задържи и през уикенда, като достигне щатите Тексас и Флорида. На връх Вашингтон в Ню Хемпшър беше отбелязана температура от минус 37 градуса. В Средния Запад не се очаква температурите в Минеаполис да надхвърлят минус 18 градуса през уикенда. По Нова година в Ню Йорк температурите вероятно ще бъдат между минус 7 и минус 11 градуса. В голяма част от щата Монтана е издадено предупреждение за опасност от снежна буря, която ще бъде последвана от ниски температури.", "date": "2017.12.29", "title": "Подканват американци да помагат на бездомните и възрастните в тежките студове (Снимки)"}
{"url": "https://www.24chasa.bg/novini/article/6635933", "text": "Групите \"Акага\" и \"Сигнал\" са част от новогодишната програма \"Сцена под звездите\", която ще се проведе на пл. \"Княз Александър I\" в София. За 19-и пореден път Българската национална телевизия и Столичната община организират празничния концерт-спектакъл. Станалото традиционно събитие ще подари незабравима новогодишна нощ на столичани, а БНТ ще предава на живо концерта.  Той ще започне в 22 часа и ще продължи до 1 часа на 1 януари. Водещи ще са журналистката от БНТ1 Анна Ангелова и актьорът Владимир Пенев. Музикалната програмата е поверена на едни от най-популярните български изпълнители - Хилда Казасян, Васил Петров, Бенда на Ангел Заберски, група „Акага”, Дара, Михаела Маринова, Християна Лоизу, група „Сигнал” и Николина Чакърдъкова с Ансамбъла на неврокопските танцьори. Очаква се над 20 000 софиянци да посрещнат новата 2018 година на площада.", "date": "2017.12.29", "title": "Около 20 000 софиянци се очакват на площада в новогодишната нощ"}
{"url": "https://www.24chasa.bg/novini/article/6635533", "text": "Трима души са открити мъртви в къща, разположена в с. Поповац, недалеч от град Ниш, съобщава сръбското издание Kurir, цитирано от Фокус. По предварителна информация причината за смъртта е задушаване с дим. Според непотвърдени данни загиналите са трима мъже на 48, 36 и 28 години. Полицията е започнала разследване по случая. Най-вероятно тримата са запалили огън в къщата с цел да се стоплят. Очаква се още информация по случая.", "date": "2017.12.29", "title": "Трима загинаха в къща край Ниш след задушаване с дим"}
{"url": "https://www.24chasa.bg/novini/article/6635526", "text": "79-годишен дядо е в реанимацията на великотърновската болница, след опит за самоубийство с незаконно притежавано оръжие. Драмата се разиграла в семейното жилище във Велико Търново около обед в четвъртък. По това време съпругата на Д.Х. отишла до аптеката. Останал сам у дома, той насочил револвера и се прострелял в гърдите. Щом се прибрала, пенсионерката се натъкнала на кървавата гледка. От шока жената колабирала. Около 13 ч. на мястото бил повикан екип на спешна помощ и полиция. Двамата били откарани в болницата. Старецът бил спешно подложен на хирургична интервенция. Извадени били проектилите от гръдния кош, които по чудо не са засегнали жизненоважни органи, казаха лекарите. Причините за драмата се разследват.", "date": "2017.12.29", "title": "Дядо оцеля по чудо, след като\nсе простреля в гърдите в Търново"}
{"url": "https://www.24chasa.bg/novini/article/6635524", "text": " Среднощен палеж на автомобил в Бургас се превърна в огнена клада, която унищожи три коли на 29 декември. Автомобилите били паркирани  до бл.3 в к-с \"Славейков\". Сигнал за пожар е получен в полицията около 02.00 ч. , на място веднага е изпратен екип от трима огнеборци. Установено е, че пожарът е започнал от  лек автомобил \"Субаро Легаци\" с бургаска регистрация, собственост на 31 - годишен бургазлия. Пламъците унищожили напълно колата и засегнали още два автомобила,  паркирани в съседтво. \"Опел Астра\" е с обгоряла задна част и пръснато от високата температура задно стъкло, а \"Хюндай Лантра\" е с обгоряла предна лява част, както и изгоряла предна лява гума. Рано сутринта днес е бил извършен повторен оглед на мястото, за да се установят причините за инцидента, както и стойността на нанесените щети.", "date": "2017.12.29", "title": "Среднощна клада в Бургас, три коли унищожени от пламъците"}
{"url": "https://www.24chasa.bg/novini/article/6635578", "text": "Варненската окръжна прокуратура приключи следствието срещу 34-годишен дилър и го предаде на съд. Душо Душев от варненското село Голица ще отговаря пред закона за това, че държал, с цел разпространение, кокаин за повече от 65 000 лв. и накарал свой познат от съседно село да направи оранжерия, в която да отглежда марихуана. Обвинението срещу Душо е за \"умишлено склоняване чрез обещание за облаги, като подбудител и помагач за съучастника си 68-годишния Чавдар Кр. от село Бенковски да засее и отглежда марихуана и за държане с цел разпространение на 296 грама кокаин на стойност 65 225 лева, като престъплението по член 354а, ал. 2 от НК е в особено големи размери\". Двамата са заловени при специализирана полицейска операция в местността Черешова градина край село Бенковски, проведена на 7 юли 2017 г. В имота на 68-годишния Чавдар били открити насаждения от рода на конопа. През май Душо предоставил разсад с 39 растения на Чавдар. Обяснил му как да ги отглежда, предоставил му и тор и често идвал да провери как се грижи за тях, като му обещал заплащане за отглеждането на марихуаната. Душо обитавал съседен имот. След като полицейските служители се легитимирали пред Чавдар, той отишъл в къщата и повикал Душо. При вида на полицаите 34-годишният мъж грабнал торба, в която държал кокаина, скочил през прозореца и избягал към близката гора. По време на преследването му част от съдържанието на торбата се разсипало. Беглецът бил спрян с предупредителни изстрели и задържан. При ареста му се оказало, че в джоба на късите му панталонки имало торбичка с кокаин, който Душо успял да изхвърли на пода в наркооранжерията. При претърсването на имота били намерени и иззети 39 зелени растения и 636 грама суха маса марихуана, чиято обща стойност се изчислява на близо 4000 лева. Делото срещу двамата подсъдими е насрочено за разглеждане на 15 януари 2018 г. във Варненския окръжен съд.", "date": "2017.12.29", "title": "Съдят дилър от Варненско, държал кокаин за повече от 65 000 лв."}
{"url": "https://www.24chasa.bg/novini/article/6635588", "text": "НАТО най-вероятно ще засили диалога си с Русия през 2018 г., заяви генералният секретар на алианса Йенс Столтенберг, цитиран от ДПА и БТА.  Отношенията между Москва и НАТО са на най-ниското си равнище от Студената война, след като Русия анексира украинския полуостров Крим в началото на 2014 г. и започна да подкрепя сепаратистите в Източна Украйна. Това доведе до двегодишно замразяване на отношенията, като постоянните представители на алианса и Русия възобновиха преките разговори едва през 2016 г. През 2017 г. двете страни проведоха първите си обсъждания от началото на кризата. \"Очаквам да има повече срещи и по-голямо използване на тези преки военни канали за комуникация\", каза Столтенберг в интервю за ДПА. \"Така че имаме напредък както по отношение на политическия диалог, така и на военните канали за комуникация и целият алианс подкрепя това\", заяви още той. Откакто започна кризата в Украйна, НАТО засили отбраната си срещу агресия от страна на Русия и обвини Москва, че използва фалшива пропаганда и киберзаплахи, за да подкопава сигурността на региона. През декември американският държавен секретар Рекс Тилърсън заяви, че не може засиленият диалог да е както при нормализиране на отношенията, отхвърляйки исканията на Германия НАТО да разговаря по-интензивно с Москва. \"Подкрепяме диалога, когато има цел\", каза Тилърсън на среща с колегите си от НАТО, както и че не може да има \"връщане към редовните календарни срещи\", докато Русия не вземе под внимание западното безпокойство заради Украйна и хибридната война, наред с другите въпроси. Столтенберг изтъкна, че е важно каналите за комуникация с Русия да бъдат съхранени. \"Трябва да обърнем внимание на факта, че на изток имаме по-настъпателна Русия\", каза той. \"Същевременно посланието на НАТО е, че не искаме нова студена война. Не искаме нова надпревара във въоръжаването и искаме политически диалог с Русия.\" \"Този диалог не е лесен\", каза Столтенберг, отбелязвайки същевременно: \"Русия е наш съсед и ще остане такъв\".", "date": "2017.12.29", "title": "Столтенберг: НАТО вероятно ще засили диалога си с Русия през 2018 г."}
{"url": "https://www.24chasa.bg/novini/article/6635618", "text": "Външното министерство на Китай опроверга в петък обвиненията, според които Пекин доставя нефт на Северна Корея въпреки наложените международни икономически санкции, това съобщава Франс прес, цитирана от Фокус. По думите на говорителя на ведомството, „скорошните съобщение относно тази ситуация се разминават с фактите“. Китайското правителство не би позволило на „своите граждани или компании да се замесят в каквито и да е да действия“, които нарушават резолюциите на ООН. По-рано в петък властите в Сеул задържаха хонконгски кораб, който според тях е извършвал незаконни доставки на нефт за Северна Корея в края на октомври. По-рано южнокорейско издание излезе с информация за поне 30 случая на нарушаване на санкциите по отношение на Пхенян от страна на Китай за период от октомври до началото на декември. \"Не смятам, че да се вдига врява в медиите допринася за взаимното сътрудничество и доверие\" отбеляза още говорителят.", "date": "2017.12.29", "title": "Китай опроверга твърденията, че доставя тайно нефт на Северна Корея"}
{"url": "https://www.24chasa.bg/novini/article/6635635", "text": "Въоръжен мъж е нападнал църква, разположена на юг от египетската столица Кайро, но е бил застрелян от полицията, съобщава Франс прес, цитирана от Фокус. По данни на властите нападателят е опитал да влезе в намиращата се в провинция Хелуван църква, като за момента не е ясно дали е успял да нарани някого преди да бъде убит.", "date": "2017.12.29", "title": "Въоръжен нападна църква в Египет, полицаи го застреляха"}
{"url": "https://www.24chasa.bg/novini/article/6635664", "text": "Десет екипа специално обучени полицаи с автомати ще охраняват стратегическите обекти в София по новогодишните празници. Това съобщиха от СДВР. Площад \"Александър Батенберг\", където ще бъде новогодишният концерт, ще бъде заграден с тежка техника, за да се попречи на опити за навлизането на автомобили или камиони сред празнуващите. Мерките са заради последните терористични актове в различни европейски държави, предаде  .  Осем контролно-пропускателни пункта ще бъдат изградени за новогодишната нощ около площад \"Александър Батенберг\". На пунктовете полицията ще проверява всички, които са със съмнително поведение, в нетрезво състояние или носят в себе си забранени предмети, обясниха от СДВР. 12 екипа на жандармерията, които ще бъдат специално на площада също ще бдят за сигурността на гражданите, които са решили да празнуват под открито небе, обясниха още от полицията. Площадът ще бъде ограден и с две линии тежка техника, обясни комисар Борислав Муров, началник на \"Охранителна полиция\" в СДВР. Освен това в София ще бъдат пуснати и десет специални екипа от полицаи, които са преминали обучение в специализирания отряд за борба с тероризма. Те ще бъдат въоръжени с автомати и ще охраняват всички важни места на столицата, както и стратегически обекти като ЖП-гарата, аерогарата и автогарата. Засилено полицейско присъствие предвиждат още от СДВР и в района на бежанските центрове, както и на джамията в центъра на София.", "date": "2017.12.29", "title": "Десетки екипи от полиция и жандармерия ще охраняват \"Батенберг\" в София на Нова година"}
{"url": "https://www.24chasa.bg/novini/article/6635709", "text": "Повредата, довела до прекъсване на достъпа на Столичната здравноосигурителна каса до общите информационни ресурси на Националната здравноосигурителна каса, е отстранена. Това съобщиха от НЗОК, цитирани от БТА. От тази сутрин гишетата за прием на граждани в сградата на ул. \"Енос\" 10, вход Б, както и в офисите на касата, работят нормално. Причината за прекъсване на оптичната връзка е възникнал пожар в колектор на бул. \"България\" в столицата, през който минават силови и комуникационни кабели, информират от НЗОК.", "date": "2017.12.29", "title": "Отстраниха повредата в Столичната здравноосигурителна каса"}
{"url": "https://www.24chasa.bg/novini/article/6635711", "text": "По време на почивните дни от 23 до 27 декември на всички изходни артерии поставихме полицейски екипи и нямахме много тежки произшествия – само 10, което е сравнително малко за София. Имаше около 25 пияни шофьори“. Това каза началникът на отдел „Пътна полиция“ към Столична дирекция на вътрешните работи (СДВР) комисар Тенчо Тенев на брифинг за предприетите от полицията мерки във връзка с предстоящите новогодишни празници, предаде „Фокус“. По думите му същата организация ще бъде направена и за новогодишните празници. „Когато движението стане по-натоварено, на кръстовищата ще бъде изключена светофарната уредба и движението ще се извършва от регулировчик. Това ще стане и пред всички молове“, обясни комисар Тенев. „На 1 януари също ще има сериозна организация. Очаква се засилено движението на автомобили в посока София, така че ще има и засилено присъствие на полицаи на входовете на града, за да може всички да влязат безпроблемно“, каза той и уточни, че това ще се случи и на 2 и 3 януари. Според него се очаква 150 хил. автомобила да влязат в София в края на почивните дни, като най-големият трафик традиционно е на АМ „Тракия“. „Много често се натъкваме при многото ПТП-та в София на водачи, които след като се ударят, не си слагат светлоотразителните жилетки или знак „Внимание“ и застават по средната на пътното платно. Искам да напомня, че при такова нещо особено в тъмната част на денонощието е изключително важно да се обличат светлоотразителните жилетки, за да могат хората на платното да се виждат“, каза още ком. Тенев. Той уточни, че статистиката за декември тази година е по-добра в сравнение с миналогодишната. „Със 100 по-малко са регистрираните тежки произшествия и с 1000 по-малко леките. А с 4 по-малко са убитите при катастрофи – 38 броя“, каза ком. Тенев. По време на празниците са извършени 303 проверки на пиротехнически изделия, от които са открити само 25, несъответстващи на изискванията. Това каза главният директор на ГД „Контрол на пазара“ към Държавна агенция за метрологичен и технически надзор (ДАМТН) инж. Мирослав Йотов на брифинга. „Както миналата година, така и сега ДАМТН съвместно със служба КОС извършваме проверки на пиротехническите изделия във връзка с празниците, когато се наблюдава най-засилено тяхното търсене. Имаме заповеди за спиране на разпространението на 3 вида фойерверки, които са били с нарушена опаковка“, каза още инж. Йотов и уточни, че проверката е показала спад на нарушенията в сравнение с миналата година. „Факт, който е потвърден и от изказването на лекарите от „Пирогов“, е, че по коледните празници не е имало инциденти, свързани с употребата на фойерверки. Считаме, че с нашата работа и превенцията, която оказваме всяка година, потребителите вече имат изградена правилна култура за тяхната употреба. Но не трябва да се забравя, че не трябва да се купуват пиротехнически изделия от нерегламентирани места“, каза още той и уточни, че всички обекти, които продават пиротехника, трябва да имат разрешение от служба КОС.", "date": "2017.12.29", "title": "По празниците само 10 тежки катастрофи\nв София, пияните шофьори - около 25"}
{"url": "https://www.24chasa.bg/novini/article/6635732", "text": " Трима души са убити след като в петък въоръжен мъж се опита да нападне църква в египетската провинция Хелуан, съобщава Ройтерс, като се позовава на информация от местни медии, цитиращи вътрешното министерство на страната. Не ясно обаче дали посоченият брой включва и нападателя, който е бил застрелян от полицията, предава Фокус. Според държавната агенция MENA в организираната атака е бил замесен повече от един атакуващ, полицията е започнала издирване на съучастник на убития. Според държавна телевизия поне един от загиналите е полицай.", "date": "2017.12.29", "title": "Трима са убити при атаката в църква в Египет"}
{"url": "https://www.24chasa.bg/novini/article/6635746", "text": "Министерският съвет одобри допълнителни разходи и трансфери за 2017 г. в размер на 53,4 млн. лв. Това съобщиха от Пресслужбата на кабинета.  Основната част от средствата са за осигуряване на дейности в областта на отбраната. По бюджета на Министерството на отбраната се отпускат 23 млн. лв., от които за поддръжка на хардуера на комуникационните, информационните и навигационните системи на летища на Военновъздушните сили – 20 млн. лв., за строително-ремонтни дейности – 2 млн. лв. и за реконструкция на административната сграда на служба „Военна информация“ – 1 млн. лв. Средствата за ВВС се осигуряват за сметка на предвидените за осигуряване на летателната годност на самолетите МиГ-29 – процедура, която беше спряна поради обжалване от трета страна. За ремонтни дейности в държавните висши военни училища чрез бюджета на Министерството на отбрана се трансферират 28 млн. лв. От тях за ВА „Г. С. Раковски“ се отпускат 7 млн. лв., за НВУ „Васил Левски“ – 16 млн. лв., и за ВВМУ „Н. Й. Вапцаров“ – 5 млн. лв. Предвидени са и средства за рехабилитация на общинската пътна мрежа на община Елин Пелин на стойност 1 млн. лв. Такава сума е одобрена и за възстановяване и рехабилитация на улици в гр. Златарица и в с. Горско ново село. На община Аксаково се предоставят 400 000 лв. за придобиване на последните три етажа от административната сграда на кметството. Постановлението на Министерския съвет е прието неприсъствено на 22 декември.", "date": "2017.12.29", "title": "Министерският съвет одобри допълнителни разходи за отбраната"}
{"url": "https://www.24chasa.bg/novini/article/6635658", "text": "Фалшификаторите на документи в Гърция правят бизнеса на живота си. Това разказва репортерът на \"Билд\" Кристоф Кюрбел, който стана Петър Иванов, купувайки си български паспорт за 2 000 евро. Тази година гръцката полиция успя да хване стотици фалшификатори на документи - само за последните 3 месеца на летищата в страната са арестувани 729 бежанци с документи - менте. Въпреки това много мигранти успяват да си купят такива и да пътуват  с тях към Европа. Гръцки паспорт и самолетен билет за Германия струват на един бежанец между 4 и 5 хиляди евро, разказва Кристоф Кюрбел. \"В столицата на Гърция не е трудно да намериш човек, от когото можеш да си купиш документ за самоличност. Срещнах се с един такъв мъж на оживена улица в Атина. Носеше качулка, така че лицето му едва да се вижда и искаше да е сигурен, че не съм немски полицай. По неговите думи, много такива следят ситуацията с бежанците в Гърция. Аз си измислих историята, че искам да пътувам в Турция, а това не е особено лесно за немски журналист и той не се усъмни\", разказва началото на разследването си Кюрбел. \"На бежанците препоръчвам да си купят италиански или гръцки паспорт. Така е по-лесно да се стигне със самолет до Италия и оттам с влак до Германия. Откакто немските полицаи ни следят в Гърция, бизнесът ни стана по-сложен и цените на услугите се вдигнаха. Тази ситуация описва фалшификаторът на документи на немския журналист. В твоята ситуация и български паспорт върши работа, с него ще минеш лесно в Турция\", казва още мъжът на Кюрбел.  Уговорихме се за цената - българският паспорт ще ми струва общо 2 000 евро - 1 000 при предаването на снимките и още 1 000 при получаването на документа, уточнява сделката репортерът. Още на следващата сутрин занесох снимките и 1 000 евро на мъжа в едно кафене в Атина. В нормални условия паспортът става готов за 3 дни, но заради коледните празници в моя случай беше готов за 5. Получих документа срещу обещаните още 1 000 евро на оживен площад в града. Вече имам и българско име - Петър Тодоров Иванов, завършва историята си Кристоф.", "date": "2017.12.29", "title": "Немски репортер стана Петър Иванов с бг паспорт, купен в Гърция за 2000 евро"}
{"url": "https://www.24chasa.bg/novini/article/6635750", "text": "„Ръководството на парламентарната група на \"БСП за България\" изготви отчета за 2017 г. Удовлетворени сме от свършената работа. Годината беше различна и интересна. Тя започна с встъпването на Румен Радев и Илияна Йотова в президентската институция - една сериозна промяна за България. Премина през удвояване на подкрепата за нас и увеличаване на депутатите от 38 на 80. Завърши с победа в битката ни срещу забраната за лечение с нови лекарства. Между тези събития БСП отстояваше поетите ангажименти в предизборната кампания”, това написа председателят на НС на БСП Корнелия Нинова във Фейсбук. Тя припомня, че ПГ на „БСП за България” е внесла 30 законопроекта в защита правата на работници, малък и среден бизнес, хора с увреждания, пенсионери, български производители, млади семейства. „Изразихме позиции по важни за живота на хората въпроси в 41 изказвания от името на парламентарната ни група. Контролирахме управляващите чрез 651 зададени въпроси и 48 питания”, пише още лидерът на левицата. Нинова добавя, че целият отчет за свършеното ще бъде представен от всеки депутат в избирателния му район в следващите дни. „Пред нас стои новата 2018 г. с редица нерешени проблеми.\"- отбелязва председателят на БСП. „Днес обсъдихме приоритетите си за следващата сесия на НС. Безспорно здравеопазването е един от тях, както и бедността и доходите, особено на фона на задаващо се ново увеличение за цените на газ и вода. Уточнихме и мотивите на вот на недоверие към правителството на Бойко Борисов за корупция, който ще бъде внесен на 17.01.18 г.”, добавя още тя. Корнелия Нинова, пише още, че европредседателството е важно за България, но то не може да бъде спирачка за борбата с корупцията. Тя заявява, че статията на \"Гардиън\", в която се посочва, че най-корумпираната държава поема председателството, трябва да притеснява всеки един от политиците, защото става въпрос за образа на България. „По-притеснени обаче трябва да сме от това, че бедността и корупцията са двете страни на една монета. Няма как да се борим с бедността, ако не се справим с корупцията. Вместо правителството да си затваря очите пред този факт и да призовава шест месеца да си мълчим, за да не се излагаме пред чужденците, по-добре да потърси начин за решаване на тези проблеми и чрез председателството”, категорична е Нинова. Председателят на БСП заявява, че могат да бъдат намерени решения за намаляване на бедността и неравенствата, за общи мерки за борба с корупцията и истинска, а не имитация на съдебна реформа.", "date": "2017.12.29", "title": "Нинова: През 2017 г. \"БСП за България\" отстояваше поетите ангажименти"}
{"url": "https://www.24chasa.bg/novini/article/6635756", "text": "Семейство от Тибет е задържано под стража по искане на Районната прокуратура в Генерал Тошево за незаконно преминаване на държавната граница на България, съобщи пресцентърът на Апелативната прокуратура. Районният съд е определил мярката за неотклонение на баща, син и дъщеря. Тримата чужди граждани, които се представят като семейство Тензин от Тибет,са пресекли границата на 26 декември без разрешение на надлежните органи на властта. В граничното полицейско управление-Генерал Тошево са образувани три досъдебни производства срещу чужденците. И тримата са без документи за самоличност, информират от пресцентъра на Апелативната прокуратура.", "date": "2017.12.29", "title": "Задържаха семейство от Тибет за незаконно преминаване на границата край Генерал Тошево"}
{"url": "https://www.24chasa.bg/novini/article/6635309", "text": "Шестнайсет души загинаха и над 30 бяха ранени при пожар в ресторант в търговския център \"Камала Милз\" в индийската финансова столица Мумбай, съобщи ТАСС, като се позовава на полицията на щата Махаращра. Пожарът, пламнал в ресторанта, разположен на покрива на четириетажната сграда, бързо обхванал цялото здание, предаде Асошиейтед прес, като се позовава на местната полиция. По първоначални данни пожарът бил причинен от късо съединение, съобщи телевизия Ен Ди Ти Ви. Според нея някои ресторанти и магазини, разположени в комплекса, не са спазвали мерките за безопасност, предава БТА.  В потушаването на огъня, продължило над пет часа, участвали осем пожарни машини.", "date": "2017.12.29", "title": "16 загинаха, а над 30 бяха ранени при пожар в ресторант в Индия (Видео)"}
{"url": "https://www.24chasa.bg/novini/article/6635315", "text": "Русия съобщи, че е възстановена връзката с първия анголски телекомуникационен спътник \"АнгоСат\". Телеметричните данни показват, че всички системи на космическия апарат работят нормално, съобщи пресслужбата на ракетно-космическата корпорация \"Енергия\", цитирана от ТАСС и БТА. Връзката беше изгубена след изстрелването на спътника от космодрума Байконур на 26 декември. Причината за проблема с анголския спътник - първия космически апарат на африканската страна, произведен в РКК \"Енергия\" по поръчка на министерството на телекомуникациите на Ангола, вероятно е разреждане на акумулаторите на апарата, според източници от ракетно-космическия отрасъл, посочва ТАСС.", "date": "2017.12.29", "title": "Русия: Възстановихме връзката със спътника \"Ангосат\""}
{"url": "https://www.24chasa.bg/novini/article/6635321", "text": "Президентът на САЩ Доналд Тръмп иронизира глобалното затопляне, в момент когато северните и източните части на страната са обхванати от изключително студена вълна, с температури до минус 40 градуса по Целзий, съобщиха Франс прес и Асошиейтед прес. \"По източното крайбрежие новогодишната нощ може да стане НАЙ-СТУДЕНАТА в историята\", написа Тръмп в Туитър. \"Навярно бихме могли да използваме малко от това добро старо глобално затопляне. За да се предпази от него нашата страна, но не и никоя друга страна, се готвеше да плати ТРИЛИОНИ ДОЛАРИ. Обличайте се топло!\", добави президентът, който е в имението си Мар-а-Лаго във Флорида, където прекарва празниците, предава БТА. Тръмп неколкократно е изразявал скептичното си отношение към климатичните промени, наричайки глобалното затопляне \"измама\", създадена от китайците, за да навредят на американската индустрия, припомня АП. Туитът на Тръмп предизвика лавина от реакции на интернет потребители и учени, които се опитаха да обяснят на американския президент какво представляват климатичните промени, отбелязва АФП. \"Климатичните промени са нещо много реално, дори да е студено навън пред \"Тръмп тауър\" в момента\", отговори в Туитър директорът на Академията на науките в Калифорния Джон Фоули. \"По същия начин, винаги има глад по света, макар че вие сте хапнали един Биг Мак\", добави той. \"През 2017 година имаше приблизително три рекордни жеги в Съединените щати за всяко рекордно застудяване\", написа депутатът демократ от щата Вашингтон Прамила Джейпал. \"Времето не е същото нещо като климата. Президентът би трябвало да може да разбира това. Не е трудно\", добави тя. Според Световната метеорологична организация (СМО) към ООН 2017 г. се очаква да бъде най-топлата година, регистрирана някога по цялата планета, отбелязва Франс прес.", "date": "2017.12.29", "title": "Тръмп иронизира глобалното затопляне, докато в части на САЩ е -40 градуса"}
{"url": "https://www.24chasa.bg/novini/article/6635325", "text": "\"Природозащитниците могат да бъдат спокойни - хотели в защитените зони на Пирин няма да се строят, това е уредено със закон\", заяви министърът на екологията Нено Димов в предаването \"Здравей, България\" по  Според него в приетото в четвъртък решение на Министерския съвет единствено се заявява възможност за изграждане на втори кабинков лифт и друга спортна инфраструктура при конкретно инвестиционно намерение от даден инвеститор. Всяко предложение трябва да мине през всички екологични оценки, уточни министър Димов. \"Нито аз, нито правителството сме страна в този спор. Ние търсим баланс между опазването на околната среда и развитието на бизнеса в региона\", каза още той по повод протестите в София в четвъртък вечер. Министърът заяви, че няма данни протестите да са част от кампания, която подпомага ски туризма в други държави, а и това не било предмет на дейност на неговото министерство. Според него вторият кабинков лифт в Банско ще намали стотиците автомобили, с които иначе скиорите стигат до лифтовете и замърсяват въздуха и природата. \"Протестите са елементи на демокрацията и в тях няма нищо лошо. В четвъртък протестираха три различни групи, което означава, че проблемът е многостранен и трябва да бъде решен\", декларира министърът на околната среда.", "date": "2017.12.29", "title": "Нено Димов: Хотели в защитените зони на Пирин няма да се строят"}
{"url": "https://www.24chasa.bg/novini/article/6635327", "text": "Южнокорейските власти са задържали кораб, принадлежащ на Хонконг заради съмнение, че морският съд е извършвал нелегални доставки на нефт към Северна Корея, в разрез с международните санкции, съобщава Ройтерс, цитирана от Фокус. Според данни на официално лице от външното министерство на Сеул, корабът се е срещнал в международни води с морски съд на пхенянския режим в края на октомври, когато е извършено и нарушението. Не е дадена допълнителна информация. По-рано през декември Съветът за сигурност на ООН наложи допълнителни икономически санкции срещу Северна Корея, които ограничиха продажбата на нефт към режима в Пхенян с 90%. Новите рестрикции са мотиривани с факта, че нефтът и нефтените продукти са от изключителна важност за развиване на ядрената и ракетна програма на Северна Корея.", "date": "2017.12.29", "title": "Задържаха кораб в Южна Корея, подозират, че доставял нефт за КНДР"}
{"url": "https://www.24chasa.bg/novini/article/6635329", "text": "Руският президент Владимир Путин подписа на 29 декември указ за увеличение на минималната работна заплата в страната, съобщава РИА Новости, цитирана от Фокус. Така през 2018 г. минималното възнаграждение ще се равнява на 9,489 рубли (ок. 160 долара). До момента минималната работна заплата се равняваше на 7,800 рубли (ок. 135 долара). По-рано подписаният документ бе одобрен от Държавната дума и Съветът на Руската федерация.", "date": "2017.12.29", "title": "Путин подписа указ за увеличаване на минималната заплата в Русия"}
{"url": "https://www.24chasa.bg/novini/article/6635323", "text": "Депутатите им бяха спретнали коледна честитка, а именно да не могат да се пенсионират. Това каза омбудсманът Мая Манолова за проблема с пенсионирането на миньорите в Кюстендил в студиото на \"Денят започва\" по  . Без дебат, без коментар депутатите приемат текст, с който вземат това решение. На практика миньорите са си оформили всички документи, но сега ще трябва да чакат още 10 години, когато ще навършат 54 години, за да се пенсионират. Това се прави заради едно просто прецизиране на Кодекса за социално осигуряване. Оказа се, че и НОИ нямат анализ колко ще спести държавата. Миньорите имат по 24 години подземен стаж и заради тази промяна, няма да могат да се пенсионират. Нямам обяснение защо никой не е задал въпроса защо се прави това, колко хора ще бъдат ощетени, става дума за няколкостотин човека, каза още Манолова.  Разчитам НОИ да направи този анализ постфактум, това е несправедливост, която не е партийно оцветена, сега с общи усилия трябва да се поправи тази несправедливост. Ние сме държавата на невинните, обикновено никой не е виновен, накрая ще е неправилно да се хвърли цялата тежест върху чиновник от НОИ, реално решенията се вземат в парламента и това няма как да се случи без дебат, завърши темата омбудсманът. Проблемът с некоректните работодатели тя обобщи така: \"От април до декември убеждавах депутатите в нещо очевидно - трябва да се затворят вратичките пред наглите работодатели, в момента всички работници, които имат дължими суми за последните 3 години, ще могат да си вземат парите\".  Открих десетки нарушения при формиране на цената на водата, с една част КЕВР се съобрази, с големите числа обаче, КЕВР не се съобрази, радвам се, че прокуратурата ще се занимае с въпроса. Оптимист съм, че този път КЕВР ще изпие чашата студена вода, а гражданите ще празнуват победа, коментира проблема с вдигането на цените на водата Манолова. ", "date": "2017.12.29", "title": "Манолова: Ние сме държава на невинните, обикновено никой не е виновен"}
{"url": "https://www.24chasa.bg/novini/article/6635336", "text": "През изминалото денонощие в страната са станали 21 тежки пътни произшествия, при които един е загинал, 28 са пострадали, от които двама с опасност за живота. Това съобщи пресцентърът на МВР. В София през денонощието са регистрирани 149 леки и две тежки катастрофи, при които има петима ранени.", "date": "2017.12.29", "title": "1 е загинал, а 28 са ранени при катастрофи през денонощието в страната"}
{"url": "https://www.24chasa.bg/novini/article/6635340", "text": "Разследването за руска следа в американските избори миналата година прави САЩ да изглеждат \"много зле\", заяви президентът Доналд Тръмп в интервю за вестник \"Ню Йорк таймс\", предава БТА. Въпросът за федералното разследване за руска следа в американските избори тегне над Белия дом, откакто Доналд Тръмп е на власт, а някои негови приближени в последните седмици заявиха, че назначеният да води разследването специален прокурор Робърт Мълър е пристрастен. \"Не е имало никакво съглашателство. Но смятам, че той (Мълър) ще бъде справедлив\", каза Тръмп в 30-минутно интервю в своя голф клуб във Флорида. В хода на разследването Мълър обвини хора от близкото обкръжение на Тръмп. Пред \"Ню Йорк таймс\" американският президент посочи, че не знае колко време ще продължи то. \"Не мога да ви кажа. Не знам.\" Тръмп каза още, че ако разследването продължи прекалено дълго, това ще направи \"страната да изглежда много зле и ще я постави в много лоша позиция\". След отправени от него критики по адрес на Китай, че китайски кораби са прехвърляли петрол на борда на севернокорейски плавателни съдове в нарушение на санкциите на ООН той изрично призна, че е бил \"мек\" към Пекин по въпросите на търговията с надеждата китайското ръководство да упражни натиск върху Северна Корея да се откаже от ядрената си програма. \"Петролът тече към Северна Корея. Не за това се бях споразумял\", възкликна той, загатвайки за възможност за агресивни действия срещу Пекин в сферата на търговията. \"Ако не ни помогнат за Северна Корея, ще направя това, което винаги съм казвал, че искам да направя.\" \"Китай може да реши севернокорейския проблем, и те ни помагат, и то много, но не достатъчно.\" Тръмп изрази и недоволството си по отношение на Северноамериканското споразумение за свободна търговия (НАФТА), което в момента САЩ се опитват да предоговорят. \"Ако не постигна нужното споразумение, ще премахна НАФТА точно за две секунди. Но се справяме доста добре (в преговорите)\", заяви Тръмп.", "date": "2017.12.29", "title": "Тръмп: Разследването за руска намеса на изборите постави САЩ в лоша позиция"}
{"url": "https://www.24chasa.bg/novini/article/6635183", "text": "Какво се случи през 2017 г. Кои бяха основните й теми, акценти, личности. Кои бяха основните събития и личности. Вижте отговорите тук.                                                                                                                                                                                                                                                                                                                                                                                                                                                                                                                                                                                                                                               ", "date": "2017.12.29", "title": "Обзорите на 2017 г."}
{"url": "https://www.24chasa.bg/novini/article/6635346", "text": "Турция ще подпише в по-късно в петък, 29 декември, договора за отпускане на заем от страна на Русия, предназначен за закупуване на руски системи за противовъздушна отбрана, припомня турският всекидневник Hurriyet. Кредитът ще бъде в размер на 2,5 млрд. долара, но ще бъде отпуснат в рубли, пише още вестникът, като се позовава на изказване, направено по-рано от президента на страната Реджеп Тайип Ердоган. По думите на държавния глава „те (представителите на Русия – бел.ред) ще пристигнат в петък и ще бъде подписано споразумението за отпускане на кредит“, като Ердоган добави още, че „ние ще вземем не долари, а рубли“. Според президента, по този начин „бюджетният дълг ще бъде много по-малък“, предава \"Фокус\".  Анкара по-рано постигна споразумение с Москва за закупуване на четири противовъздушни системи тип \"земя-въздух\" S-400, но изпълнението на сделката чакаше финализирането и на последната стъпка, която бе отпускане на руски заем на Турция, който да покрие част от разходите по закупуването. Москва очаква да успее да извърши първите доставки към месец март 2020 г.", "date": "2017.12.29", "title": "Турция подписва днес договора за руския заем за закупуване на ПВО системи"}
{"url": "https://www.24chasa.bg/novini/article/6635349", "text": "Вулканът Синабунг на индонезийския остров Суматра избълва тази седмица пламъци и мощен стълб от нажежена пепел високо в атмосферата. Това е най-силното му изригване за годината, заяви днес представител на местните власти, цитиран от Франс прес и БТА. Падащата пепел и пушекът, изпълнил въздуха, създадоха неудобства за хиляди жители на околността, но опасната зона бе евакуирана и никой не пострада сериозно, посочи Сутопо Пурво Нугрохо, говорител на службата за защита от стихийни бедствия. Изригването в сряда - най-мощно за годината, ако говорим за потоците от лава и площта, покрита с пепел, унищожи посевите на стотици селски стопани, отбеляза той. Днес вулканът отново избълва стълб от нажежена пепел, който стигна 4 км височина - малко по-малко, отколкото в сряда, добави Нугрохо. Вулканът Синабунг е разположен в северната част на остров Суматра, на 60 километра от град Медан. Височината му е 2460 метра. Навлязъл в продължителен период на изригвания през 2013 г. след най-малко 400 години в покой, той е сред 129-те активни вулкани в Индонезия - архипелаг, разположен в т. нар. Тихоокеански огнен пръстен, пояс с висока сеизмична активност, напомня АФП.", "date": "2017.12.29", "title": "Вулкан разлюля остров Суматра с най-мощното си изригване за годината"}
{"url": "https://www.24chasa.bg/novini/article/6635352", "text": "Вниманието на хората се измества към строеж на втори лифт в Банско, а такова решение вчера не бе взето. Не става дума за втори лифт, а за позволение в почти половината парк да се отсичат многовековни дървета за строене на ски писти. Това решение трябваше да се подложи на екооценка и оценка за съвместимост, което не беше направено. Това е нарушение и България ще бъде санкционирана\", коментира екологът Андрей Ковачев по  и приетото вчера решение на Министерски съвет за строителство на нови ски съоражения в ски зоните. \"Много по-важен е разговорът как ще се развива туризмът в България изобщо. Региони с такива дадености не се развиват, хората ги напускат и отиват другаде. Ако седите 1,2 или 3 часа на лифта на Банско ще се върнете ли там?\", заяви евродепутатът и заместник-председател на ВМРО Ангел Джамбазки. Той даде пример и с Витоша, която също не се развива. \"Вместо да има по-лесен достъп - последна станция на метрото и първа станция на лифта, например, вече 20 години се пречи това да се случи\", допълни той. \"Трябва да се развива туризмът в тези региони и не говорим само за Банско, но и за околността - Разлог, Гърмен, Якоруда. Когато нямат друго препитание, хората отиват и секат незаконно\", каза още Джамбазки Според Андрей Ковачев проблемите, свързани с развитието конкретно на Национален парк \"Пирин\", трябва да се решават от МОСВ, който е собственик на територията, а вторият е община Банско. \"И в това решение няма конкретно предложение за решаване на проблема с опашките\", допълни той. \"То ще доведе до това да се построят нови хотели, които ще се запълнят с 20 000 нови легла, които през лятото ще останат празни. Банско ще стои през лятото празен, ще се напълни с публични домове\", каза още Ковачев. Кметът на Банско Георги Икономов, в жива връзка, отрече да се стигне до отсичане на многовековни дървета. \"Това, което се предвижда за строене е в буферната зона, която не е повече от 2%\", обясни той. Икономов отрече и възможността Банско да се напълни с публични домове, защото в решението е разписано какво, кога и как трябва да се случи.През лятото Банско е пълно, за разлика от зимните курорти в Алпите например, допълни той. Радостта е голяма, решението се прие с голяма радост, защото го чакаме вече 8 години. Крайно време беше да се спрат \"Зелените\", защото те откровено саботират изграждането на ски зоните и развитие на туризма, каза още той. \"Ще направим предложение за втори лифт, но искам да поемете отговорност това незаконно решение за застрояване на Банско, което е в нарушение на закона, да го отмените\", обърна се Ковачев към Джамбазки. Евродепутатът се съгласи да обсъдят идеята за строеж на втори лифт.", "date": "2017.12.29", "title": "Еколог и патриот спорят за решението на правителството за Банско"}
{"url": "https://www.24chasa.bg/novini/article/6635362", "text": "Apple публикува в своя фирмен сайт извинение по повод намаляването скоростта на работа на iPhone с износването на батерията, предаде  . “Ние знаем, че някои от вас мислят, че Apple ви е подвела. Поднасяме извиненията си”– с казва в текста. По-нататък корпорацията уверява всички, че има твърде много недоразумения в тази ситуация, а Apple не е предприемала никакви действия за умишлено намаляване времето на живот на своите устройства и не е влошавала тяхната работа, за да повиши продажбите на новите смартфони. Apple се оправда с химическото остаряване на акумулаторните батерии, които с времето стават по-малко ефективни. “Химически остарялата батерия не може да осигури енергия за пиковите натоварвания, особено когато е частично разредена, а това може да доведе до неочаквано изключване на устройството в някои ситуации” – каза още Apple. Корпорацията дори създаде специална уеб-страница с подробни обяснения за работата на акумулаторните батерии. Едновременно с това, Apple обяви, че намалява цената за смяната на батерията от $79 на $29 за потребителите на iPhone 6 и по-нови модели. Предложението важи една година. И още, в началото на 2018 година ще излезе обновяване за iOS, с което операционната система ще дава подробна информация за износването на батерията и по какъв начин това се отразява на производителността. ", "date": "2017.12.29", "title": "Apple се извини за забавянето на iPhone и намали цената на смяната на батерията"}
{"url": "https://www.24chasa.bg/novini/article/6635381", "text": "Грабеж на пари от бензиностанция в Долна Оряховица разследват горнооряховски криминалисти. Престъплението е извършено малко след полунощ в петък, съобщи МВР. По данни на служителката, тя е била нападнат в гръб от маскиран мъж, който я избутал в санитарното помещение и я съборил на земята. След това жената видяла, че от основното помещение, бягайки се отдалечават двама души. След като се съвзела от шока, забелязала, че от касата липсва дневния оборот  в размер на около 3000 лв. На мястото незабавно са били изпратени екипи на полицията. Извършен е оглед. По случая е започнато досъдебно производство.", "date": "2017.12.29", "title": "Маскирани ограбиха бензиностанция\nв гр. Долна Оряховица"}
{"url": "https://www.24chasa.bg/novini/article/6635075", "text": "Китайците казват, че да живееш в “интересни времена”, е проклятие. Е, 2017-а бе една интересна година. Светът пое по нов път още през януари с полагането на клетва на новия президент на САЩ. Доналд Тръмп приключи с политиката на предшествениците си и обеща да управлява по коренно различен начин. “Всяко решение за търговия, данъци, имиграция или външна политика ще се взема вече само ако е в интерес на американския народ”, обяви Тръмп на 20 януари, подчертавайки още веднъж, че Америка е винаги фърст. В последвалите му действия “Америка първо” се оказа силно рестриктивна политика не само спрямо имигрантите, особено мюсюлмани и мексиканци. Търговията също бе обърната с хастара навън, след като президентът изненадващо обяви, че ще предоговори споразумението за свободна търговия. В правителството си Тръмп назначи не само опитни в политиката републиканци, но и доста богати предприемачи и бивши военни. Кадровата му политика се отрази и на външната политика на САЩ – Държавния департамент напуснаха някои от най-опитните дипломати, както и голяма част от администрацията. Със загубата на опитни съветници и политици около себе си и изправяше косите на колегите си по света почти всеки месец с внезапни решения, за които уведомяваше първо лично от туитъра си. Често разпространяваше сам фалшиви новини, а управлението му прилича на телевизионно риалити шоу, в което не знаеш кога зрителите ще гласуват политиката да напусне поредният опитен играч. През юли административният хаос достигна кулминацията си – верният му говорител Спайсър и шефът на кабинета Райнс Прибъс си тръгват, а малко след това ги следва и соченият за автор на предизборната му кампания Стив Банън. Новият шеф на щаба Джон Кели ограничава достъпа до Тръмп, с което и лудият поток от внезапни решения, фалшиви новини и спонтанни реакции рязко намалява. Все още обаче никой не е успял да ограничи туитъра на Тръмп, така че той не спря да изненадва света до края на годината.  В този хаос все пак успя да направи някои – намали териториите на защитени резервати в страната си, даде зелена светлина за проектите на големи петролни концерни, ограничи влизането на имигранти от мюсюлмански държави, назначи повече федерални съдии от всеки друг свой предшественик. Работата му с Конгреса не върви особено гладко, въпреки че и двете камари са доминирани от републиканци. Опита се да отмени здравната реформа на Обама, но не успя. Вторият му голям проект обаче мина успешно – намали данъците за големи фирми, оставяйки в бюджета дупка от 1,5 милиарда долара. Голямата сянка върху управлението му дотук обаче хвърля не толкова хаотичният му стил, колкото аферата с поддръжка от страна на Русия. Негови най-близки сътрудници, както и синът му и зет му са разследвани за контакти с Москва, с които са повлияли на избора на Тръмп за президент. За самия Тръмп обаче няма доказателства да е поддържал такива. Външната му политика също е всичко друго освен предсказуема и кооперативна. Той обяви, че САЩ напускат търговското споразумение с тихоокеанските страни, извади страната от Парижкото климатично споразумение и в момента САЩ са единствената държава, която не е представена в него. Критикува членките на НАТО, че не плащат достатъчно за пакта, което европейците разчетоха като сигнал спешно да преминат към създаване на европейска защита. За разлика от предшественика си той се намеси в Сирия, като прекрати помощта на Америка за бунтовниците, през ноември се споразумя с Путин, че е нужно не военно, а политическо решение. В израелско-палестинския конфликт се намеси в края на годината, обявявайки, че САЩ ще признаят Ерусалим за столица на Израел, което засега предизвика предимно дипломатически сътресения. Конфликтът му със Северна Корея също засили опасенията от избухване на нова война, особено след като Пхенян обяви, че е тествал нова по рода си водородна бомба. Друг играч на политическата сцена, който обърка досегашните съюзи, бе отново турският президент Реджеп Ердоган.   През февруари в Турция бе арестуван германският журналист Дениз Ючел и това постави началото на десетки арести на чужди журналисти, преводачи, правозащитници и сътрудници на фондации. Отношенията с Германия са опънати, както никога досега, което не само за членство в ЕС, но и да постави под въпрос сключването на митническо споразумение с Анкара. Това не стресна никак Ердоган. На 16 април той проведе референдум за промяна в конституцията, с която ще превърне страната от парламентарна в президентска република и ще получи власт, каквато преди него са имали само султаните. В Европа годината бе белязана от идването на власт на Еманюел Макрон. Той има амбициозен план за бъдещето на ЕС, настоява за край на ерата на свиването на коланите, предлага по-голяма европейска интеграция, общ финансов министър за еврозоната. Победата му се смята и за край на възхода на крайните националисти в Европа, след като съперничката му от Националния фронт Марин льо Пен все пак не успя да стане президентка.   Краят на завиването силно вдясно се видя преди това и в Холандия, когато соченият за фаворит популист Герд Вилдерс успя да вземе само 13% от гласовете. Сценарият се повтори и в Германия на изборите през септември. Популистката “Алтернатива за Германия” получи едва малко над 12% от гласовете. От друга страна, в новата история на федералната република крайнодясна партия за първи път влиза в Бундестага и за първи път има шанса да стане първа опозиционна сила в него, ако социалдемократите все пак се споразумеят с консерваторите на Меркел и влязат в управлението. Преговорите за съставяне на коалиция обаче траят рекордно дълго – никога досега Германия не е оставала толкова месеци без ново правителство. Според много наблюдатели, ако съумее да състави кабинет, това ще е Неясноти има и в друга голяма европейска държава – Великобритания все още е в хаос след референдума за излизане от ЕС. През юни торите загубиха изборите за долната камара, като с това Тереза Мей се озова пред нови трудности при воденето на преговори по условията за излизане от общността. През 2017 г. Източна Европа се оказа “ужасното дете” на ЕС. На 25 юли хиляди поляци излязоха по улиците да протестират срещу спорна реформа в съдебната власт, с която консервативното правителство ще може да уволнява без повод съдии и да ги заменя със свои хора. Законът бе причина преди дни Еврокомисията да обяви, че ще активира член 7 от договора на ЕС, с който правото на глас на Полша в общността се иззема за рушене на върховенството на закона.  Румъния също може да последва Полша заради подобни спорни закони. През нощта на 31 януари в румънския “Държавен вестник” бе публикувано извънредно постановление, което декриминализира злоупотребата със служебно положение, ако щетите от нея са под 200 000 леи. От него ще се възползва най-вече лидерът на управляващата Социалдемократическа партия Ливиу Драгня, срещу когото тече дело за корупция, щетите по което се изчисляват на 108 000 леи. Протестите в съседката ни също не секнаха през цялата година, но засега без успех. Третото “ужасно дете” в Източна Европа – Унгария, също получи наказания. Европейската комисия обяви, че предявява искове срещу Унгария в Съда на ЕС заради промени в законите за неправителствените организации и висшето образование, станали известни най-вече заради ограничаването на дейността на финансирани от Джордж Сорос неправителствени организации и Централноевропейския университет в Будапеща. През изминалата година в света са загинали 26 000 души в терористични атаки. Това е по-малко, отколкото през 2016 г., когато броят им беше 34 000. Но в Европа през последните 14 години не е имало толкова атентати, колкото през изминалата година и това вся несигурност и страх сред европейците. Берлин, Париж, Брюксел, Истанбул, Петербург, Барселона, Лондон се превърнаха в цел на терористите, като Лондон бе удрян дори многократно. Кръв се проля на места, на които повечето от нас вече са били поне веднъж на екскурзия, и това умножи ужаса от терора, защото го превърна в опасност, която може всеки момент да удари някой от нас или близките ни.  Може и според статистиката 94% от атентатите да са станали в Близкия изток, Азия и Африка, но онези няколко процента в Европа всъщност са и тъжен рекорд за последните десетилетия на континента. Тероризмът с автомобил, врязващ се в група хора, се превърна в най-масовото оръжие на ислямистите, което и най-трудно може да бъде спряно. След първия такъв случай в Ница през 2016 година в света са станали 13 подобни атентата. Най-много се извършват по внушение и с помощта на “Ислямска държава”. Във Франция 9 от 10 атентата са тяхно дело. Терористите обаче в повечето случаи се оказват и хора, които са се радикализирали в затворите на Запад, мъже, които не са известни с религиозно поведение, а по-скоро с минало на дребни престъпници, преди изведнъж да влязат в новините като поредния джихадист, убил хора в центъра на Европа.", "date": "2017.12.29", "title": "2017 - годината на Тръмп, Макрон и тероризма"}
{"url": "https://www.24chasa.bg/novini/article/6635395", "text": "Кражба на вещи от частен имот в Елена разкриха служители на местното полицейско управление. В четвъртък в полицията е получен сигнал за откраднати моторен трион, камина и пералня от жилище в балканския град. От проведените незабавни действия по разследването е установено, че извършител на кражбата е 41-годишния И. К. от Твърдица, известен на полицията и осъждан. Откраднатите вещи са установени и върнати на собственика. Материалите по случая ще бъдат докладвани в прокуратурата Полицаи от местното управление са разкрили и кражба на отпадъци от цветни метали от частен имот в Елена. Престъплението е извършено същия ден. От проведените действия по разследването е установено, че извършител на деянието е 43-годишния Р. Н. от същия град, известен на полицията и осъждан. Откраднатите вещи са установени и върнати на собственика. Материалите по случая са подготвени за доклад в прокуратурата.", "date": "2017.12.29", "title": "Пипнаха апаш, задигнал камина и пералня от имот в Елена"}
{"url": "https://www.24chasa.bg/novini/article/6635417", "text": "Пътнически автобус се вряза в спирка на градския транспорт в Москва, ранявайки трима души, съобщиха руските информационни агенции. Това е станало близо до метростанция \"Шодненская\" в северозападната част на руската столица. Според полицията автобусът бил ударен от кола, което го изтласкало към спирката, предава БТА. По-рано тази седмица пътнически автобус излетя от пътя и се вряза в оживен подлез в Москва, загинаха четирима души.", "date": "2017.12.29", "title": "Автобус се вряза в спирка на градския транспорт в Москва, трима са ранени"}
{"url": "https://www.24chasa.bg/novini/article/6635414", "text": "Числеността на населението на планетата ще достигне на 1 януари 2018 година 7 444 443 881 души, прогнозират американски специалисти от Бюрото за преброяване на населението, цитирани от ТАСС. Отбелязва се, че в сравнение с 1 януари 2016 година, населението на Земята се е увеличило със 78,5 милиона души. Регистриран е прираст от 1,07 процента, предава БТА.  Очаква се през януари догодина всяка секунда да се появяват на бял свят по 4,3 бебета и да умират по 1,8 души. Според разчети на Бюрото през 2050 година населението на Земята ще достигне 9 милиарда. За сравнение, в началото на ХI век нашата планета е била обитавана от 310 милиона души през 1900 г. - от 1,6 милиарда, а границата на 6-те милиарда беше достигната през 1999 година. През 2011 година на Земята са живели 7 милиарда души.", "date": "2017.12.29", "title": "На 1 януари 2018 г. планетата ще наброява \n7.444 милиарда жители"}
{"url": "https://www.24chasa.bg/novini/article/6635432", "text": "През 2017 г. централно място в медийното пространство заемаха Доналд Тръмп, Брекзит и фалшивите новини. През годината обаче бяха отразени и доста странни събития, при това съвсем истински. За да изпрати подобаващо 2017 г., британският в. \"Дейли експрес\" припомня някои от тях: - Осем магарета бяха арестувани в Индия, след като опасоха скъпо струващи растения пред местен затвор. - Самолетен полет от Шанхай, Китай, беше отложен, след като добронамерена дама хвърли монети в двигателя \"за късмет\". - Мъж, арестуван в Минесота, САЩ, по обвинение в притежание на наркотици, предложи карта за освобождаване от затвора от играта \"Монополи\" на задържалия го полицай. Арестантът заяви, че носи картончето \"за всеки случай\". - Посолството на Великобритания в Йордания назначи котарак на име Лорънс за главен мишелов. - След гласуване във Великобритания за избор на име на изследователска лодка, плавателното средство беше наречено Боути Макбоутфейс. Международният отклик не закъсня - австралийският щат Нов Южен Уелс кръсти ферибот в пристанището на Сидни Фери Макферифейс, а влак в Швеция се сдоби с името Трейни Мактрейнфейс. - Учени изчислиха, че паяците изяждат двойно повече плячка от хората - между 400 и 800 тона годишно. - Изследване установи, че пърженето на мазни храни може да забави глобалното затопляне, подпомагайки формирането на облаци. - Църквата на Летящото спагетено чудовище получи забрана да се саморекламира по улиците в Берлин, Германия, тъй като не е религиозна общност. - На погребално изложение в Токио, Япония, беше представен робот, който може да бъде нает за траурен обредник", "date": "2017.12.29", "title": "Най-странните истории на 2017 година"}
{"url": "https://www.24chasa.bg/novini/article/6635443", "text": "Оборотът на търговците в Гърция за Коледа е нараснал с 2,5 на сто и това се случва за първи път от началото на икономическата криза в страната, но този ръст в никакъв случай не е на нивата от периода 2008-2009 г. преди кризата, съобщава в. \"Катимерини\", цитиран от БТА. Смята се, че в рамките на тези седем-осем години търговците на дребно в Гърция са понесли загуби в размер на близо два милиарда евро или 35,2 на сто от техния оборот. Изнесени от изданието данни на института за търговия и услуги показват, че оборотът за Коледа тази година е регистрирал ръст от 2,5 на сто. В най-големите магазини, вериги и търговски центрове обаче този ръст е бил по-висок и е възлизал на 5-6 на сто в сравнение със същия период на миналата година. В същото време обаче в по-малките магазини и вериги търговците са регистрирали отрицателни стойности и те са до 12 на сто. В абсолютни цифри оборотът на търговците на дребно през декември е бил 4,09 млрд. евро, докато през декември 2016 г. този оборот е възлизал на 4,03 млрд. евро. Гръцките търговци са на мнение, че оборотът им е щял да бъде по-голям, ако данъчните им задължения не са били толкова много през последния месец на годината, които се изчислявали на 4 млрд. евро. Въпреки това, очакванията на търговците на годишна база са за оборот, който за 2017 г. ще възлезе на 42 млрд. евро спрямо 41,4 млрд. евро през 2016 г. и за ръст от порядъка на 1,5 на сто. Повечето потребители в Гърция започнаха покупки в началото на месеца, като напливът по магазините се е засилил от 16 до 24 декември, а само 11 на сто от тях били решили да напазаруват в последните дни на годината. Търговците в южната съседка обявиха, че ще започнат зимните намаления на 8 януари 2018 г. и че те ще продължат до 28 февруари 2018 г., пише още в. \"Катимерини\".", "date": "2017.12.29", "title": "Отчетоха ръст в търговията на дребно в Гърция за първи път от началото на кризата"}
{"url": "https://www.24chasa.bg/novini/article/6635507", "text": "ЧЕЗ Разпределение България отвори вратите на новия модерен Технически учебен център за посещение на ученици от две професионални гимназии от София и Плевен. Компанията посрещна паралелките с дуална форма на обучение от 8-ми и 10-клас, специалност „Електрообзавеждане на производството“, професия „Електротехник“. Техническият учебен център на ЧЕЗ Разпределение беше изграден през 2017 г. и се състои от специално оборудвани учебни зали и полигон - умален макет на електроразпределителната мрежа с пълна симулация на всички съоръжения – стълбове, електропроводи, електромерни табла и др. Участниците в срещата, която се състоя преди Коледа, имаха възможност да разгледат всички съоръжения и да се запознаят детайлно с електроразпределителната мрежа. „Стараем се да предизвикаме интерес към професията на електротехника у младите хора, да създадем възможности за професионално насочване и да покажем на учениците, че секторът се нуждае от специалисти“, каза Крум Гледжарски, ръководител „Управление на качеството“ в ЧЕЗ Разпределение България. Компанията е в готовност за сътрудничество с всички професионални учебни заведения, които имат интерес за посещения или провеждане на обучения в Техническия учебен център. По време на посещението на учениците в центъра, на гости бяха поканени и учители и директори на професионални гимназии от София, с които ЧЕЗ има дългогодишно партньорство – ПГТЕ „Х.Форд“, ПГМЕ „Н.Й.Вапцаров“ и ПГТ „Макгахан“. Сред гостите бе и екипът на проект „Швейцарска подкрепа за въвеждане на принципите в дуалното обучение в българското образование“ – ДОМИНО. В началото на следващата година ЧЕЗ Разпределение ще организира и посещение на учебния център за всички партньори по проекта.", "date": "2017.12.29", "title": "Техническият  учебен център на ЧЕЗ Разпределение отвори врати за ученици"}
{"url": "https://www.24chasa.bg/novini/article/6635491", "text": "На 91-годишна възраст почина Мария дел Кармен Франко и Поло, единствената дъщеря на испанския диктатор Франсиско Франко, предаде ТАСС, цитирайки в. \"А Бе Се\". Преди няколко месеца лекари са открили, че жената страда от рак. Тя почина в дома си в столицата Мадрид, заобиколена от членове на своето семейство. Дъщерята на Франко е родена през 1926 г. в град Овиедо. След смъртта на баща й през 1975 г. крал Хуан Карлос Първи й дава титлата херцогиня Де Франко, предаде БТА.  Мария дел Кармен Франко и Поло има седем деца.", "date": "2017.12.29", "title": "Дъщерята на Франко почина на 91 години"}
{"url": "https://www.24chasa.bg/novini/article/6635490", "text": "На 54 г, в разцвета на красотата и силите си, си отиде \"Мисис Бургас Юнивърсал 2017 г\". Донка Стоянова, съобщиха организаторите на конкурса във фейсбук. Синът на Донка също публикува трогателно послание, съобщавайки, че майка му издъхнала на 28 декември през нощта. \"Една красива душа в толкова крехко тяло си отиде от нашия несправедлив свят. Заради острия си и хаплив тон нямаше особено много приятели. Нито пък и роднините и я долюбваха. Но никога не е казала нещо невярно. Истината рядко ти печели приятели. Тя беше обичана само от душите търсещи правда и раздаващи любов. Всеки друг - близък, далечен, роднина, непознат.. я обиждаше и проклинаше за смелостта и силата и да бъде себе си. А тя остана себе си докрай\", пише синът й. Според близки на красивата бургазлийка тя се е борела мъжки с коварно онкологично заболяване, за което вече е знаела по време на конкурса Мисис Бургас Юнивърсал 2017 г. Донка се стараела по всякакъв начин да бъде пример за жените с рак на гърдата и да не пада духом. На 8 декември тя отпразнувала 54-я си рожден ден. Погребението ще бъде днес от 13 ч. в Гробищния парк в Бургас.", "date": "2017.12.29", "title": "На 54 г. издъхна Мисис Бургас, борела се с онкозаболяване"}
{"url": "https://www.24chasa.bg/novini/article/6635516", "text": "Съединените щати обвиниха двама румънски граждани за хакерка атака на компютърните системи за наблюдение на полицията във Вашингтон, предаде агенция Ройтерс. Хакерската атака е била осъществена в периода 9-12 януари тази година, няколко дни преди официалното встъпване в длъжност на президента на САЩ Доналд Тръмп. Компютрите на полицията били атакувани с вирус, който искал превеждане на пари, за да бъде снета блокадата на операционната система. Според американското министерство на правосъдието извършителите на хакерската атака планирали да разпространят вируса в 179 хиляди адреса на електронната поща. Михай Александру Исванка и Евелин Чисмару са били арестувани в Румъния на 15 декември. Те са заплашени от 20 години затвор.", "date": "2017.12.29", "title": "20 г. затвор заплашват румънци, обвинени за хакерска атака срещу полицията в САЩ"}
{"url": "https://www.24chasa.bg/novini/article/6635517", "text": "36-годишен мъж от село Лятно е настанен за лечение в МБАЛ- Шумен, след като пострадал при скандал и бил наръган с нож в областта на гръдния кош. Това съобщиха от пресцентъра на ОДМВР-Шумен. Инцидентът е станал около 19.50 часа снощи. Минути преди това между двама местни жители възникнал спор. Спорът прераснал в скандал по време на който единият извадил нож. Г.М. /36г./ се опитал да потуши напрежението между двамата и за да не се стигне до сериозен инцидент се намесил. Докато правил опит да разтърве двамата мъжът бил прободен. Пострадалият е транспортиран до МБАЛ- Шумен, където му е оказана помощ. Извършителят, Е.О. /35г./ от същото село е задържан за срок до 24 часа в полицейското управление. Работата по образуваното досъдебно производство за престъпление по чл. 129 ал. 2 във връзка с ал. 1 от НК продължава.", "date": "2017.12.29", "title": "Наръгаха с нож 36-годишен, опитал да прекрати спор между местни в Шуменско"}
{"url": "https://www.24chasa.bg/novini/article/6635532", "text": "Туристическите посещения в Гърция са продължили да се покачват през ноември, което показва че страната се превръща в целогодишна туристическа дестинация, коментира вестник Greek Reporter, позовавайки се на данни от Гръцкия туристически институт. Според статистиката, трафикът на големите летища в страната се е покачил с 6,2% през изминалия месец, предава Фокус. Традиционното увеличение на посетителите през летния сезон (най-вече през юли и август) е съпътствано с повишаване на туристите и през останалата част от годината, съответно 28,7% през април, 6,6% през май, 10,9% през юни, 8,6% през септември, 15,2% през октомври и 6,2% през ноември. От друга страна, пристигащите в страната по сухопътни маршрути е спаднал с 7% през ноември, но процентът остава висок когато се погледнат целогодишните данни, като от началото на 2017 г. процентът се равнява на 7,6 на сто, отбелязва още изданието.", "date": "2017.12.29", "title": "Статистика: Гърция се превръща в целогодишна туристическа дестинация"}
{"url": "https://www.24chasa.bg/novini/article/6635450", "text": "Проф. Божидар Димитров  На фронта в Кавказ военните действия при това започват още в първия ден от обявяването на войната (12 април 1877 г.), докато в българските земи чак след два месеца (10-15 юни). В Кавказ 120-хилядна руска армия начело с генерал Тергукасов нахлува в Османската империя, настъпва с няколко десетки километра, но е разбита. Турците преминават в контранастъпление, нахлуват на територията на Руската империя и обсаждат град Ереван. Като извършват и \"репетиция\" за арменския геноцид от 1915 г., избивайки до крак няколко десетки хиляди арменци в Алашкертската долина. Русия повежда резерви, деблокира Ереван и отново пренася войната в турска територия. Но тук се спъва в крепостта Карс, която подобно на Плевен в България спира настъплението на руснаците. Плевен и Карс падат почти едновременно. На този фронт русите трябва да се справят в тила си и с въстанически отряди на чеченци, абхазци, черкези и татари, вдигнати на турското разузнаване Военни действия се развиват и в Черно море. На пръв поглед положението е трагично за русите. Загубла Кримската война в 1856 г. съгласно клаузите на Парижкия мирен договор Русия, няма право да има военен флот в Черно море. Турските броненосци безпрепятствено се появяват пред Одеса, Севастопол и Новоросийск и ги обстрелват. Русите въоръжават десетина търговски кораба с оръдия и под командата на адмирал Макаров дръзко се хвърлят в бой. А и поставят мини. Не толкова оръдията, колкото мините подплашват турското адмиралтейство и то прекратява рейдовете си по руските брегове.  Петербургските стратези смятат, че щом руският войник се появи на юг от Дунав, турската армия ще се разпадне и турските войници ще бягат презглава във всички посоки. Затова срещу 450 000 души турска армия в Европа изпращат само 260 000 войници и офицери. При това, полеви войски от крайните южни губернии - Одеска и Херсонска. Те са въоръжени с остарели пушки, които имат два до три пъти по-малка скорострелност от масовата турска пушка \"Пибоди-Мартини\". Руските оръдия са бронзови топове от кримската война, а турските - стоманени оръдия \"Круп\". Руските войски нямат дори интендантски части и полеви болници. И защо са им? замислена като блицкриг - за 3-4 седмици А планът за военните действия би разплакал и юнкер - първокурсник от военната академия на Руанда-Бурунди. Той предвижда от 260 хиляди само 190 хиляди преминават Дунав, по голямата да сдържа двете турската армия в Северна България (60-те хиляди на Осман паша в Плевен и 125 хиляди в четириъгълника крепост Шумен - Русе - Силистра - Варна, отряд да хукне напред и бързо да стигне Одрин. От опита от предишните войни русите знаят, че превземат ли Одрин, турците искат мир. И този отряд, моля ви се, е само от 14 хил. души, от които половината са смятаните за недееспособни български опълченци. Пушките им \"Шаспо\" са още по-остарели от тези на руснаците. На пръв поглед всичко се развива добре. Месец след преминаването на Дунав командващия на предния отряд генерал Гурко прекосява Дунавската равнина, преминава Балкана през Хаинбоаз, превзема Казанлък, преминава Средна гора, овладява и Стара Загора. Конните му разузнавателни ескадрони вече гледат минаретата на одринските джамии. Загубите му оттогава да само трима ранени. В следващите дни идва неизбежната катастрофа. На 8 и 18 юли руските атаки на Плевен са удавени в кръв. Русите губят 16 хил. бойци. Турците само 2000. Само двете турски армии имат вече повече бойци от преминалата Дунав руска войска. А срещу Гурко и неговите 14 000 е прехвърлена 40-хилядната турска армия на Сюлейман паша. Това е елитна армия от планински стрелци, току-що сломили не по-малко добрата черногорска армия. Знаете ли, че Иван Вазов не преувеличава, когато казва в известното си стихотворение, че на Шипка не само си спечелихме свободата, но спасихме от унищожение руската армия и \"царя дори\". Случва се неведнъж в историята на войните малка част да спечели в своето сражение цялата война Имаше го и в нашата по-късна история. Девета плевенска дивизия 1918 г. в състав само от 34 хил. бойци - числеността на цялата ни армия е 1 млн. души, спечели сама битката при Дойран. И с това постигнахме благоприятното Солунско примирие, според което България нямаше да бъде окупирана от войски на балканските си съседи - сърби, гърци и румънци. Каква бе военната ситуация към 20 юли? Русите си даваха сметка, че дори само двете турски армии можеха да ги размажат. А турският флот на Дунав (44 канонерки със 77 оръдия) можеше да разруши единствената им връзка с Румъния - моста при Свищов. Петима руски генерали са опаковаха багажа, обявиха се за болни и отидоха да се лекуват в Румъния. Императорът заповядва да бъдат арестувани и съдени за дезертьорство. Разжалвани са и пратени в Сибир. Но тук върховното турско командване направи груба грешка, заповядвайки комбинираната атака на дунавския флот и северните турски армии да започне едва когато армията на Сюлейман мине Балкана, тоест, подсигури победата си с трета армия. Не е трудно да се прогнозира какво щеше да се случи. Сто и петдесетхилядната руска армия нямаше дори и да успее да се оттегли зад Дунав и щеше да капитулира. В Русия след всяка неуспешна война избухва революция и царят щеше да бъде свален. Русия едва ли щеше да повтори кампанията, а българският народ щеше да бъде изклан като арменците през 1915 г. и гърците в Мала Азия през 1922 г. И така по волята на съдбата Сюлейман паша тръгва към Шипченския проход. Там сме само ние - 7000 български мъже от опълчението и от отделни части от Брянския и Орловския руски полкове. Останалите руснаци са изпратени на Хаинбоаз. Радецки, командващ отбраната на Балкана, правилно преценява, че Сюлейман би трябвало да мине през този лесен проход. Между другото, Сюлейман може да мине Балкана през още 15 прохода на Стара планина без да изгуби и един войник - те са в турски ръце. На ден-два дни път са и Карнобатският, и Сливенският, и Айтоският, и Троянският, и кой ли още не прохода. Но той тръгва към Шипка. Казват, за да си отмъсти за боя, който яде от опълчението при Стара Загора. офицери тайничко го подиграват, че пет часа \"раите\" са му скъсали шушоните от бой. На Русия трябва около месец да докара до Дунав елитните си части - 12 гренадирски дивизии, артилерийските си корпуси и т.н., въоръжени с модерно оръжие. Но Сюлейман на 9 август, когато започва атаката на Шипка, е само на 2 дни път от Дунавската равнина. На 9, 10 и 11 август бойците от останалото сам опълчение на Шипка са изправени пред страшна дилема. Във всички времена и епохи военният дълг се смята за изпълнен докрай, ако воините измрат до един, сражавайки се с врага. Опълченците нямат право дори да измират. Тогава Сюлейман пак ще мине Балкана и с русите, и с българите е свършено. Те имат само една възможност - ПОБЕДА. И постигат тази ПОБЕДА. Със скапаните си музейни пушки, с камъни, дървета, труповете на загиналите. Не е прав дядо Вазов, че в последната атака на 11 август щял да падне \"заветният хълм\", но 105 казаци на Радецки спасили положението След последната отбита атака турците бягат като луди към лагера в Шейново, а опълченците, вдигнали се самоволно в контраатака, се бият... с офицерите си, като се мъчат да ги върнат в окопите, за да не бъдат отрязани от върха от нови турски части. Все пак турците са 35 000, а ние само 6500. След Шипка турските усилия замират. Шипка спечелва не един, а няколко месеца, през които руснаците си осигуряват и голямокалибрената артилерия, и гренадирите, и казашката конница. И почват да млатят турците по всички правила на военното изкуство. И ги довършват, отново не без наша помощ.", "date": "2017.12.29", "title": "Три неща, които може би не знаете за руско-турската война"}
{"url": "https://www.24chasa.bg/novini/article/6635754", "text": "През декември 2017 г. общият показател на бизнес климата се понижава с 1.6 пункта спрямо ноември. Това сочи статистика на Националния статистически институт (НСИ), цитирана от \"Фокус\". По-неблагоприятен бизнес климат е регистриран в промишлеността, строителството и сектора на услугите, докато в търговията на дребно запазваприблизително равнището си от предходния месец. Съставният показател „бизнес климат в промишлеността“ намалява с 1.9 пункта, което се дължи на по-резервираните очаквания на промишлените предприемачи за бизнес състоянието на предприятията през следващите шест месеца. Анкетата отчита намаление и на осигуреността на производството с поръчки от чужбина, което е съпроводено и с понижени очаквания за дейността на предприятията през следващите три месеца. Несигурната икономическа среда и недостигът на работна сила остават основните пречки за развитието на бизнеса в сектора, като през декември вторият фактор бележи нов дългосрочен максимум (31.4%) от 2003 г. насам. По отношение на продажните цени в промишлеността преобладаващите очаквания на мениджърите са те да останат без промяна през следващите три месеца. През декември съставният показател „бизнес климат в строителството“ спада с 3.5 пункта в резултат на по- неблагоприятните оценки и очаквания на строителните предприемачи за бизнес състоянието на предприятията. Според тях получените нови поръчки през последния месец намаляват, като и прогнозите им за дейността през следващите три месеца са песимистични. Основните фактори, затрудняващи предприятията, продължават да са несигурната икономическа среда, конкуренцията в бранша и недостигът на работна сила, като анкетата отчита отслабване на негативното влияние на първите два фактора. Относно продажните цени в строителството по-голяма част от мениджърите очакват запазване на тяхното равнище през следващите три месеца. Съставният показател „бизнес климат в търговията на дребно“ запазва приблизително нивото си от ноември. Оценките на търговците на дребно за настоящото бизнес състояние на предприятията и прогнозите им за развитието на техния бизнес през следващите шест месеца остават благоприятни. Относно обема на продажбите и поръчките към доставчиците през следващите три месеца обаче очакванията им се влошават. Основният проблем за дейността в сектора отново е свързан с конкуренцията в бранша. На второ и трето място са недостатъчното търсене и несигурната икономическа среда, макар че през последния месец се наблюдава намаление на неблагоприятното им въздействие. По отношение на продажните цени очакванията на търговците са за известно увеличение през следващите три месеца. През декември съставният показател „бизнес климат в сектора на услугите“ се понижава с 0.9 пункта главно поради изместване на очакванията на мениджърите за бизнес състоянието на предприятията през следващите шест месеца от „по-добро“ към запазване на „същото“. По отношение на настоящото и очакваното търсене на услуги мненията им са по-резервирани. Най-сериозните затруднения за развитието на бизнеса продължават да са свързани с конкуренцията в бранша и несигурната икономическа среда. По-голяма част от мениджърите предвиждат продажните цени в сектора да останат без промяна през следващите три месеца.", "date": "2017.12.29", "title": "През декември общият показател на бизнес климата се понижава с 1.6 пункта спрямо ноември"}
{"url": "https://www.24chasa.bg/novini/article/6635766", "text": "Влошаването на отношенията на Русия със САЩ е едно от големите разочарования на 2017 г. Това заяви днес Дмитрий Песков, говорителят на руския президент Владимир Путин, цитиран от Асошиейтед прес и БТА.  Агенцията отбелязва, че отношенията между Москва и Вашингтон са се влошили до най-ниската си точка от Студената война след анексирането от Русия на Крим през 2014 г. и твърденията за нейна намеса в президентските избори в САЩ през 2016 г. Тази година двете страни не спряха да предприемат една срещу друга ответни мерки, вариращи от ограничения за персонала в посолствата до закони срещу медии, които са държавна собственост. На репортерски въпрос кои са най-големите разочарования за Кремъл през 2017 г. Песков отговори, че влошаването на отношенията със САЩ \"със сигурност\" спада към тях. Той повтори позицията на Русия, че тя се стреми към добри отношения със САЩ, основаващи се на \"взаимно доверие и уважение\". \"За танго са нужни двама\", подчерта в същото време Песков.", "date": "2017.12.29", "title": "Песков: Влошаването на отношенията ни със САЩ е едно от разочарованията за 2017 г."}
{"url": "https://www.24chasa.bg/novini/article/6635773", "text": "Турция и Русия подписаха днес в Анкара споразумение за кредит за доставка в Турция на руски ракетни комплекси С-400, предадоха информационните агенции, като се позоваха на турски медии. Споразумението е на обща стойност 2,5 милиарда долара. По-рано турският вестник \"Хюриет\" съобщи, че част от сумата Турция ще изплати самостоятелно, а за останалата част ще вземе кредит от Русия. Освен това кредитът ще бъде не в долари, а в рубли, посочва ТАСС. Ройтерс отбелязва, че споразумението между Турция и Русия е предизвикало тревога на Запад, тъй като Турция е членка на НАТО, а руската система не може да бъде интегрирана във военната структура на Алианса, предава БТА. С-400 \"Триумф\" е зенитна ракетна система с голям обсег на действие, въведена на въоръжение през 2007 г., отбелязва ТАСС. Тя е предназначена за унищожаване на авиационни, крилати и балистични ракети, в това число със среден обсег на действие, и може да се използва и за наземни цели. В интервю за вестник \"Комерсант\" тази седмица директорът на руската държавна корпорация \"Ростех\" Сергей Чемезов заяви, че първите доставки в Турция на С-400 ще започнат през март 2020 г.", "date": "2017.12.29", "title": "Турция и Русия със споразумение за кредит за доставка на руски ракетни системи С-400"}
{"url": "https://www.24chasa.bg/novini/article/6635768", "text": "Вече текат трескави приготовления за традиционния новогодишен концерт на площад \"Батенберг\" в София. Организаторите на традиционния новогодишен концерт на БНТ на столичния площад \"Батенберг\" обещаха най-пищната заря от 19 години насам. Празничната програма ще започне в 22 часа и ще продължи до 1 след полунощ, съобщават от . Тази година водещи са Анна Ангелова, водеща на \"Денят започва с култура\" и актьорът Владимир Пенев. По традиция Николина Чакърдъкова ще поведе хорото в първите минути на 2018 г.  \"Тази година сме подготвили по традиция от 22 ч. да стартира Хилда Казасян с Васил Петров и Ангел Заберски с Биг Бенда, след това минаваме през \"Акага\" и минаваме на хитовете на лятото Михаела Филева, Дара и Християна Лоизу. Посрещаме Новата година с вечно зелените песни на \"Сигнал\". Новото нещо е часовникът, който ще отброи последните минути на 2017 година. Ще посрещнем новата година с най-голямата заря от 19 години насам. Каня всички зрители да дойдат с бенгалски огън и да ги запалят по време на \"Многая лета\". Колкото по-големи, толкова по-добре\", сподели Станислав Терзиев, който е режисьор на спектакъла.", "date": "2017.12.29", "title": "БНТ обещава най-пищната заря от 19 години в София за Нова година"}
{"url": "https://www.24chasa.bg/novini/article/6635775", "text": "\"Холандската държава продължава с недопустимата си и обидна антибългарска кампания. Полицията в Кралство Холандия отново разпространява скандален клип, в който призовава своите граждани да се пазят от обири по т.нар. „български метод“*. Това наименование е скандално, дискриминационно и по никакъв начин не се вписва в т.нар. „европейски ценности“, които Холандия претендира, че изповядва бидейки член на общността\", казва евродепутатът и заместник-председател на ВМРО Ангел Джамбазки, предават от пресцентъра на партията.  Нека да си представим как биха реагирали холандските власти и граждани, ако българската полиция предупреди гражданите да се пазят от „холандска педофилия“, например, пита иронично българският евродепутат. Той припомня, че това далеч не е първата антибългарска проява на високо държавно и институционално ниво от страна на Кралство Холандия. Джамбазки дава пример с антибългарската кампания, водена от политика Герт Вилдерс, както и със скорошните скандални твърдения на холандски и белгийски евродепутати, които обвиняваха България, защото техните турски избиратели били принудени да си плащат винетки в България. Ангел Джамбазки настоява за незабавно официално извинение от страна на Кралство Холандия. Той ще отправи въпрос към Еврокомисията дали е приемливо за ЕК в една държава-член на ЕС да се прави такава скандална пропаганда срещу гражданите на друга държава – също член на Съюза. * По обяснения от полицията на Кралство Нидерландия „българският метод“ се характеризира с разбиване на цилиндричната ключалка, като платката на вратата просто бива развинтена с отвертка, след което заключването на цилиндъра се прекъсва. По описание в интернет страници на фирми за технологична защита става явно, че този метод е сред най-разпространените, тъй като е доста прост и не са необходими скъпи материали. По този метод крадците могат да проникнат в рамките на една минута.", "date": "2017.12.29", "title": "Джамбазки: Холандия продължава с обидната си антибългарска кампания"}
{"url": "https://www.24chasa.bg/novini/article/6635789", "text": "Омбудсманът Мая Манолова ще отправи предложение до Министерски съвет за промени в две наредби, които да защитят правата на децата, останали с един родител. Тя ще подготви текстове, свързани с условията за получаване на наследствена пенсия от деца с починал родител, както и за получаването на училищни стипендии от сираци. Това стана ясно днес на среща в институцията, където Мая Манолова даде старт на кампанията за защита правата на децата, останали с един родител, съобщиха от пресцентъра на омбудсмана. Поводът бе гневното писмо до Дядо Коледа, което изпрати Златина Хаджипанайотова – самотна майка на три деца, която потърси съдействие от омбудсмана за осигуряване на постоянна персонална помощ за деца, останали с един родител. „На първо място ще искаме да отпадне изискването за осигурителен стаж на починалия родител за получаване на наследствена пенсия, ако той е на възраст до 25 г. Държавата и институциите наказват деца за чужда вина – за това, че някой не се е осигурявал или е бил в невъзможност да го направи. Ще настояваме и за намаляване на изискуемия стаж на починалия родител, ако е на по-висока възраст“, заяви Мая Манолова. Тя ще предложи и промяна в наредбата за пенсиите и за осигурителния стаж, с която да отпадне изискването за месечен доход, който да не надхвърля 75 лв., за да може детето, останало с един родител, да получава персонална пенсия. Друго изменение, което ще бъде предложено от обществения защитник, е в наредбата за получаването на училищни стипендии. В момента от финансова подкрепа, предвидена за полусираци, не могат да се възползват деца в начален и долен курс. Още в началото на следващата година омбудсманът ще организира национална кръгла маса, на която ще бъдат поканени всички отговорни институции, за да се обсъдят законодателните промени в подкрепа на децата сираци. На срещата присъстваха родители в сходна ситуация, представители на Министерство на труда и социалната политика, Агенцията за социално подпомагане, Националния осигурителен институт, Комисията за защита от дискриминация, Държавната агенция за закрила на детето, неправителствени организации и др.", "date": "2017.12.29", "title": "Мая Манолова започна кампания в подкрепа на деца с един родител (Видео, снимка)"}
{"url": "https://www.24chasa.bg/novini/article/6635788", "text": "От направения анализ на СДВР, през изтеклите почивни дни процентът на престъпността значително е намалял. Това каза на брифинг началникът на \"Охранителна полиция\" към СДВР комисар Борислав Муеров. Муеров предостави и информация за предприетите мерки по охрана на обществения ред и организация на движението във връзка с предстоящите новогодишни празници. Той обясни, че е започнала подготовката за охраната на новогодишния концерт в центъра на София. Вече има и денонощна охрана на площад \"Ал. Батенберг\", като Муеров уточни, че не са постъпвали сигнали за евентуални заплахи в София, предава БТА. Началникът на \"Охранителна полиция\" заяви, че охраната на гражданите за новогодишния концерт ще се осъществява от 12 екипа жандармерия, които ще бъдат разположени на осем КПП-та в района на площад \"Батенберг\". Ще се прави проверка на всички лица, а тези които са в явно нетрезво състояние, притежават забранени предмети, огнестрелни оръжия, пиротехника, стъклени бутилки, няма да бъдат допускани до събитието. Гражданите няма да могат да преминат през КПП-та ако носят чадъри, но могат да вкарат пластмасови бутилки. Муеров обясни, че 10 тактически екипа оборудвани с автомати ще следят за сигурността при централната автогара и централна гара, големите търговски обекти, летището и други. Те са обучени от специализираните сили за реакция срещу активен стрелец и ще бъдат използвани и по време на европредседателството.", "date": "2017.12.29", "title": "През изтеклите почивни дни процентът на престъпността значително е намалял"}
{"url": "https://www.24chasa.bg/novini/article/6624198", "text": "Пети месец кошмарът от мистериозното самоубийство на Данаил Божилов в Пловдив продължава да тегне върху 74-годишния бивш граничар Симеон Стоев. Той открадна пистолета от трупа на бизнесмена, който се простреля на 26 юли т.г. в парк \"Лаута\". Докато разхождал кучето си, бай Симо чул изстрел. Приближил се до безжизненото тяло, установил, че няма пулс и свил оръжието. Пъхнал го в панталона и седмици наред разиграваше разследващите. Униформени откриха пистолета, скрит в дома му заедно с още един незаконен. Три месеца пенсионерът прекара под домашен арест, а на 30 октомври сключи споразумение със съда и се отърва с 18 месеца условно с 3 г. изпитателен срок. Тези дни върху бай Симо се стоварил пореден удар. Получил известие, че трябва да плати разноските по делото. Това му дошло като гръм от ясно небе. Сумата е за около 450 лева. Пенсионерът се хванал за главата. \"Няма откъде да ги взема. Живеем мизерно с дъщеря ми. Плащаме заем\", обяснява бившият граничар. Най-напред потърсил адвоката си Пламен Бонев. \"Обади ми се да пита защо му искат тези пари. Обясних му, че това е нормално. Правени са две експертизи на оръжията, открити в дома му. Това са разноски, които трябва той да плати. Отделно за вещите лица, изготвили съдебно-психиатричната му експертиза, също дължи средства\", каза пред \"24 часа\" адвокат Пламен Бонев, който спаси бай Симо от затвора. Възрастният мъж не се сдържал и изригнал: \"Да си ги вземат от бившия ми работодател! Той ми дължи 14 000 лева от неплатени заплати и отпуски!\". Защитникът търпеливо му разяснил, че това няма как да стане. И сега бай Симо се чуди откъде да набави сумата. Пенсионерът се оплаква, че не може да се наслади на свободата. Продължавал всеки ден да разхожда кучетата си в пловдивския парк \"Лаута\". Минавал покрай злополучната алея, където се самоуби Данаил Божилов. Изобщо обаче не се спирал на лобното място, защото веднага в съзнанието му се появявала кошмарната гледка. “Когато отидох, видях труп, проснат по гръб. Установих, че не диша. Пистолетът му беше на половин метър. Кучето на Божилов - дого аржентино, беше завързано за едно дърво. Не посмях да го приближа. То е от лоша порода, миналата година нападна моето в парка”, припомня той. Бившият военен и досега се чуди защо бизнесменът е сложил край на живота си. “Самоубил се е човекът. Като дойдоха полицаи, започнаха да ме питат как е станало. Че откъде да зная, бе хора! Аз бях надалеч, когато той се е застрелял”, връща лентата Стоев. 74-годишният пенсионер не знае причината за мистериозното самоубийство. “Един приятел, бивш военен, от съседния блок разправяше, че Данаил имал вземане-даване със съмнителни хора”, впуска се в слухове бившият граничар. Бай Симо продължава да се кълне, че взел пищова на бизнесмена, за да не се изтрепели наркоманите в парка. Наоколо било пълно със спринцовки. Страхувал се кучето му да не се убоде. И отново разказва своята легенда. “За мен беше светлинка в тунела. Рекох си -предавам оръжието на мой приятел полицай. Него го отличават, а мен за награда ми съдействат да си взема дължимите 7 заплати и 4 отпуски от бившата охранителна фирма, в която работех. Но се оказа сляпа надежда”, клати глава възрастният мъж. Твърди, че познавал бегло самоубилия се Божилов. Срещали се в парка при разходка на кучетата. “Изненадах се, като го видях мъртъв. В първия момент дори не го осъзнах. Видях, че няма пулс и грабнах патлака”, описва за пореден път той. Цял час полицаите го разпитвали до трупа, но никой не се сетил да го пребърка и да открие оръжието. И до ден-днешен обаче бившият граничар се чуди как Данаил Божилов се е гръмнал в гърдите. Обикновено самоубийците насочвали дулото към главите си. Опитва се да забрави преживения кошмар по следствени арести и съдилища. “Имам куп болести. Покрай този арест станах половин човек. Не мога с двете ръце да си държа лъжицата”, оплаква се Стоев. Със сигурност си е взел поука, убеден е адвокатът му. Той описва своя клиент като измъчен и изстрадал човек. \"Животът го е обрулил. Вдовец е, с болна дъщеря. Самият той страда от куп заболявания. Държи се леко неадекватно\", казва адвокат Бонев. И той самият не знае колко пари дължи бившият работодател на бай Симо. \"Всеки път ми споменава различни суми - 6000, 14 000, 20 000\", допълва юристът. Бай Симо продължавал да му разказва историята около самоубийството на Данаил Божилов. Не пропускал да му говори и за младите си години, прекарани на границата. \"Неговите истории край нямат - за Русия, за комунизма, за заставата\", вдига ръце адвокатът. И действително - радост трепка в погледа на бай Симо, когато заговаря за офицерските си години. Започнал службата си на граничната застава в Златоград през 1962 г., точно в разгара на Карибската криза между двете суперсили. “Тогава спяхме с дрехите въоръжени. При всеки сигнал скачахме и бегом към браздата. Нямахме грешка. Колко диверсанти и изменници на родината сме заловили!”, твърди бившият военен. Бегълците били предимно цигани и турци. Искали да идат в Гърция. “Гонехме ги много. Дебнехме ги. Тогава за един убит диверсант даваха награда за този, който го е застрелял. И аз съм гърмял по дезертьори, но не съм ги трепал”, твърди бай Симо. Службата му минала на Първа и Шеста застава. Бил неустрашим граничар. “Командвах много хора. Но съм правил и много добро. В Златоград едно дете беше паднало в придошлата река. Струпал се народ, гледа, но никой не влиза във водата. Хвърлих се и го извадих живо и здраво”, описва той. Не издържал обаче на тежката служба и през 1970 г. напуснал армията. Заминал на работа в Коми. 16 г. превозвал дървен материал. “Изкарвах хубави пари. Купихме апартамент, обзаведохме го”, спомня си с умиление. В бившата съветска република настоявали той да остане на служба. “Капитан Першаков и полковник Лосев ми викаха: “Остани, Симеон”. Обещаваха да ме направят квартален. Но аз отказах и сбърках. Това е най-голямата ми грешка в живота. Сега щях да съм ехей”, съжалява бай Симо. Категоричен е, че вече не държи никакво оръжие вкъщи. При обиска в дома му през лятото разследващите откриха освен пистолета на Данаил Божилов и още един. Повдигнаха му обвинение за незаконно държане на оръжие. Ако не беше сключил споразумение с прокуратурата, можеше да отнесе 3 г. ефективен затвор. “Че кой щеше да им лежи?”, пита бай Симо.", "date": "2017.12.29", "title": "Нов удар за бай Симо, който открадна пистолета на самоубил се бизнесмен в Пловдив"}
{"url": "https://www.24chasa.bg/novini/article/6635809", "text": "Поредица от пет затъмнения, сред които и най-продължителното от сто години насам, както и три комети ще наблюдават жителите на различни региони на света през 2018 година, съобщава ТАСС, цитирана от БТА.  Агенцията цитира прогнози на специалисти от Института за приложна астрономия към Руската академия на науките. Те предвиждат няколко слънчеви и лунни затъмнения, които са повече от обичайните за една година. На 27 юли ще има лунно затъмнение с най-голямата продължителност от един век насам. Тя се обуславя от факта, че тогава точно ще си съвпаднат центъра на Луната и центъра на сянката на Земята. В момента на затъмнението Луната, Земята и Слънцето ще се намират на една линия, при това нашата планета ще бъде разположена между Слънцето и Луната и ще заслони своя естествен спътник от слънчевата светлина. Явлението ще започне на 27 юли в 20:13 часа българско време, когато земната сянка ще докосне Луната. Пълната фаза на затъмнението ще продължи от 22:30 на 27 юли до 01:14 часа на 28 юли. Очакват се през 2018 година две частични слънчеви затъмнения - на 13 юли и на 11 август, и едно пълно лунно - на 27 юли. През следващите 12 месеца ще могат да бъдат наблюдавани три ярки комети и два нощни метеорни потока.", "date": "2017.12.29", "title": "5 затъмнения и 3 комети ни очакват през 2018 година"}
{"url": "https://www.24chasa.bg/novini/article/6635820", "text": "Броят на жертвите след атаката срещу църква в египетската провинция Хелуан достигна 10 души, съобщава египетското министерство на здравеопазването, предава AFP. Не се посочва дали в цифрата е включен и нападателят, който е бил убит от полицията в започналата между него и охранителите на сградата престрелка. „Фокус“ припомня: По-рано в петък бе съобщено за четирима загинали и петима ранени,  . Петимата ранени са били част от охранителите на храма. Властите издирват евентуален съучастник на убития нападател.", "date": "2017.12.29", "title": "10 са вече жертвите след атаката срещу църква в Египет"}
{"url": "https://www.24chasa.bg/novini/article/6635823", "text": "От 1 януари 2018 г. плащането на глоби по наказателни постановления и по фишове (със серия, различна от серия „К“ и „Г“) за нарушения на закона за движението по пътищата ще се извършва само по сметка, съобщи Главната дирекция „Национална полиция“, цитирана от . Сметката е: Банка: „Сибанк“ ЕАД – офис „Тунджа“ BIC: BUIB BGSF IBAN: BG41 BUIB 9888 3122 9441 01 Считано от 31 декември 2017 г. се закриват администрираните от Главна дирекция „Национална полиция“ сметки: IBAN: BG32 BUIB 9888 3322 9441 01 – за наказателни постановления IBAN: BG59 BUIB 9888 3322 9441 00 – за фишове (със серия, различна от серия „К“ и „Г“) Дирекцията напомня, че глобите по електронни фишове (със серия „К“) за нарушения на Закона за движението по пътищата се плащат (както досега) по транзитна сметка на името на Фонда за безопасност на движението, администрирана от Дирекция „Планиране и управление на бюджета“ – МВР: Банка: Българска народна банка BIC: BNBG BGSD IBAN: BG64 BNBG 9661 3100 1477 01 Глобите по наказателни постановления и по електронни фишове (със серия „Г“) за нарушения на Кодекса за застраховането се плащат (както досега) по сметка на името на Гаранционния фонд: Банка: „Сибанк“ ЕАД BIC: BUIB BGSF IBAN: BG56 BUIB 9888 1092 0526 00 Ако наказателното постановление, фишът или електронният фиш са издадени през предходна година и на документа е изписана различна банкова сметка, глобата се плаща по съответната актуална сметка, посочена по-горе, подчертават от полицията. При попълването на бланката за плащане на глобата най-важните данни за наказателния документ са: - серията (за фишове и електронни фишове) - номерът - размерът на глобата (70% от размера на глобата се дължи само за електронен фиш, платен в 14-дневен срок от датата на получаването му) - трите имена (името на фирмата) на задълженото лице по наказателния документ и неговото ЕГН (ЛНЧ, ЕИК по Булстат). Повече информация за най-често срещаните грешки при попълване на платежен документ и указания за правилното въвеждане на данни може да намерите тук. Глобите може да бъдат заплатени: - чрез портала за електронни административни услуги на МВР - по банков път - чрез пощенски запис.", "date": "2017.12.29", "title": "От 1 януари пътните глоби вече ще се плащат по една сметка"}
{"url": "https://www.24chasa.bg/novini/article/6635827", "text": "Иран е готов да сключи споразумение за взаимна отмяна на визите с всяка страна, каза днес заместник-външният министър Хасан Кашкави, цитиран от агенция ИРНА и ТАСС. Иран ще предостави аналогични условия за влизане на негова територия на гражданите на онези държави, които приемат без визи иранските граждани, уточни Кашкави, цитиран от БТА. \"Макар че се намираме в регион с изострено напрежение, бдителността на нашите сили за сигурност и и на въоръжените ни сили не оставят място за загриженост в това отношение\", отбеляза той. Гражданите на 180 страни вече могат да получат електронна виза за срок от 90 дни само за 30 секунди на летището, пристигайки в Иран.", "date": "2017.12.29", "title": "Иран: Готови сме на безвизов режим с всяка страна"}
{"url": "https://www.24chasa.bg/novini/article/6636253", "text": "Президентът на САЩ Доналд Тръмп заяви, че не е имало общуване между неговата кандидат- президентска кампания с Русия и допълни, че „дори и такова да е имало, това не е престъпление“, пише The Hill. „Няма общуване. Общуването не е престъпление. Дори и да е престъпление, то няма общуване\", заяви Тръмп, цитиран от \"Фокус\". Той също така осъди разследването около въпроса и допълни, че то влошава имиджа на САЩ. „Това поставя страната ми в лоша позиция. Колкото по-бързо се изясни всичко, толкова по-добре за нея“, допълни президентът.", "date": "2017.12.29", "title": "Тръмп: Дори и да е имало общуване с Русия, то това не е престъпление"}
{"url": "https://www.24chasa.bg/novini/article/6620143", "text": "Ще получи ли търновец рекордно обезщетение от 500 000 лв. затова, че 4 години живее с куршум в главата? Това ще решава Окръжният съд в старата столица през 2018 г. Делото срещу стрелеца тръгна през декември след продължително разследване, а оцелелият по чудо Тихомир Иванов бе конституиран като частен обвинител и граждански ищец. 42-годишният мъж е инвалид и живее с 200 лв. пенсия. Среднощният пиянски екшън, след който двама попаднаха в болницата с огнестрелни рани в главата, се разигра на 14 декември 2013 г. Бивш военен гръмна от упор с \"Макаров\" своя нападател и после опита да се самоубие. Търновските неврохирурзи успяха да върнат към живот и двамата с уникални операции. 4 години по-късно стрелецът Александър Кънев е обвинен за това, че на улица \"Охрид\" в старата столица направил опит умишлено да умъртви Тихомир Иванов, като го прострелял от непосредствена близост в областта на лявото слепоочие. Куршумът го пронизал в лява челна област на главата, представляващо общо разстройство на здравето, опасно за живота, и засядане на проектила в тъканта на главния мозък. Деянието е извършено от Александър Кънев при превишаване пределите на неизбежната отбрана, изразяващо се в явно несъответствие между характера и опасността на нападението. В злополучната нощ Тихомир бил с приятели в бистро на ул.\"Ниш\". Към 1,30 ч. компанията си тръгнала. По същото време Александър и приятелката му се прибирали към дома си. При разминаването с групата, обвиняемият се обърнал към шумната компания и ги попитал дали говорят за тях, при което пострадалият отговорил утвърдително. След размяната на реплики, пострадалият се нахвърлил върху обвиняемия и двамата се сбили. Александър Кънев бил съборен на земята, блъскан и ритан от тримата мъже от групата. Хора от бистро излезли и разделили биещите си. Докато приятелката помагала на Александър да се изправи, пострадалият тръгнал да го напада отново. Виждайки го, обвиняемият се опитал да избяга, но Тихомир Иванов го последвал. Бягайки, Александър Кънев викал: \"Махай се, остави ме\", \"Полицай съм, имам пистолет, махни се\". Извадил от чантичката пистолета си, заредил патрон и, вървейки назад, произвел два–три изстрела, насочени към уличното платно, като продължавал да вика \"Махай се\". \"Ти на полицай ли ми се правиш\", афектиран отвърнал Тихомир и се нахвърлил върху него. Тогава Александър произвел изстрел в лявото слепоочие на Тихомир и той паднал на земята. Веднага след това обвиняемият насочил пистолета към главата си и се прострелял в дясното слепоочие. Уплашени, приятелите на Тихомир бързо напуснали мястото, без да видят какво е състоянието му. Останала приятелката на обвиняемия, която се обадила на тел.112 да извика линейка. Двамата простреляни мъже били приети по спешност в реанимацията с опасност за живота, в състояние на медикаментозна кома, на командно дишане и с тежки черепно-мозъчни травми. Сега се изправят един срещу друг в съдебната зала.", "date": "2017.12.29", "title": "Търновец 4 години живее с куршум в мозъка, иска половин милион обезщетение"}
{"url": "https://www.24chasa.bg/novini/article/6636269", "text": "Със 7,3 на сто са се увеличили чуждестранните туристи у нас от януари до ноември 2017 г. спрямо същия период година по-рано, сочат данните на НСИ. За 11-те месеца на годината страната ни е посрещнала 8 425 620 чуждестранни гости, съобщава пресцентърът на министерството на туризма, цитиран от БТА. Най-много туристи сме посрещнали от Гърция, Румъния, Германия, Турция, Русия, Македония. Над 1 060 000 са били посетителите от Гърция, което е увеличение от над 8 на сто спрямо същия период на миналата година. Повече от 12 на сто е увеличението на туристите от Турция. Пътуващите от Румъния пък са били 1 054 170. Повече от 853 120 гости сме посрещнали от Германия, което е нарастване с над 5 на сто, сочат още данните. Само през ноември общият брой посещения на чуждестранни туристи в България е бил 399 517, пише в съобщението. \"Данните са изключително добри. Ако запазим това нарастване, имаме реален шанс да надхвърлим 9 млн. туристи на годишна база. Това би било рекорд и ще работим усилено, за да го постигнем\", е коментирала министърът на туризма Николина Ангелкова. По думите й, Министерството на туризма ще продължи активната си дейност за превръщането на България в целогодишна дестинация. \"Отчетените данни дават възможност и амбиция да се стремим през 2018 г. да достигнем 10 млн. чуждестранни туристи, които да предпочетат държавата ни за почивка или пътуване\", е посочила още Ангелкова. Над 6,3 млрд. лв. са приходите от международен туризъм за 10-те месеца на тази година по данн на БНБ. За периода януари - октомври 2017 г. се отчита увеличение от 9,2 на сто спрямо същите месеци година по-рано. За октомври тази година постъпленията от международен туризъм и пътувания възлизат на близо 394 млн. лв. Нарастването спрямо октомври миналата година е 6,6 на сто, се посочва в съобщението.", "date": "2017.12.29", "title": "Близо 8,5 млн. са чуждите туристи в България от януари до ноември"}
{"url": "https://www.24chasa.bg/novini/article/6636271", "text": "Деветдесет и шест годишният германец Оскар Грьонинг, известен като \"деловодителя на Аушвиц\" и осъден за съучастие в убийството на 300 000 души, трябва да излежи присъдата си, заяви германският Конституционен съд, цитиран от Ройтерс и Франс прес. През 2015 г. Грьонинг беше осъден на четири години затвор, но обжалваше изтърпяването на присъдата си с аргумент, че напредналата му възраст и физическото му състояние означават, че присъдата ще наруши правото му на живот. Конституционният съд обаче отхвърли тези доводи, заявявайки, че поради тежестта на престъпленията му е особено важно да се види, че той е наказан, предаде БТА. Грьонинг се е занимавал с броенето на парите в брой, взети от жертвите на концентрационния лагер. Решението на Конституционния съд не може да бъде обжалвано. Все още е възможно обаче Грьонинг да бъде освободен, ако състоянието му се влоши.", "date": "2017.12.29", "title": "Деловодителят на Аушвиц отива в затвора"}
{"url": "https://www.24chasa.bg/novini/article/6636292", "text": "В началото на активния зимен сезон в най-популярния курорт на Балканите - Банско, посланика на Румъния – Н. Пр. Йон Гъля, посети курорта, за да проведе работна среща с градоначалника Георги Икономов. Дискутирана бе продължаващата добра практика на съвместно патрулиране на български и румънски полицаи в курорта. Г-н Гъля отправи своята благодарност за оказваната от местната власт подкрепа за осигуряването на добри условия за настаняване на румънските патрули от една страна, като по този начин се подобрява чувството за сигурност и комфорт на румънските туристи. Дипломатическия представител поздрави Икономов и местната общност за добрата предновогодишна новина, касаеща разрешението за изграждане на спортни съоръжения в ски зона Банско след решението на МС от 28 декември. Той сподели своята висока оценка за Банско като една от най-добрите и предпочитани от румънските туристи дестинация, като подчерта, че изграждането на Втори кабинков лифт ще даде възможност туристопотока от северната ни съседка да се увеличи.  От своя страна Икономов благодари за добрите пожелания и подчерта важността от подобни срещи, които дават възможност за получаване на обратна връзка в полза на подобряване на нивото на куро", "date": "2017.12.29", "title": "Посланикът на Румъния гост на кмета на Банско"}
{"url": "https://www.24chasa.bg/novini/article/6636281", "text": "Френската държавна телевизия Франс 2 отложи излъчването на романтичен филм със сюжет, свързан с терористичното нападение в концертната зала \"Батаклан\" на 13 ноември 2015-та година. \"Тази нощ\" разказва любовна история между жена, живееща до залата и минувач, с когото заедно помагат на бягащите от терористите хора. Проектът обаче скандализира оцелели и близки на пострадилите. Онлайн петиция, започната от вдовица на загинал в залата, е събрала вече над 38 хиляди подписа,  В нея се казва, че такъв проект толкова скоро след насилието шокира засегнатите и че те имат нужда от тишина и уважение. Телевизията ще решава съдбата на филма след консултации с всички организации на оцелелите.", "date": "2017.12.29", "title": "Във Франция спряха игрален филм за терористичната атака в зала \"Батаклан\""}
{"url": "https://www.24chasa.bg/novini/article/6636282", "text": "Oбщите активи на банковата система се увеличават през ноември с 418 млн. лв. (0.4 процента), като към 30 ноември достигат 95.9 млрд. лв., съобщава БНБ. Депозитите в банковата система през месеца нарастват с 269 млн. лв. (0.3 на сто). Увеличават се депозитите на кредитни институции (с 283 млн. лв., 5.8 процента), на домакинства (със 164 млн. лв.,0.3 на сто) и на нефинансови предприятия (със 169 млн. лв., 0.7 на сто). При депозитите на други финансови предприятия е отчетено намаление с 340 млн. лв. (10.7 на сто), докато при тези на сектор държавно управление - със 7 млн. лв. (0.4 на сто). Печалбата на банковата система към 30 ноември 2017 г. е 1.1 млрд. лв. (при 1.3 млрд. лв. за същия период на 2016 г.). За единадесетте месеца на 2017 г. са извършени разходи за обезценка по кредити и вземания за 626 млн. лв. (при 678 млн. лв. година по-рано). Отчетените към края на ноември 2017 г. приходи от лихви са 2.8 млрд. лв., а разходите за лихви - 340 млн. лв. В края на ноември собственият капитал в баланса на банковата система възлиза на 12.5 млрд. лв. През месеца той е увеличен със 103 млн. лв. (0.8 на сто) основно поради нарастването на печалбата, отчита БНБ.", "date": "2017.12.29", "title": "БНБ: Печалбата на банките за първите 11 месеца на годината е 1.1 млрд. лева"}
{"url": "https://www.24chasa.bg/novini/article/6636303", "text": "България, която ще поеме ротационното председателство на ЕС на 1 януари 2018 г., се наслаждаваше на сравнителна стабилност с бившия охранител Бойко Борисов като министър-председател. Сега тя ще се сблъска с трудната задача да се опита да помири спорещите 28 страни членки и да изгради компромиси по горещите въпроси като миграцията и Брекзит, пише в свой коментар Франс прес. Европейският съюз е изправен пред безпрецедентни предизвикателства, тъй като се бори с рекорден приток на мигранти и с излизането на Великобритания от блока през 2019 г. България обещава да действа като посредник за излекуване на разделенията между източните и западните членове, както и да изглади отношения с Турция, ключов съюзник в борбата с продължаващата миграционна криза. \"Лозунгът на българското председателство е \"Съединението прави силата\": ние трябва да разгледаме трънливите въпроси заедно\", заяви външният министър Екатерина Захариева. Тя призова страните от ЕС \"да докажат своята солидарност, като защитават външните граници на ЕС, вместо да изграждат огради в рамките на блока\". България също така разчита да подобри имиджа си на най-бедна и най-корумпирана страна в блока. Тя иска да убеди другите страни, че след десет години в ЕС най-накрая е готова да се присъедини към Шенгенската зона и да се придвижи към влизането си в еврозоната. Страната с население от 7,1 милиона души премина през бурен политически период след падането на комунизма, но тя се радва на относителна стабилност при сегашното консервативно правителство на премиера Бойко Борисов. Бившият охранител с черен колан по карате спечели трети мандат през април миналата година и се върна на власт благодарение на коалицията с националистите от „Обединени патриоти“. След влизането си в правителството партията омекоти агресивната си антимигрантска реторика и вместо това прие позицията, която е проевропейска. Наблюдателите смятат, че България е изградила репутация на член-помирител в ЕС. За разлика от Вишеградска четворка - Чехия, Унгария, Полша и Словакия - България не се противопостави на противоречивия план на ЕС за разпределение на мигрантите сред членовете на Съюза. Дипломатическите умения на България ще бъдат подложени на изпитание, когато през март преговорите за Брекзит бъдат подновени. Излизането на Великобритания заедно с очакваното намаляване на бюджета на ЕС през 2020 г. е основна грижа за източните страни - най-големите получатели на средства от ЕС. Последният кръг от преговорите за Брекзит ще се съсредоточи върху търговията, след като през декември бе постигнат напредък по ключови въпроси, включително правата на гражданите на ЕС във Великобритания. \"Ще имаме натоварен дневен ред, тъй като 2018 г. е последната пълна година от мандата на Европейската комисия\", заяви представителят на Европейската комисия в България Огнян Златев. По време на шестмесечния си мандат се очаква София да използва Брекзит като възможност да се бори за по-тесни връзки между ЕС и страните от Западните Балкани. България се надява да поднови преговорите за присъединяването на Черна гора и Сърбия, докато същевременно помага на Албания и Македония да се доближат до началото на преговори за членство в ЕС. Златев смята, че председателството също така има за цел да изпрати \"насърчителни сигнали\" на Босна и Косово, за да \"включи целия регион в европейската перспектива\". Кампанията няма да бъде лесна, тъй като ентусиазмът за по-голямо разширяване на ЕС се е изпарил сред съществуващите членове. По въпросите на миграцията лидерите на ЕС са определили краен срок за съгласуване на така наречения регламент от Дъблин, който в момента поставя твърде голям натиск върху фронтовите държави Гърция и Италия. За да разреши кризата с бежанците, София настоява, че ЕС трябва да нормализира отношенията си с Турция, с която България има 260-километрова сухоземна граница. Взаимоотношенията между съюза и Турция станаха драматични след неуспешния опит за преврат в нея през 2016 г. Но Анкара е важен партньор в подпомагането на континента да спре потока мигранти от Близкия изток и Борисов настоява, че това трябва да се поддържа с всички налични средства.", "date": "2017.12.29", "title": "Франс прес: Начело на ЕС България ще е помирител - от миграцията до Брекзит"}
