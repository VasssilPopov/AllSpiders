{"url": "https://www.24chasa.bg/novini/article/7326491", "text": "\"На БСП демокрацията им е в повече и им пречи по думите на лидера им. При всички случаи опозицията успява да катализира процеса. Отсъствието им в момента помага за по-лесно приемане на решение. Това, което пречи обаче е смисълът на това, което парламентарната демокрация носи. Защото това носи смисъла и усещането за демократичен процес. Гледаш половината зала празна и се питаш \"това ли ни е държавата\". Това заяви пред  Ирена Соколова – областен управител на област Перник и председател на Жени ГЕРБ по повод отсъствието на БСП от парламентарната зала. \"Кворумът е задължително условие и ще се събере, защото и в малката и в голямата коалиция има пълно съзнание, че мандадът трябва да бъде завършен. Няма нито едно управление, което да сочи, че това управление трябва да приключи\", каза Соколова и като аргумент за това изтъкна икономическия растеж на страната ни. \"Имаме 3,5% национален растеж. Това, което бихме могли да продължим да правим е всъщност да увеличаваме ресурсите и благосъстоянието. И това е факт\", категоричен е областният управител на Перник. Тя коментира постоянните скандали, които тресат коалиционния партньор \"Обединени патриоти\", но според нея те не бива да се приемат с притеснение. \"Това е манталитетно там. Търсенето на надмощие там е същностна характеристика. Тя не показва проблем. Тя не носи напрежение. Тези размяна на реплики, това е типично за тях. Крайното поведение е характеристика и на трите фракции. Те обаче много далновидно успяват да преформулират целите. Каквото и да ги държи заедно, умното поведение изисква обединение и те го правят\", коментира Соколова. Тя дори изрази мнение, че въпреки вече дадените заявки за отделно явяване на евроизборите, Патриотите всъщност ще бъдат заедно. \"Там има игра на тронове от време навреме, но в крайна сметка излизат мъдро и мисля, че ще излязат заедно с листа\", каза председателката на женската организация на ГЕРБ. Тя се противопостави на позицията, че всъщност разделно явяване на Патриотите може да помогне на ГЕРБ. \"Да кажем, че модерната напоследък пронационалистка политика и заявката за такава печели изключително много електоратите. Виждаме го и в ЕС. В Италия двете такива сили, въпреки че имат коренно различни политики, успяват да се обединят. Електоратът на \"Обединените патриоти\" обаче заради тези възгледи не може да бъде електорат на ГЕРБ. ГЕРБ е е националноотговорна партия, но никога не излиза с такива дръзки заявки. Ние излизаме с конкретни обещания\", каза Соколова. И даде за пример политики и свършена работа от ГЕРБ, които са били считани за немислими, на са станали факт. Като например увеличението на заплатите на учителите. \"Тази политика е реална, тя е истински националноотговорна\", заяви Соколова. Относно упреците на БСП, че ГЕРБ отделя средства само за общините, ръководени от тяхната партия, но не и от тези на левицата тя бе категорична. \"Когато БСП се изкажат, 50 нюанса наглост са малко. Веднага ще дам пример. Област Перник има 6 общини. Четири са на ГЕРБ, в една имаме независим кмет, в една е на БСП - Ковачевци. Само Перник е получила 136 хил. лв. От останалите общини на ГЕРБ – те са получили 0 лева\", каза областната управителка на Перник и обясни, че ГЕРБ подкрепя \"общини и проекти, които са в движение\". Вижте още интервюта и коментари! Соколова коментира и създалата се ситуация в Изборния кодекс относно преференциите. Тя се застъпи за идеята, че всъщност трябва да бъде увеличен техния праг. \"Ако беше проследено във времето диалогът и обсъждането по отношение на Изборния кодекс, щеше да се види последователността на тази политика. Съобщенията в ЦИК сочат, че една част от преференциалния вот води до девиации. В една малка община 7% преференциален вот означава, че с 15 гласа може да промениш много неща. И това, особено в малките общини, в малките формации, може да доведе до пълна подмяна\", каза Соколова. \"Преференциите много по-малко влияят на големите партии. При малките партии опорочаването на желанието е пълно. Нашата идея беше да подкрепим желанието за тази промяна. На нас това не ни пречи. Имаше такива обаче, които искат такава промяна. Ситуацията, която се получи, обаче показа, че ГЕРБ може да се вслуша в хората\", заяви Соколова. И отново се върна на темата за бойкота на БСП в парламента. По думите ѝ за него е виновен изцяло Корнелия Нинова. Тя припомни един английски израз, че \"когато се поддаваш на влияния рано или късно си купуваш слон\". \"БСП с този лидер си купиха слон. Нямат шанс да бъдат навън и да бъдат адекватни на процеса. Няма основания\", заключи Ирена Соколова.", "date": "2019.03.02", "title": "Ирена Соколова: На БСП демокрацията им пречи, с този лидер си купиха слон"}
{"url": "https://www.24chasa.bg/novini/article/7326408", "text": "Общо 183 души са били ранени във вчерашните протести в Алжир срещу решението на президента Абделазиз Бутефлика да се кандидатира за пети мандат, съобщи държавната агенция АПС, цитирайки данни от здравното министерство, предаде Ройтерс, цитирана от БТА.  По-рано официални лица съобщиха за един починал от сърдечен удар. Десетки хиляди протестиращи призоваха прекаралия инсулт 82-годишен Бутефлика да не се кандидатира на изборите през април. Това са най-масовите антиправителствени демонстрации в Алжир от Арабската пролет преди осем години. Протестите преминаха като цяло мирно, но имаше отделни стълкновения между полицаи и демонстранти близо до президентския дворец в столицата Алжир снощи. Днес положението в страната е спокойно. Сегашните масови демонстрации против Бутефлика започнаха преди седмица. През 2013 г. Бутефлика получи инсулт, който засегна говорните и двигателните му способности и оттогава се е появявал на публични места само няколко пъти. Днес президентът се раздели с досегашния шеф на предизборния си екип, бившия премиер Абделмалек Селал, съобщи АПС, цитирана от Франс прес. Селал е ръководил предишните три кампании на държавния глава (2004, 2009 и 2014 г.). Той е заменен от сегашния министър на транспорта Абделгани Заалян. Мотиви за смяната не се посочват.", "date": "2019.03.02", "title": "В протестите в Алжир са ранени общо 183 души"}
{"url": "https://www.24chasa.bg/novini/article/7326410", "text": "Над 2 600 души, издирвани за различни престъпления, са били задържани днес от турските сили за сигурност при съвместна операция в цялата страна, съобщава в. \"Хюриет дейли нюз\", като се позовава на съобщение на министерството на вътрешните работи. В съобщението се уточнява, че в акцията са участвали 30 000 служители на Генералната дирекция по сигурността, жандармерията и бреговата охрана, предаде БТА.  Целта на операцията е била прилагане на правосъдието, борба с престъпността и опазване на обществения ред. Сред задържаните лица има издирвани за убийства, кражби, нанасяне на телесни повреди, измами, грабежи, продажба на наркотици и тероризъм.", "date": "2019.03.02", "title": "Задържаха над 2 600 лица в Турция, издирвани за различни престъпления"}
{"url": "https://www.24chasa.bg/novini/article/7326414", "text": "Десетки хиляди се включиха в нов антирасистки протест в Милано, предадоха Асошиейтед прес и ДПА, цитирани от БТА.  Шествието под мотото \"Хората на първо място\" е насочено против политиката на популисткото правителство, което според участниците в протеста насърчава расизма. Участниците преминаха през града и се събраха на централния площад пред градската катедрала. Протестът е \"силно политическо свидетелство, че Италия не е просто страната, каквато в момента я описват\", заяви кметът Джузепе Сала. Според Пиерфранческо Маджорино, отговарящ за политиката по отношение на мигрантите в градската управа, в шествието са се включили 200 000 души. \"Салвини, преброй ни\", призова той в Туитър, обръщайки се към лидера на партията \"Лига\" и вътрешен министър Матео Салвини. Като министър Салвини не позволи на кораби, спасили бягащи от Либия мигранти, да акостират в италиански пристанища, припомня АП. Лидерът на италианския профсъюз \"Обща италианска конфедерация на труда\" Маурицио Ландини заяви, че правителството подкрепя погрешни политики и не се бори със социалното неравенство.", "date": "2019.03.02", "title": "Десетки хиляди протестираха в Милано \nсрещу расизма"}
{"url": "https://www.24chasa.bg/novini/article/7326416", "text": "Председателят на 44-то Народно събрание г-жа Цвета Караянчева и народните представители от ГЕРБ в 19-и МИР – Русе Пламен Нунев и Светлана Ангелова посетиха Бяла. Те проведоха среща с председателя на Общински съвет – Бяла Мариан Антонов, общински съветници, кмета на Община Бяла Димитър Славов и екипа му, по време на която г-жа Караянчева бе запозната с изпълнението на приоритетите от управленската програма на кмета и перспективите пред региона в контекста на предстоящото изграждане на национални обекти като автомагистралата Русе – Велико Търново. Обсъдени бяха редица актуални въпроси, свързани с взаимодействието на законодателната и местната власт. По – късно гостите направиха преглед на изграждащи се обекти от образователна, пътна инфраструктура и др. Сред тях бяха строително – ремонтните дейности в СУ „Панайот Волов“ – Бяла. Близо 3 700 000 лева отпусна през тази година Министерски съвет с министър – председател Бойко Борисов за довършването на новия корпус, като дружеството – изпълнител работи активно там. Кметът Димитър Славов показа на гостите напредъка в строително – ремонтните дейности, като очакванията са през тази година те да завършат. Посещението продължи в общинския исторически музей, където директорът Ива Жейнов и колегите му разказаха за сраженията на територията на Русенска област за изхода на Освободителната война. Показани бяха редица експонати, съхранили спомена за събитията от онова време. Внимание бе отделено и на откритата вчера изложба, посветена на възстановяването на българската държавност. По време на визитата председателят на Народното събрание и колегите и разгледа новия храм „Свети Пантелеймон“ в кв . „Гара Бяла“, открит през юли 2018 година от министър – председателя Бойко Борисов. Цвета Караянчева видя и новия парк пред храма, където има обособен открит амфитеатър, спортна и детска площадка, многофункционален спортен терен. Кметът на Община Бяла представи откритата преди няколко месеца голяма зона за отдих с детски площадки в междублоково пространство на квартала. Той отбеляза, че в близост, в сградата на бившата детска градина, ще бъдат обособени читалище с библиотека, музейна сбирка и пр. В момента там се извършва разчистване и подготовка на строителната площадка. Г-жа Караянчева и Пламен Нунев разговаряха с жители по време на визитата си в централната градска част и кв. „Гара Бяла“, по време на която размениха мисли и идеи за бъдещето на региона. Председателят на Народното събрание оцени високо усилията, които полага общинското ръководство за благоустрояване на града и населените места, като отбеляза доброто взаимодействие на законодателната и изпълнителната власт при изпълнението на националните приоритети на местно ниво. Посещението ще завърши тази вечер с тържествена заря – проверка по повод 3-и Март, която ще се състои на площад „Екзарх Йосиф I“ в Бяла.", "date": "2019.03.02", "title": "Караянчева се запозна с изграждането на автомагистралата Русе – Велико Търново."}
{"url": "https://www.24chasa.bg/novini/article/7326427", "text": "Бивш военен - пиян и с газов пистолет, срещу ученици в Сливен. Пострадали няма, но децата са в шок. Мъжът е задържан за 24 часа. Около 19 часа снощи група деца се прибират от училище през оживен квартал в центъра на града. Едно от момчетата се закачало с момиче до него и това подразнило непознат на улицата. \"Тръгна да ме дърпа за якето, даже ми скъса якето и започна да се дразни с нас”, каза едно от потърпевшите деца. Децата опитали да успокоят мъжа, но той влязъл във входа на блока и излязъл с пистолет в ръка. Пробата му за алкохол отчела 2,94 промила. На жена си казал, че искал да защити момичето. От прокуратурата в Сливен казаха за   че мъжът ще бъде освободен - нямало опасност да се укрие.", "date": "2019.03.02", "title": "Бивш военен насочи газов пистолет срещу деца, бил е пиян"}
{"url": "https://www.24chasa.bg/novini/article/7326464", "text": "Футболната легенда Динко Дерменджиев е бил приет в университетската болница \"Свети Георги\" в Пловдив с инсулт. Новината бе потвърдена от лечебното заведение. Дерменджиев е постъпил със силни болки в главата и отпадналост. Настанен е в клиниката по нервни болести, където ще остане за изследвания и лечение. Когато се почувствал зле, Дерменджиев е бил в компанията на бившия футболист на \"Локомотив Пловдив\" Георги Василев. \"Пиехме си кафето с него както обикновено и си говорехме, но му стана лошо. Може би беше пред инфаркт. Извикахме доктори. Мисля, че ще се оправи.\" \"Докато пихме кафе не се оплака, но беше пребледнял и му стана лошо. Питах го дали не е пил снощи, но той отрече. Дано е добре. Дано се оправи!\", каза Василев пред  .", "date": "2019.03.02", "title": "Георги Василев: На Динко му прилоша, докато пиехме кафе"}
{"url": "https://www.24chasa.bg/novini/article/7326466", "text": "Интензивен трафик в първия от почивните дни за националния празник. За последните 24 часа са станали 12 тежки катастрофи, добрата новина - без жертви, предаде  Най-проблемно се оказа преминаването по магистрала „Хемус” край Витиня. До обяд имаше над 4 км задръстване преди тунела в посока Варна. Автомобилите преминаваха за около 30 минути по трасето. Движението беше отпушено в ранния следобед, като колите в двете посоки се пускаха поетапно. Едната от тръбите на тунела се ремонтира, което затруднява трафика и в делничен ден. На магистрала „Хемус” всички пътуващи преди обед попаднаха в тапа, близо 4 км преди тунел „Витиня”. Проблем, който не изненада никого, но изнерви всички. В ранния следобед бяха предприети спешни мерки за отпушване на движението, които подействаха за по-малко от половин час. На юг, изходът на столицата при Горубляне към магистрала „Тракия” беше от най-натоварените трасета. На магистрала „Струма”, близо до Дупница, камион самокатастрофира - шофьорът изгубил контрол над машината. Той е леко пострадал. Инцидентът не затрудни трафика. На „Стума” обаче наши зрители засякоха опасни изпреварвания в аварийната лента. От полицията напомниха, че за това нарушение глобяват с 1000 лева и отнемане на книжката за 3 месеца.", "date": "2019.03.02", "title": "Силен трафик, изпреварвания в аварийната лента и тол полиция на път към 3 март"}
{"url": "https://www.24chasa.bg/novini/article/7326489", "text": "Три момчета - на 13, на 15 и 16 години - са пребили жестоко 44-годишен мъж във врачанското село Галиче. Най-големият сред тях е от с. Долни Луковит, а другите двама са от Галиче, от където е и пострадалия мъж, съобщава  Сигналът е подаден около 09:30 ч. на 1 март, след като мъжът е намерен в безпомощно състояние. Оказана му е помощ в Центъра за спешна медицинска помощ в Бяла Слатина, след което е транспортиран за лечение в болница “Георги Странски” в Плевен. Там мъжът е настанен в хирургичното отделение със счупен череп. Той е бил в съзнание, като му е направена консултация с неврохирург. 16-годишният побойник е задържан в полицейския арест в Бяла Слатина за срок до 24 часа. Започнато е досъдебно производство.", "date": "2019.03.02", "title": "Жесток побой в Галиче - трима непълнолетни счупиха черепа на възрастен мъж"}
{"url": "https://www.24chasa.bg/novini/article/7326301", "text": "Вандали разрушиха мемориалния паметник, издигнат на мястото на опожарената през Втората световна война от нацистите синагога в Страсбург. Инцидентът е станал тази нощ, съобщи кметът на източния френския град Ален Фонтанел, цитиран от БТА.  „Нов инцидент на антисемитизъм в нашия град“, написа Фонтанел в профила си в социалната мрежа Туитър. Той публикува снимка на огромната черно-бяла мраморна плоча, която е съборена от постамента си. „Синагогата Клебер беше изгорена до основи от нацистите преди почти 80 години. Мемориалната плоча, която напомняше за тази трагедия стана обект на вандалско посегателство тази нощ“, допълва градоначалникът в поста си в Туитър. В момента тече разследване за установяване на самоличността на вандалите, посочиха от полицията. Синагогата, която е била основен център за поклонение на еврейската общност в града е била разграбена и след това изгорена до основи от поддръжници на Хитлер на 30 септември 1940 г.", "date": "2019.03.02", "title": "Вандали разрушиха паметника на мястото на опожарената синагога в Страсбург"}
{"url": "https://www.24chasa.bg/novini/article/7326328", "text": "Сърбия съобщи, че въоръжен сърбин, за който се смята, че е наемен убиец, е бил арестуван в Чехия, предаде Асошиейтед прес, цитирана от БТА.  В днешно изявление се казва, че властите искат мъжът, идентифициран с инициали Д.Ч. , роден през 1980 г., да бъде екстрадиран. Той е бил арестуван в петък вечерта в Прага в резултат на сътрудничество на полициите от няколко страни. Сръбският вестник \"Блиц\" съобщи, че мъжът е добре известният наемен убиец Чаба Дер, издирван от няколко страни за множество убийства. Полицията съобщи, че мъжът е бил арестуван с фалшиви документи, два пистолета и муниции и средства за промяна на външността си. Сръбските медии публикуваха през януари снимки, които показват как заподозреният излиза от кола и застрелва жертвата си в белградско предградие посред бял ден.", "date": "2019.03.02", "title": "Сръбски наемен убиец бе арестуван в Прага"}
{"url": "https://www.24chasa.bg/novini/article/7326331", "text": "Нека на 26 май изберем тези, които са най-достойни и чуват и работят за решаване на проблемите на хората. Европа чува нашия глас и това се доказва от по-високия бюджет за България и от успешното председателство на Съвета на ЕС. Това заяви председателят на ПГ на ГЕРБ и зам.-председател на партията Цветан Цветанов във велинградското село Драгиново. „Силата на ГЕРБ са всички видими резултати от нашата работа. Политиката на правителството и на ГЕРБ е насочена към изпълнението на нашите ангажименти към хората. Обещахме да увеличим доходите и ето – тази година с 10% нараснаха заплатите в бюджетния сектор, като очакванията за догодина са за нов 10-процентов ръст. Още в началото на мандата като свой основен приоритет определихме образованието и за да можем да стимулираме повече млади хора да избират учителската професия – до 2021 г. учителските възнаграждения ще бъдат двойно по-високи в сравнение с 2017 г.“, обясни Цветанов. В Драгиново председателят на ПГ на ГЕРБ се запозна с хода на строителните дейности по новата сграда към детската градина в селото. Средствата за изграждането на допълнителната сграда са в размер на 1.6 млн. лв. и са отпуснати целево с постановление на Министерски съвет. Първата копка на обекта бе направена на 7 септември 2018 г. именно от Цветанов, като се очаква той да бъде завършен на 1 септември тази година. „Само за Велинград парите, които са отпуснати в периода 2015 - 2019 г., са 42 млн. лв. Подобряването на образователната инфраструктура е част от приоритетите на това правителство. За училища и детски градини само по ОП „Региони в растеж“ са отпуснати над 700 милиона лева. В резултат на това 500 училища и детски градини в момента се санират и се подобрява образователната инфраструктура в тях“, изтъкна Цветанов. По думите му детската градина в Драгиново ще могат да посещават 150 деца и преди повече от година никой не вярваше, че те ще имат нова сграда. „Надявам се, че строителството е добро, а за новото оборудване вече са отпуснати 160 хил. лв. от МОН. С тези средства детската градина ще има нови легла“, каза още той. Цветан Цветанов отбеляза със задоволство, че на 11 март ще има първа копка на пътя Велинград –Драгиново, който не е ремонтиран повече от 42 години.", "date": "2019.03.02", "title": "Цветанов в Драгиново: Нека на 26 май изберем тези, които чуват проблемите на хората"}
{"url": "https://www.24chasa.bg/novini/article/7326343", "text": "Над 50 огнеборци в продължение на часове гасиха пожар в шоурум на \"Тесла\" в град Кроули, Западен Съсекс, съобщи Би Би Си, цитирана от БТА. Няма данни за жертви или пострадали при инцидента. Над мястото на пожара се издигат гъсти облаци черен дим, а живеещите в района бяха посъветвани да останат по домовете си. Инцидентът става само ден, след като американският производител на електрически автомобили обяви плановете си да закрие шоурум представителствата си и да премине към онлайн продажби на модела. Компанията има 18 шоурума във Великобритания и Ирландия, включително този в Кроули.", "date": "2019.03.02", "title": "Изгоря шоурум на \"Тесла\" в Западен Съсекс"}
{"url": "https://www.24chasa.bg/novini/article/7326360", "text": "Почина режисьорката Нина Янкова, дългогодишен служител на Българската национална телевизия и Българската Кинематография. Заедно със съпруга си проф. Янко Янков работи по сериала \"Под игото\". Поклонението ще се състои в понеделник - 4 март, от 12,30 в църквата \"Св.Седмочисленици\".                                                                                                                                                                                                                                                                                                                       ", "date": "2019.03.02", "title": "Почина режисьорката Нина Янкова"}
{"url": "https://www.24chasa.bg/novini/article/7326367", "text": "С отличието на Българска телеграфна агенция \"Бялата птица\" за значим обществен принос във Видин беше награден днес кметът на община Видин Огнян Ценков. \"Не една, а цяло ято \"Бели птици\" трябва да дадем на кмета на Видин Огнян Ценков. Видин е вече университетски град, благодарение на усилията на градоначалника Огнян Ценков. Липсата на академично присъствие през годините тук беше осезаема. Сбъдна се една стара мечта на видинчани, беше отворен един нов прозорец със създаването на филиал на Русенския университет\", каза генералният директор на БТА Максим Минчев, който връчи наградата на церемония в Регионалния пресклуб на БТА. Във видинския филиал на Русенския университет учат повече от 450 студенти. През последните три години от мандата на Ценков бяха възродени и културните фестивали, за трета година в града ще се проведе Фестивал за опера и балет. От началото на своя мандат кметът на Видин всеки месец дарява лични средства за благотворителни каузи, подпомага самотни и талантливи деца, възрастни хора, спортисти и др. По проект на община Видин предстои да бъде възстановена сградата на Синагогата, която е на 125 години. \"Радвам се, че мога да споделя този момент с всички вас, защото \"Бялата птица\" символизира надеждата, вярата в доброто\", каза при получаването на наградата Огнян Ценков. На церемонията по връчването на наградата \"Бялата птица\" в Регионалния пресклуб на БТА във Видин присъстваха Видинският митрополит Даниил, областният управител Албена Георгиева, зам.-кметовете на Видин Цветан Асенов и Венци Пасков, народните представители от Видинска област Владимир Тошев и Росен Живков, генералният директор на БНР Александър Велев, представители на политически партии, държавни институции, медии и граждани. Досега носители на наградата \"Бялата птица\" през годините са - \"Лайънс клуб\" Видин, \"Видахим\" в лицето на Борислав Лоринков, епископ Поликарп, кметът на Монтана Златко Живков, игуменът на Троянския манастир - епископ Сионий, дамските Инер Уил клубове - дистрикт 248 България, доц.Борислав Великов и Александър Александров, кмет на община Ружинци. Сребърната статуетка \"Бялата птица\" е дело на българския скулптор Александър Пройнов - АПЕР.", "date": "2019.03.02", "title": "\"Бялата птица\" на БТА кацна на рамото на кмета на Видин"}
{"url": "https://www.24chasa.bg/novini/article/7326389", "text": "Снимайте себе си и семейството си на Вашия Трети март. Споделете как изкарахте националния празник. Дали сте на екскурзия в планината или на друго красиво място в България, изпратете ни снимки или видео. Снимайте българското знаме, развято в чест на празника. Направете си клип на зарята за Освобождението или кадър на близките Ви хора на връх Шипка например. Споделете не само снимки, а и Вашите мисли за празника, както и думите, с които го описвате пред децата си. Споделете мигове от утрешния ден на Фейсбук страницата на Министерството на туризма или ни изпратете информация и снимки на имейл press@tourism.government.bg, които да публикуваме на сайта на Министерството на туризма. Най-впечатляващите преживявания ще споделим в youtube и фейсбук страницата ни. Очакваме личните Ви репортажи до 10 март 2019 г. включително. Нека видим уникални места в страната си през собствения ни поглед. Станете посланици на България!", "date": "2019.03.02", "title": "Министерството на туризма: Станете посланици на България!"}
{"url": "https://www.24chasa.bg/novini/article/7326095", "text": "Най-малко един протестиращ загина при масово шествие срещу кандидатурата на алжирския президент Абделазиз Бутефлика за пети мандат, предаде ДПА, цитирана от БТА. Вътрешният министър Нуредин Бедуи съобщи, че загиналият е Хасан бен Кеда, син на покоен алжирски политик. Той е участвал в протест в столицата Алжир вчера. \"Аутопсията ще установи причините и обстоятелствата около смъртта му\", добави той в туит. Това е първият смъртен случай, свързан със започналите преди повече от седмица протести в цялата страна срещу решението на президента да се кандидатира на изборите следващия месец, отбелязва ДПА. Брат на загиналия протестиращ обвини за смъртта му това, което нарече \"управляващата банда и нейните биячи\". Той добави в изявление, публикувано онлайн, че петдесетинагодишния Бен Кеда е загинал при сблъсък между полицията и \"бандити, които не са свързани с протестиращите\". Десетки хиляди алжирци излязоха вчера на улиците в различни части на страната, протестирайки срещу решението на Бутефлика да се бори за преизбиране. При сблъсъци бяха ранени 56 полицаи, а 45 участници в протестите бяха арестувани, припомня ДПА.", "date": "2019.03.02", "title": "Най-малко един човек е загинал при протестите в Алжир (Снимки)"}
{"url": "https://www.24chasa.bg/novini/article/7326109", "text": "След 30-годишни изследвания учени заключиха, че са идентифицирали нов вид малки акули, съобщи ЮПИ, цитирана от БТА.  Експертът Брадли Уедърби от университета на Роуд Айлънд кръсти новия вид Etmopterus lailae, на 17-годишната си дъщеря Лейла. Уедърби изследва акулите Etmopterus perryi от разред бодилестоподобни от три десетилетия. Смята се, че това са представителите от надразред акулообразни с най-малка дължина на тялото, която едва надхвърля 20 см. \"Не е необичайно идентифицирането на нов вид да отнеме няколко години, а след това той да бъде описан и кръстен - заяви Уедърби. - За идентифицирането на този вид обаче бе нужно малко по-дълго време.\" Първите екземпляри от вида, които Уедърби е виждал, били замразени. Той получил сандъче със замразени акули. Уедърби започнал да сортира екземплярите година по-късно. Ученият прецизно изследвал анатомичните им особености и ги описал. Преди да приключи изследването си, поискал мнението на специалиста по акулите Дейвид Ебърт от морската лаборатория в Мос Лендинг, Калифорния. Трябвало да минат 5 години, за да може той да установи, че действително става въпрос за неизвестен на науката вид. Резултатите от изследването са публикувани в Zootaxa.", "date": "2019.03.02", "title": "Биолози идентифицираха нов вид акули след \n30-годишни изследвания"}
{"url": "https://www.24chasa.bg/novini/article/7326114", "text": "Президентът на Сърбия Александър Вучич заяви тази сутрин, че с обвиненията си по адрес на заместник-председателя на Сръбска листа Милан Радойчич за замесеност в убийството на лидера на Гражданска инициатива Оливер Иванович, властите в Прищина искат да \"отслабят сръбската отбрана на Северно Косово\", съобщи белградската агенция Бета, цитирана от БТА.  Пред държавната телевизия РТС Вучич каза, че Белград винаги е знаел, че Милан Радойчич няма никаква връзка с убийството на Оливер Иванович, а това показвало и изявлението на президента Хашим Тачи, че Радойчич е прогонен от Косово. По думите на Вучич Милан Радойчич е бил на 500 км от Косовска Митровица в момента, когато е бил убит Оливер Иванович. Вучич заяви, че с вчерашното си изказване в Тирана, че е прогонил Радойчич от Косово, Хашим Тачи е потвърдил, че случаят против него е бил изфабрикуван. Според Вучич в Прищина знаят, че Радойчич е сред ключовите лица в този регион и \"сега чакат благоприятен момент да нападнат сърбите в северно Косово\". Оливер Иванович бе убит на 16 януари 2018 г. в Косовска Митровица. За участие в неговото убийство Прищина повдигна четири обвинения, едното от които е против Милан Радойчич. Радойчич успя да избегне ареста, а след това се появи в Сърбия, където бе изслушан в полицията, след което бе съобщено, че той успешно е преминал тест с полиграф, отбелязва Бета. Александър Вучич посочи също, че Прищина работи непрекъснато за подриване на единството на сърбите. Сръбският президент каза, че Сърбия няма достатъчно деца за конфликти и трябва да се работи за запазването на мира и стабилността, но, като страна, Сърбия ще може да отговори, ако бъде принудена да направи това. Вучич заяви, че митата, които въведе Прищина, нанасят щети на сръбската икономика, тъй като загубите са за 40 до 45 милиона евро и това ще се отрази на растежа с около 0,3 до 0,4 процента. Според сръбския президент излизането на сърбите от косовските институции би било крайна мярка. Ние поддържаме добре своята позиция в света, ако излезем от институциите, те ще кажат, че и Белград не спазва брюкселските споразумения, заяви Вучич за РТС и добави, че в този случай всичко, което се правеше от десетилетия за постигането на споразумение, не съществува и е отворено \"бойно поле\".", "date": "2019.03.02", "title": "Вучич: Прищина чака удобен момент за нападение на север"}
{"url": "https://www.24chasa.bg/novini/article/7326134", "text": "Днес е Голяма (Месопустна) Задушница, която по традиция се отбелязва седмица преди началото на Великия пост. Нека на този ден отново да си спомним и да почетем паметта на всички наши близки и приятели, които вече не са измежду живите. Това написа председателят на парламентарната група на ГЕРБ Цветан Цветанов в профила си във фейсбук.                                                                                                                                                                                                                                                                                                                        ", "date": "2019.03.02", "title": "Цветанов: Нека си спомним за близките и приятелите ни, които не са между живите"}
{"url": "https://www.24chasa.bg/novini/article/7317237", "text": "Уви! И по щедрост и дарителство сме на едно от последните места в света! Проучване на Charity Aid Foundation за 2017 г. ни нареди на 127-о място от 139 държави в класирането в категориите дарителство, доброволчество и оказване на помощ за чужденци. По критерия помощ, оказана на чужденци, сме на 124-о място с 34%, по даряване на пари - на 107-о място със 17% (тук има леко подобрение), а по доброволчество сме на предпоследно място в света - 138-о с 5% оценка. Жалко, че въпросната фондация няма категория за мошенически номера в дарителството - сигурно щяхме да сме в първата тройка, ако не и шампиони. Само дни преди това изследване да бъде публикувано, става ясно как мошеници се опитали да откраднат 190 хиляди от пловдивчанката С. Т. Тази сума била събрана за лечението от левкемия на съпруга й. След смъртта му тя пожелава да дари тези пари за лечение на други болни хора. В една от социалните мрежи попада на болен от рак на стомаха, на когото предстои операция, и решава да му подари сумата. При оформянето на документите обаче се оказва, че те са фалшиви, а сметката му в банката не е дарителска. Така измамата е разкрита и остава правораздавателните органи да си свършат работата. Но случката можеше и да няма хепиенд, а измамниците да се радват на цели 190 хил. лв. по благоприятна среда за дарителство. Страната ни е с индекс 3,75 при максимален 5 в Глобалния индекс на средата за дарителство, твърдят от университета в Индиана, САЩ Два случая с големи дарения от последните 2 г. обаче дават надежда, че може би има “светлина в тунела”. В началото на февруари т.г. българският емигрант Шефкет Чападжиев дари 1 млн. долара на болницата в родния си град Мадан. Парите са постъпили в специална сметка на община Мадан. По волята на 79-годишния дарител, който от 1964 г. живее в Чикаго, парите трябва да бъдат използвани само и единствено за ново медицинско оборудване и обзавеждане в местната МБАЛ “Проф. д-р Константин Чилов. Пак през февруари, но 2018-а, за своя 70-годишен юбилей Националната художествена галерия получи впечатляващ подарък. Българката Маргарита Занеф, която повече от 50 години живее в Австралия, дари на галерията 1 милион и 770 хиляди лева. Директор на НХГ беше Слава Иванова и тогава тя обеща парите да бъдат инвестирани в изкуство - ще се купят нови експонати за всички раздели на галерията. “Крайната цел е обогатяване на националната колекция за днешните и за бъдещите поколения - това е мисията на всеки един музей. Госпожа Занеф ще продължи да живее чрез колекцията, която ние ще създадем благодарение на щедрото й дарение”, каза г-жа Иванова.  През 60-те години на миналия век емигрира в Австралия. Съпругът и синът умират рано и тя остава сама. През целия си живот обича изкуството и колекционира картини. През 2008 г. прави завещание, в което пише, че след смъртта й адвокатската кантора Biddulph & Salenger трябва да продаде имотите й и да раздели парите на две. Едната част дарява на НХГ в София, а другата част отива за Художествената галерия на Нов Южен Уелс, която се намира в Сидни. Жената умира през 2016-а на 95-годишна възраст. За благородния жест на българката е решено в НХГ да бъде поставена паметна плоча, на която ще бъде изписано името на Маргарита Занеф. Има идея и една от залите на галерията да носи нейното име. Един от най-щедрите български емигранти е родопчанинът Шефкет Чападжиев. Преди по-малко от месец сънародникът ни, който живее в Чикаго от 1964 г., дари $ 1 млн. на болницата в родния си град Мадан. По волята на 79-годишния дарител парите трябва да се използват за купуване на модерно медицинско оборудване и обзавеждане в общинската болница “Проф. д-р Константин Чилов”. Ден след като преведе парите по специално открита общинска сметка Чападжиев сподели пред “24 часа”, че отдавна е искал да направи нещо за родния си град. При завръшщането си през лятото на 2018 г. му се наложило да посети местната болница. “Тогава видях, че част от оборудването е от времето, когато напуснах Бългрия преди 50 г. Затова реших, че това е най-точното място за моето дарение. В болницата ходят всички – млади и стари, бедни и богати, християни и мюсюлмани”, казва Чападжиев. Това не е първото дарение, което успелият емигрант прави за болницата в родния си град. През 1997 г. превежда 5000 долара за закупуване на лекарства.  За годините, в които живее отвъд океана, е дарил под една или Сред получателите са двете български църкви в Чикаго, както и църквата и джамията в Мадан. Чападжиев е финансирал болници и социални домове в САЩ и България, помогнал е за издигането на бюст на Алеко Константинов в Чикаго, както и за изграждането на няколко чешми в Родопите. Една от тях е по пътя за Пампорово, а друга е в центъра на миньорския град и винаги е била един от символите му. Чападжиев е бил дарител и на Републиканската партия в САЩ. Сред жестовете, които малцина помнят, е този към българските футболисти, които се класираха за полуфиналите на световното първенство в САЩ през 1994 г. Когато стигат до престижното 4-о място Чападжиев събира момчетата от българския отбор на прием в най-известния небостъргач в Чикаго “Джон Кенкок” и Сънародникът ни е роден на 24 април 1939 г. През 1949 г. интернират семейството му в Северна България, защото баща му има малко магазинче и новата власт го смята за богаташ. Позволяват на фамилията да се върне едва през 1953 г. Няколко години по-късно пращат Чападжиев да отбие военната си служба в Трудови войски само защото е помак. Тогава твърдо решава, че ще напусне България, за да отиде някъде, където ще го оценят не по произхода му, а по това, което може. Вече е прочел “До Чикаго и назад” на Алеко Константинов и изборът му е категоричен – Чикаго! “Исках и аз като Алеко да видя нови места, да опитам нови възможности. Понеже по онова време не беше позволено да се пътува свободно, единственият начин бе да пресека нелегално границата с Гърция”, разказва Чападжиев пред “24 часа”. Първият опит през 1959 г. се проваля. През юли 1963 г. за втори път рискува живота си и заедно със своя приятел Хамид Русев успяват да пресекат граничната бразда. Двамата току-що са навършили 24 г. След като остават 11 месеца в гръцкия емигрантски лагер “Лаврион”, получават по 600 долара помощ от Световната организация на църквата, които по-късно връщат, но тогава им трябват, за да финансират пътуването си до Америка. Първо стигат в Ню Йорк , а от там хващат влака за Чикаго. Когато пристигат, Чападжиев има 75 цента в джоба. Първата му работа отвъд океана е да разнася олио за $ 1,25 на час. После е сервитьор в ресторанта на Международния валутен фонд. За кратко с Хамид Русев отварят ресторант, но не им потръгва и го закриват. После работи в печатница. “Преди да създам моя бизнес за подвързване, печатане и сгъване, няколко години работих като наемен работник в такава фабрика, наблюдавах и се учех”, разказва Чападжиев. През 1976 г. продава двете си стари коли, тегли заем $ 10 000, и купува 3 машини на старо и почва собствен малък бизнес за сгъване и подвързване. През 1979 г. купува първата си фабрика. В печатниците му са се сглобявали по над 25 млн. списания и брошури на ден. и започва да управлява спечеленото от 30-годишния си емигрантски живот. Днес притежава недвижими имоти в Чикаго, Ню Йорк, Флорида и в столицата на Еквадор - Киту, откъдето е съпругата му Магдалена. Освен в недвижими имоти инвестира в общински бонове. От 35 г. играе и на борсата. В момента има акции в 8 компании, които работят в областта на енергетиката, телекомуникациите, фармацевтичната индустрия, транспорта. Чападжиев е първият българин, който през 2008 г. плати 200 000 долара, за да лети в Космоса. В момента е 160-и поред в листата на чакащите. На въпроса кой му дава съвет как най-успешно да инвестира парите си, Чападжиев отговаря: “Обичам да чувам много и различни мнения. Америка ме научи да не деля хората на черни и бели, на християни и мюсюлмани, на бедни и богати, а на добри и лоши, каквито има сред всяка от тези групи. Гледам да общувам с добрите и да отбягвам лошите. Те ме натоварват, а животът ме е научил, че не мога да ги променя.” Казва, че за да правиш успешен бизнес, са нужни няколко качества. Първо – усет, за да прецениш ситуацията и да си решителен. Второ важно качество е да не се отчайваш. Трето важно нещо е да не хитруваш на дребно. Ако не си плащаш данъците, държавата ще затвори фабриките ти. Ако не си честен към клиентите, те няма да дойдат при теб. Ако не се грижиш за работниците, те ще избягат при друг”, разсъждава Чападжиев. Чападжиев е почетен гражданин на щата Илинойс. Носител е на наградата на Международната организация по миграция за принос към България и българите. В Мадан вече обмислят как да се отблагодарят на щедрия дарител. Най-вероятно паметна плоча във фоайето на болницата ще съобщава, че голяма част от оборудването е купено с парите, предоставени от Чападжиев. Обмислят да сложат и стикери върху новите апарати с името на дарителя. Роден в Егейска Македония през 1915 г., но израснал във Варна, бе един от най-големите дарители на Канадския червен кръст - Крум Пиндоф. Той живееше в Торонто до 2013 г., когато почина на 97 г. До 2005 г. името му бе малко известно в България. Тогава канадският вестник “Глоуб енд мейл” съобщи, че Пиндоф и съпругата му Ева са дарили 5 млн. долара за жертвите от земетресението в Тайланд, което е най-голямото частно дарение в историята на Канадския червен кръст. “Видях по телевизията какво се случва там и не можах да спя цяла нощ. От 1993 г. работя по проекта “Пиндоф\". Оттогава сме успели да съберем около 5 млн. долара за дарения. От години съм свързан с една благотворителна организация. Миналата и тази година давам по 2 млн. долара. За следващите 10 години сме предвидили общо 20 млн. долара. Това е организация, която праща доктори, които пътуват да помагат на болни хора в нужда. Със съпругата ми сме преживели 2 световни войни и знаем какво е това”, каза през 2005 г. пред “24 часа” щедрият дарител. 3 години по-късно и Българският червен кръст получи подобен жест. Пиндоф дари 829 605 канадски долара - над един милион лева – на варненската болница “Света Анна\". Волята на дарителя бе със средствата да бъде закупена медицинска апаратура - лапароскопски апарат, респиратори, интензивни инкубатори и монитори за новородени, перфузори и 150 болнични легла. Това не е първото дарение на семейство Пиндоф за България. През 1991 г. двамата изпратиха 20 000 пакета с хранителни помощи за възрастни хора, засегнати от икономическата криза в страната. През годините изграждат и поддържат сиропиталище в Орахавица, Хърватия, старчески домове в Босна и Херцеговина, подпомагат с 2 милиона канадски долара децата, пострадали от войните. През 1997 г. сънародникът ни прави дарение на стойност около 350 000 канадски долара, с което за болницата във Варна е закупен компютърен томограф. Години по-късно финансира и купуването на 3 ЕКГ апарата, операционни лампи, ехограф, артроскоп, шейнърна система за артроскопски операции. Семейството на Пиндоф се преселва във Варна, когато Крум е на 16 години. Съвсем млад влиза в туристическия бизнес. “Бях секретар на туристическата компания “Варна тур\". Тя водеше туристи от Германия, Полша и други страни във Варна”, разказа през 2005 г. щедрият дарител. Напуска България, когато е на 25 години. Тук остават майка му и сестрите му. “Когато войната започна, туризмът умря и затова бях принуден да отида в Германия”, разказва сънародникът ни. Започва работа в един туристически офис във Висбаден. После, понеже говори руски, го пращат в Русия. Работи известно време в Южна Украйна, но след това отново се връща в Германия. Там среща съпругата си Ева и започва да се занимава с търговия. “Успях да събера пари, да купя 2 автобуса, но после животът стана труден и през 1955 г. със съпругата и 2-годишната ми дъщеря София заминахме за Канада”, разказа Пиндоф. Още на границата един от служителите му казал, че само след няколко години ще кара кадилак. Отначало живеели под наем при роднини в Торонто. Започнали работа в цех за пакетиране на месо. “Единият работеше през деня, другият - през нощта. На входа си предавахме детето, защото не можехме да го оставяме само. После се обадих на една обява за дистрибутор на грамофонни плочи. Скоро след това имахме свой склад”, спомня си Пиндоф. През 1960 г. основават компания за дистрибутиране на музикални продукти “Пиндоф рекърдс сейлс”. „В средата на 60-те години открихме първия си магазин “Мюзик уърлд”, казва сънародникът ни. През 2005 г. магазините им са близо 90, президент на веригата е съпругата му Ева. Преди години офисът и националният дистрибуторски център на компанията в Торонто се простираха на 25 000 кв. м. Фирмата имаше регионален офис в Монреал. Разпространяваше продукцията на музикалните компании “Сони”, “Уорнър\", “Юнивърсъл”, “Еми”, “Фокс\". За приноса си към музикалната индустрия Крум Пиндоф e избран за член на канадската Музикална галерия на славата през 1995 г., а компанията му е обявена от “Файненшъл пост” за една от 50-те най-добре управлявани канадски компании. Друг известен български благотворител е строителният предприемач Игнат Канеф. Той живее в Торонто от 1951 г., но никога не е късал връзката с България. Освен строителната си компания оглавява и благотворителна фондация, която носи неговото име. Дясна ръка в благотворителните му инициативи е съпругата му – българката Димитрина, която е 25 г. по-млада от него. Първото си голямо дарение за местната болница Канеф прави през 1955 г. Вече е купил първия си парцел и е сложил началото на собствен строителен бизнес. “Бях събрал около 300 долара, работех денонощно, в събота и неделя, пестях, и реших да ги вложа в къс земя. Това стана точно на 25-ия ми рожден ден през 1951 г.”, разказа Канеф пред “24 часа” преди време. За 1 месец построява малка дървена къщичка от 72 кв. м, която продава, а с парите от продажбата купува други 2 места. Оттогава не спира да дарява за благородни каузи по света и у нас. Днес в Йоркския университет в Торонто има сграда, която носи името Ignat Kaneff Building Това е малка благодарност на университета за едно от най-големите дарения, които Канеф прави през живота си - 2,5 млн долара за реконструкция на една от сградите на Юридическия факултет през 2009 г. Едно от най-големите му дарения, свързани с България пък, е земя и над 1 млн. долара за построяването на православния храм “Свети Димитър”, в Торонто. Храмът е осветен от бившия Русенски митрополит и сегашен патриарх Неофит и от митрополита на Северна Америка и Австралия Йосиф. През 1976 г. Канеф дарява средства за построяване на детска градина в родното си село Горно Абланово. Помогнал е за ремонта на местната църква, за обзавеждането на компютърен кабинет в местното училище и за закупуването на линейка. През 2001 и 2003 г. дарява оборудване за русенското училище “Отец Паисий”. Малко преди това Канеф праща образователна и бизнес литература в Русенския университет “Ангел Кънчев” в подкрепа на новосъздадения Факултет по бизнес и мениджмънт. които са половината от необходимата сума, за построяването на модерен конферентен комплекс към университета, който днес се нарича “Канев център”. Центърът, открит през октомври 2013 г., има зала с 800 места, сцена с площ 120 кв. м., заседателна зала със 70 места, конферентна зала със 100 места – всички оборудвани с най-модерни системи за осветление, озвучаване, презентации и превод. Няколко години подред фондацията на Канеф дарява големи суми на Русенската болница - общо над 1 млн. лв. С тези пари са построени две нови отделения - детско и хематологично. През 2017 г. на общо събрание на лечебното заведение е решено то да се преименува на УМБАЛ “Канев”. През 2014 г. Канеф дарява 300 000 лв. за построяването на културен дом в родното си село, а читалището е преименувано на “Канев-Пробуда 1924”. Благородният български емигрант е роден в с. Горно Абланово, Русенско, и е едно от 7-те деца в семейството на Христо и Мина Къневи. Напуска България през 1941 г. едва 15-годишен, за да търси прехраната си. Първо се озовава в Австрия при Никола Парушчолаков, градинар от Горна Оряховица, който развива градинарски бизнес. Будното момче жадно попива първите бизнес уроци. Няколко години по-късно решава да замине за Канада. Когато се установява в Торонто, се цани за наемен работник в строителството. Забелязва, че гладът за жилища за новопристигащите имигранти е огромен, и решава да се заеме със строителен бизнес. Първата фирма основава през 1956 г. На следващата година строи първата си по-висока сграда – на 3 етажа с 9 апартамента, а 10 г. по-късно вече вдига друга с 262 жилища. Постепенно годишният оборот на компанията му надхвърля 250 млн. долара. 1 млрд. долара Собственик е на 8 голф игрища и множество недвижими имоти. През 2003 г. е назначен за почетен консул на Република България в Мисисага. През 2016 г. поучава една от най-високите награди в Канада – Ордена на Канада. Носител е на орден “Стара планина първа степен”. Част от работниците му са българи. “Българите, които работят при мен, ги смятам като братя, с тях съм по-сигурен”, каза преди време Канеф за „24 часа”. Той разказва, че е наследил предприемаческия си нюх от дядо си по майчина линия. “Той търгуваше с коне, а аз от малък все край него се въртях. После, 10-12-годишен, помагах на баща си. Вечер след училище ходех да събирам яйцата”, разказва Канеф. Когато пристигнал в Канада не знаел и дума английски. Регистрирал първата си фирма “Канеф канстръкшън” през 1956 г., която сега се нарича “Канеф пропъртис”. На въпроса кога е направил първия си милион, отговаря: “Милион ли? Не съм ги чел. Но милион като имаш, трябва да го пазиш, а като нямаш - не е проблем. Парите без авторитет са нищо”, споделя Канеф. Той зорко следи какво става на строителните му обекти. “Към 7 ч сутрин отивам на строежа. Към 10 ч - в бюрото, където преглеждам пощата. В офиса съм до около 1 ч на обяд. После обядвам с хора, с които работя извън фирмата - банкери, политици. Следобед играя голф с клиенти. Това е част от работата ми. Всеки ден опитвам да играя с 3-ма нови клиенти”, казва сънародникът ни. Споделя, че не търпи мързеливи хора край себе си. “Работя много повече, отколкото ми е нужно даже. Мога да наглася хората си да свършат цялата работа, но аз обичам да си правя нещата сам. Другарувам все с млади хора. Не съм отсъствал в живота си един ден от работа по здравословни причини. Единственият ми съвет е работа, защото без работа нищо не става”, казва Канеф. Левски е дарител на Българското книжовно дружество, сега Българска академия на науките. Този факт доизгражда портрета на Апостола на свободата. Мислел е и за просветата на ония, които един ден ще бъдат свободни. Дружеството е основано през 1869 г. в Браила. На 26 септември неколцина книжовни люде се събират в дома на Варвара Хадживелева. Следващите дни е приет устав и е избрано ръководство с председател Марин Дринов. Негови помощници са Васил Д. Стоянов и Васил Друмев. Избрано е и петчленно настоятелство по финансовите дела. Задачата му е да събира средства, които по онова време се наричат “спомоществования”. Същата година Левски прави две обиколки на България. Връща се в Букурещ през август и в късната есен заедно с Любен Каравелов полага основите на БРЦК. Преди това Каравелов участва в учредяването на книжовното дружество. Той казва на Левски, че родолюбивата организация се нуждае от пари. Апостола знае, че има излишни. Спестил ги е по друмищата на империята. Неговото тефтерче е пример как се води счетоводство в името на отечеството. За яйца, маслини, шекер, боза и ябълки прилежно са посочени харчовете. Вълната за чорапи и две ризи също влизат в сметката. Плюс две копчета за ризите. “В Плевен изпроводяк, кафе и други дребни”, е голямо разточителство. “Салеп пих, почерпих и къщните хора”, признава друга своя щедрост Дякона. Апостола тегли чертата, под която се вижда, че е икономисал 22 френски франка и 70 влашки бана. Внася ги в касата на Българското книжовно дружество. В разписката от 3 януари 1870 г. името му или е сбъркано, или нарочно променено. Записан е като В. Д. Левски, вместо правилното В. И. Левски. Тази сума не включва по-дребни дарения и пари, харизани по различен повод в Румъния. “Затова няма да сбъркаме, ако кажем, че Евлогий Георгиев изразходва за благотворителни цели около 12 000 000 лв., като след смъртта си оставя близо 2/3 от цялото си състояние на българския народ”, пресмята историчката Елена Стателова. Пo българинът от всеки друг, след Освобождението филантропът е обявен за чужденец и е прогонен от родината си. Циркът се играе във Второто народно събрание, където Евлогий е избран за депутат. По това време неговата банкерска къща е с основен капитал 11 631 000 влашки гроша. Милионерът може да се радва на спокойствие и охолство, но решава да помогне на младото княжество. През 1879 г. приема да стане български дипломатически агент в Букурещ, а после скланя да се кандидатира и за народен представител. През януари 1880 г. Евлогий е избран с 1413 гласа в Тетовска околия на Русчушки окръг. Народното събрание обаче касира избора, понеже не бил български поданик, имал руски паспорт! на Копривщица и околията. Печели милионите си по широкия свят. Когато годините му натежават, Палавеев дочува, че родата чертае планове за подялба на неговото богатство. Решава да провери слуховете. Пълни един ковчег с камъни, пломбира го и го праща в Копривщица. После се маскира и пристига в градчето. Вместо траурно настроение, хаджи Ненчо става свидетел на революционни сцени като по април 1876 г. Палавееви са се счепкали около пломбирания ковчег. В кулминацията на кавгата милионерът сваля маската. “Всичко ще остане на ползу роду!”, обявява волята си той и добавя: “Богатството не е за всяка уста лъжица!” Най-значимото му дело е Паметникът костница на загиналите в Априлското въстание. С негови средства е вдигната камбанарията на църквата “Св. Никола”. Палавеев дава пари за параклиса “Св. Архангел” и за постройки към храм “Св. Богородица\". Пак той изгражда читалището, основното училище и климатичния пансион. Със спечелени в странство грошове е залесен връх Площивница, преименуван на Хаджи Ненчов. В благородните си начинания милионерът помага дори на Вълко Червенков. Читалището в родната му Златица е построено от пътешественика. Под родолюбивата стряха бъдещият партиен деец срича първите марксически книжки. Когато искат да затворят копривщенската гимназия, Палавеев организира фонд за издръжка на училището. “В тази гимназия е учил В. Червенков, но не е свършил там. Нямаше много ученици. За да привлече ученици и отвън, чичо ми отвори и пансион”, разказва племенникът на благодетеля. Най-щедрият може би дарител в българската история е Тодор Пиперевски. За него обаче се знае малко, а той има невероятна житейска история. Роден е в град Щип, Македония през 1887 г. В същия град 6 години по-рано (1881) се ражда и Тодор Александров, бъдещият лидер на Вътрешната македонска революционна организация (ВМРО). Землячеството, идеите и борбата на българите в Македония сближават двамата Тодоровци. Пиперевски става касиер на организацията и е такъв до 1934 г., когато организацията е разтурена и забранена, а самият той, изпратен на заточение. Тодор Пиперевски заживява в София. Той и Димитър Савов (баща на политика от началото на прехода Стефан Савов - бел. ред.) учредяват търговско-предприемаческо дружество “Савов–Пиперевски\". Към тях се присъединява и директорът на химическата фабрика в Костинброд д-р Никола Чилов и през 1911 г. тримата регистрират фирмата “Фабрика Савов-Пиперевски-Чилов” за производство на химически торове и туткал. За изграждането на фабриката тримата съдружници осигуряват пари от Българската генерална банка и от банка “Андреевич и Сие\", която се намира в Белград. След смъртта на д-р Чилов наследниците му откупуват по-голямата част от дяловете на останалите акционери и превръщат фабриката в най-големия и модерен завод за растителни масла, сапуни, туткал, козметични препарати. Пиперевски остава акционер. Между 1938 и 1940 г. той изгражда и модерна тъкачна фабрика АД “Марица” в Пловдив със 150 стана и модерни инсталации. Придобива акции от АД “Българска Оризарна” и АД “Реколта” - Пловдив. Построява солидна къща в София, малка вила в Своге, купува и други имоти. Със съпругата си Стефана нямат деца и Пиперевски със завещание от 2 юли 1942 г. дарява всичките си акции и активи от АД “Н. Чилов” на стойност над 100 милиона лева на българската държава. Иска да се учреди фонд при Министерството на вътрешните работи и народното здраве, като с парите от лихвите на капитала на дружеството да се изпращат периодично на специализация в чужбина по двама лекари от освободена Македония. След завръщането си лекарите се задължават да работят една година в Щип или в друга болница в българска Македония. През 1940 година Пиперевски дарява 50 000 лева на Македонския научен институт. В завещанието си оставя на института още 500 000 лева. 100 000 лева дарява на Щипското братство в София и 50 000 лева - на Македоно-одринското опълченско дружество. На 18 март 1943 г. ХХV обикновено народно събрание приема със закон завещанието на Пиперевски и учредява специална фондация, чиито приходи през 1943 г. са 1,415 милиона лева, а за 1945 г. – 5,128 милиона лева. Тодор Пиперевски умира в София на 10 септември 1942 г. Роден е в Свищов на 8 януари 1852 г. Баща му е богат търговец. Димитър учи в родния си град и в Търново. Зъвършва търговска гимназия в Брашов, Румъния. През 1870 г. обаче дюкяните на му баща му изгарят и семейството обеднява. Младежът става чиновник по акцизите в Букурещ, а от 1872 до 1874 г. работи в родния си град и помага на семейството си. Отново отива в Румъния, работи в управлението на железниците и става предприемач. След Освобождението се връща в България. Вече на 27 г., става зам.-началник на политическата дирекция във външното министерство. Започва да развива бизнес с вносни стоки. По това време в София се строи много и Ценов внася цимент, гипс, желязо, стъкло, ламарини. Качествената стока идва от Австро-Унгария, Германия и даже чак от САЩ и е предпочитана от строителите. Ценов никога не се “сближава” с политически партии или техните лидери, но изгражда големи складове, става представител за България на известни фирми от САЩ и Европа. От това предприемачество в изграждането на София Димитър Ценов печели няколко десетки милиона долара. Когато главният инжернер на общината, когато връчва на свищовлията специално свидетелство: “Работите се състояха в зидания, бетонирвания и измазване. Г-н Ценов изпълни своята обязяност по един твърде удовлетворителен начин. Освен това г-н Ценов от две години насам е извършил разни землени, калдъръмени и зидарски работи за улиците на град София, на основание на което му се дава настоящето удостоверение да му послужи, където трябва...\" Ценов построява жп линиите София - Перник и Мездра - Враца - Видин, както и циментовия завод край Златна Панега. Обичал да казва, че без пътища не може да се развива търговията в дадена държава. През 1889 г. Ценов предлага на тогавашното правителство да вземе на концесия строеж на нефтена рафинерия в страната. Правителството не приема. През 1912 г., когато е на 60, Ценов подготвя своето завещание. Цялото му състояние - сгради, терени, пари и покъщнина, е оценено на 40 млн. лева. Той го дарява на държавата, а тя се задължава да построи висше търговско училище в родния му Свищов. Ценов умира на 21 май 1932 г. Сградата на училището е построена през 1937-39 г., столовата и киното - през 1942 г., а общежитието - през 1943 г.", "date": "2019.03.02", "title": "Големите дарители на България"}
{"url": "https://www.24chasa.bg/novini/article/7326123", "text": "Космическият апарат \"ИнСайт\" на НАСА започна да копае в марсианската повърхност, но попадна на скали, предаде Асошиейтед прес, цитирана от БТА.  От Германския аерокосмически център оповестиха, че бормашината на \"ИнСайт\" се натъкнала на онова, което вероятно са два камъка. Тя успяла да копае на дълбочина едва 18 см и 50 см, т.е. на съвсем малка дълбочина в сравнение с първоначално обявената цел. След време се очаква да бъдат извършени изкопни работи на дълбочина 5 метра. \"ИнСайт\" копае в почвата, за да изследва вътрешната температура на Марс. Космическият апарат кацна на Червената планета през ноември м.г. В четвъртък специалисти от Лабораторията за реактивни двигатели на НАСА в Калифорния изпратиха команди до \"ИнСайт\" да започне да копае. Той ще направи малка почивка, преди да започне отново да копае. Космическият апарат наскоро позиционира сеизмометъра си на марсианската повърхност, чрез който ще следи за евентуални сеизмични сигнали.", "date": "2019.03.02", "title": "Космическият апарат \"ИнСайт\" на НАСА започна да копае на Марс"}
{"url": "https://www.24chasa.bg/novini/article/7326182", "text": "Бившият главен прокурор на румънската Национална дирекция за борба с корупцията (НДБК) Лаура Кодруца Кьовеши заяви, че не е търсила подкрепа от румънското правителство и е очаквала негативна кампания срещу себе си в процеса на кандидатурата й за поста европейски главен прокурор, съобщава информационният сайт Зиаре. Кьовеши каза още, че стартиралото срещу нея дело в Румъния \"е пълно със съвпадения\". Информационният сайт Зиаре припомня, че по странно съвпадение, няколко дни след като Кьовеши бе класирана на първо място сред кандидатите за поста главен прокурор на бъдещата Европейска прокуратура, Специалният отдел за разследване на магистратите в Румъния образува дело срещу нея по обвинения във вземане на подкуп, злоупотреба със служебно положение и лъжесвидетелстване. Делото е образувано по жалба на бившия депутат от управляващата Социалдемократическа партия Себастиан Гица, който избяга в Сърбия, след като бе изпратен на съд по няколко дела за корупция. Той твърди, че през 2011 г. Кьовеши е поискала от него 268 689 леи за връщането от Индонезия в Румъния на бившия финансов директор на рухналия Национален инвестиционен фонд Николае Попа, който бе осъден на 15 години затвор. Това даде повод на представители на управляващата коалиция в Букурещ да изпратят на европейските си колеги серия писма, в които предупредиха, че ако Кьовеши стане европейски главен прокурор, ще върши в ЕС \"злоупотребите\", които е извършвала в Румъния, отбелязва Зиаре. Румънската полиция информира през декември 2018 г., че е заплатила на фирма за въздушен транспорт над 234 000 леи за връщането на Николае Попа в страната. Кьовеши бе повикана на разпит в деня, в който трябваше да пътува до Брюксел, за да участва в процедурата по избор на европейски главен прокурор. Впоследствие тя се яви на изслушване пред две комисии на Европейския парламент и бе класирана на първо място, пред кандидатите от Франция и Германия. Следващата дата, на която Кьовеши е призована от Специалния отдел за разследване на магистратите, е 7 март, когато председателят на Комисията по граждански свободи, правосъдие и вътрешни работи на Европейския парламент ще представи резултата от гласуването в комисиите пред Конференцията на председателите, включваща председателя на Европейския парламент и лидерите на политическите групи. \"Този въпрос с наказателното дело е пълен със съвпадения\", каза Кьовеши пред радио Европа. \"(...) призована съм на 7 март, когато трябва да бъда отново на изслушване, защо не на 6-и или на 8-ми?\", попита тя. \"Аз си свърших работата. Моето участие към момента е приключило, ще има политическо решение\", допълни Кьовеши. \"Не съм искала подкрепата на правителството, очаквах негативна кампания срещу мен. Казах в парламента: \"Ако сте чули негативни неща, моля да ме попитате, за да ги изясним\", посочи Кьовеши пред радио Европа. Бившата шефка на НДБК разказа как е решила да се кандидатира за поста главен прокурор на Европейската прокуратура и за някои моменти от процеса по кандидатстване. \"Един от въпросите бе какви недостатъци имам. Казах им, че понякога съм твърдоглава. Разказах им за трудни ситуации в кариерата ми\", сподели Кьовеши. \"Изслушването в парламента бе много емоционално. Когато влезеш в залата, те знаят, че си прокурор от Румъния, че представляваш един вид страната, че представляваш по някакъв начин съдебната система в Румъния. Някак държиш да покажеш, че представляваш едни професионалисти, честни и смели хора. Имаше много хора, които имаха очаквания и които ме подкрепиха. Видях, че се каза, че съм била подкрепена от секретен екип. Това бе \"секретният екип\" - всички хора, които още вярват в правосъдието\", заяви Лаура Кьовеши. Кьовеши бе начело на антикорупционната прокуратура на Румъния от 2013 г. до лятото на 2018 г., когато бе отстранена от длъжността по искане на министъра на правосъдието Тудорел Тоадер, който я обвини в превишаване на правомощия. От 2006 г. до 2013 г. тя бе главен прокурор на Румъния. Под нейно ръководство НДБК постигна голям брой осъдителни присъди за корупция по високите етажи на властта и спечели похвали от ЕС, който наблюдава румънската правосъдна система. Конференцията на председателите, която включва председателя на Европейския парламент и лидерите на политическите групи, следва да реши следващите етапи от процеса на определяне на главния прокурор на ЕС. Съгласно регламента за създаването на Европейска прокуратура, Европейският парламент и Съветът на ЕС назначават по взаимно съгласие главния прокурор за мандат от седем години, който не може да бъде подновяван.", "date": "2019.03.02", "title": "Кьовеши: Делото срещу мен е пълно със съвпадения"}
{"url": "https://www.24chasa.bg/novini/article/7326192", "text": "С построяването на база на Марс трябва да се заемат роботи, а не хора. За хората таза задача ще е прекалено рискована, предаде ТАСС. Това заяви Евгений Дудоров, изпълнителен директор на научно-производственото обединение \"Андроидна техника\", което създаде новия руски човекоподобен робот Фьодор. \"Мисията на Марс е изключително рискована за човека. Затова си струва да се използват роботехнически комплекси, за да се създаде инфраструктура, да се произведат елементи за построяване на помещения и за добив на полезни изкопаеми\", отбеляза Дудоров. По думите му, няма да е възможно всичко, което е нужно за производството, да бъде доставено на друга планета с помощта на ракета-носител. Затова той предлага на Марс или други планети да бъдат изпратени роботехнически комплекси, които да създадат инфраструктура. Едва след това ще може там да пристигнат хора, смята Дудоров. През месец юли м.г. бе оповестено, че през 2022 г. пръв на борда на новия космически кораб \"Федерация\" ще полети роботът Фьодор.", "date": "2019.03.02", "title": "Руски специалисти: Усвояването на Марс трябва да започнат роботи, а не хора"}
{"url": "https://www.24chasa.bg/novini/article/7326204", "text": "Европейският съюз е готов да предостави на Великобритания допълнителни гаранции за споразумението за Брекзита, заяви главният европейски преговарящ Мишел Барние в интервю за няколко европейски вестници, предаде Франс прес, цитирана от БТА.  \"Можем да намерим допълнителни гаранции, за да потвърдим, изясним и гарантираме добрите намерения и добросъвестността на европейците, с ангажименти, които ще имат реална юридическа сила, защото ще бъдат съвместни. Работим по това ден и нощ\", заяви Барние в интервю за вестниците \"Еко\", \"Велт\", \"Стампа\" и \"Мундо\". \"Тези уверения могат да бъдат дадени в тълкувателен документ, чиято форма предстои да бъде определена, който ще бъде добавен към договора за излизане на Великобритания от ЕС и политическата декларация\", добави европейският преговарящ. Според него съществува недоразумение, свързано с предпазната клауза, целяща да предотврати връщането към \"твърда\" гранична инфраструктура между членката на ЕС Ирландия и британска Северна Ирландия след Брекзита, който е предвиден за 29 март. \"Някои британци твърдят, че се опасяват, че европейците може да я използват, за да ги задържат за безсрочен период в общо митническо пространство. Нямаме и не сме имали подобно намерение\", подчерта Барние. В началото на годината британският парламент отхвърли споразумението за напускане на ЕС, по което Брюксел и Лондон преговаряха в продължение на две години, именно заради предпазната клауза. Премиерът Тереза Мей поиска промени, като ограничаването на действието й във времето, или правото да прекрати действието й едностранно. \"Ограничаването й по време или въвеждането на едностранна клауза за прекратяването й би поставило под съмнение надеждността\" на предпазната клауза, заявява Барние в интервюто. \"Действието й ще спре, когато се стигне или до общо споразумение за бъдещите отношения, или конкретно споразумение с Ирландия\". Европейският преговарящ намекна, че следващата седмица ще се срещне с британския министър по въпросите на Брекзита Стивън Баркли и с главния прокурор Джефри Кокс, който дава правни съвети на британското правителство. Според източник от ЕС, срещата може да се състои във вторник в Брюксел.", "date": "2019.03.02", "title": "Барние: ЕС е готов да предостави \nдопълнителни гаранции за договора за Брекзит"}
{"url": "https://www.24chasa.bg/novini/article/7326393", "text": "85-годишният правнук на Граф Игнатиев – Дмитрий Игнатиев, реши да дари печата на прадядо си на Националния военноисторически музей в София. Дмитрий пристигна в България специално за този повод. „По-добре е да е на показ в музей, особено национален, отколкото да се изгуби някъде по пътеките на историята”, каза той, цитиран от  Дмитрий Игнатиев обясни, че предаването на печата става по пряка линия от баща към син. „От Николай Павлович на Алексей, от Алексей към Леонид, който е бащата на Граф Игнатиев, и от Леонид към Дмитрий Леонидович Граф Игнатиев”, обясни той пътя, който е изминал печатът. Дмитрий Игнатиев сам потърсил ръководството на музея, за да дари ценния артефакт. Първоначално казал, че ще донесе печата, с който е подпечатан Санстефанския мирен договор. В последствие се оказало друго. „Убедени сме, че това не е печатът от Санстефанския договор. При всички случаи това е печат на Граф Игнатиев, с който са подпечатвани други дипломатически документи, за което ние тепърва ще правим проучвания”, заяви директорът на НВИМ доц. Соня Пенкова. Това обаче не омаловажава значимостта на дарението, категорична е Пенкова. „В центъра на печата, който е елипсовиден, е фамилният герб на Игнатиеви, който е положен върху звездата на орден „Св. Андрей Първозвани”, а той става носител на този орден след Руско-турската освободителна война”, обясни Пенкова. Ръководството на музея връчи на Дмитрий Игнатиев дарителския знак на НВИМ и грамота. Носители на знака са държавни глави и представители на политическия елит. Навръх Националния празник – 3-ти март, посетителите на НВИМ ще могат да видят дарения печат.", "date": "2019.03.02", "title": "Правнукът на Граф Игнатиев дари личния му печат на Националния военноисторически музей"}
{"url": "https://www.24chasa.bg/novini/article/7326397", "text": "Шест допълнителни вагона към състава на влак „Родопи”, който се движи по маршрута Септември-Добринище ще осигури БДЖ по повод Националния празник 3 март. Влаковата композиция ще пътува с увеличен състав във връзка с инициативата „На 3-ти март: Заедно в теснолинейката”. Събитието се организира за четвърта година по повод отбелязването на Националния празник на България, предаде  Теснопътният влак ще замине от гара Септември в 8:46 ч. След неговото пристигане в гара Якоруда пътуващите с композицията могат да се включат в шествието до центъра на градчето, където ще могат да се насладят на тържествена програма. Цената на билета от Септември до Якоруда е 4.60 лв., а на запазеното място 0.50 лв. За деца до 7-годишна възраст служителите на билетните каси ще издават безплатни билети с нулева стойност срещу представяне на документ, удостоверяващ възрастта им. Теснолинейната линия по маршрута Септември-Добринище е включена в списъка с най-интересните железопътни линии в Европа, публикуван в Пътеводителя за Европейските железопътни разписания, издаден от германските железници (DB). Средната скорост, развивана от теснолинейната композиция по маршрута е 40 км/ч. Линията преминава през множество живописни кътчета с многобройни тунели и мостове. По трасето се намира гара Аврамово, която е най-високо разположената гара на Балканския полуостров – на 1267 м надморска височина. Железопътната линия е с междурелсие 760 мм и дължина около 125 км, като започва от Горнотракийската низина, преминава през западните Родопи и Аврамовата седловина (разделяща Рила и Родопите) и достига разложкото поле в подножието на Пирин.", "date": "2019.03.02", "title": "Теснолинейката Септември-Добринище с допълнителни вагони за 3 март"}
{"url": "https://www.24chasa.bg/novini/article/7326405", "text": "Архиерейска Света литургия ще бъде отслужена за Националния празник на България и за църковния празник Неделя месопустна утре от 8.30 часа в патриаршеската катедрала \"Св.Александър Невски\". Това съобщиха от Българската патриаршия. След литургията патриарх Неофит ще отслужи и молебен за Националния празник на България, който започва в 10.00 часа. От БПЦ приканват православните християни да вземат молитвено участие в духовните тържества.", "date": "2019.03.02", "title": "Патриарх Неофит ще отслужи молебен за Националния празник на България"}
{"url": "https://www.24chasa.bg/novini/article/7326071", "text": "Електронен регистър към Агенцията за геодезия, картография и кадастър дава справка за местоположението на селища и местности, по географските им или старите им имена в България. Към днешна дата Регистърът на географските наименования в България съдържа подробна и актуализирана информация за 259 000 географски обекти в страната. Регистърът се поддържа от АГКК и е създаден съгласно Закона за геодезията и картографията. Целта му е установяването на географските имена, регистрацията им и създаването и поддържането на база данни за тях, включително и транскрипцията на чуждите географски имена. Регистърът е изключително важен и за описанието на географските имена в качеството им на културно-исторически обекти. Така например с него туристите лесно и бързо могат да се информират за местонахождението на даден обект, който е известен на местното население със старото си име, но фигурира в официални справочници с друго. Полезен е и за установяването на наследствени имоти, както и за справки за местности, останали с име, което не се ползва от съвременните поколения. В много от имената на селища, планини, местности, езера и реки се съдържат истории, свързани с българският бит, виждания, явления, вярвания, които се пазят в езиковата памет на общността и представляват важна част от историческото и културно ни наследство, свързани с историческата памет на народа, на различните общности и с това присъстват в днешния социален живот. Освен актуализирани наименования на географски обекти в регистъра за всяка местност се съдържат данни и за транслитерация на имената им; алтернативно или старо име на обекта; местонахождението му по населено място, община, орографски обект, речна система; принадлежност на географския обект, административна принадлежност или принадлежност на теренните и туристически обекти към съответния орографски обект (релефна форма) или система, или хидрографски обект или система. Отразени са също принадлежността на селищни образувания, квартали и махали към населено място; на теренните и туристическите обекти към съответния орографски обект или система, принадлежността на хидрографския обект (реки, езера и язовири) към съответната речна система, източникът, от който е извлечено името; принадлежност на географския обект, административна принадлежност или принадлежност към по-голям орографски или хидрографски обект, или система, Координати на точка в обекта в Българска геодезическа система и др. специфична информация. Чрез регистъра се обезпечава еднаквост и устойчивост при употребата на имената на географските обекти, тяхното съхранение, своевременна актуализация - проследяване на промяната на имената в исторически аспект на едни и същи обекти, както и архивиране на тази информация. Освен чисто практическа, поддържането на регистъра има и значителна културологична стойност, тъй като в процесите на културно, икономическо и социално сближаване между страните в съвременния свят, географските имена са носител и на националната идентичност и родната култура. Уеб порталът позволява на потребителите да правят справки и да търсят географски имена по различни критерии и характеристики, т.е. по всички данни в регистъра, като се визуализират намерените резултати от търсенето и дава възможност за тяхното предоставяне както в KML формат, така и във формат JSON на български и английски език, което е в съответствие с изискванията по Директивата на ЕС INSPIRE. Въвеждането на информация е непрекъснат процес, в който данните за географските имена се допълват и обновяват. Регистърът на географските имена дава възможност за предоставяне на точна и бърза информация за географските имена на държавните и общинските институции, ведомства и организации, средствата за масова информация, картоиздатели, граждани и други потребители. Не по-малко важна роля има за международното общуване и разпространението на българската култура. Регистърът е създаден по проект на АГКК за надграждане на съществуващи информационни системи и развитие на е-услуги. Той е достъпен през електронната страница на агенцията:   и е отворена база данни за българските географски имена. Данните по INSPIRE пък са достъпни в КАИС портал ", "date": "2019.03.02", "title": "Електронен регистър на МРРБ съхранява наименованията на географските ни обекти"}
{"url": "https://www.24chasa.bg/novini/article/7326038", "text": "Неизвестен апаш нахлул в църква и задигнал кутията с дарения, съобщиха от полицията. Кражбата станала през последните два дни в град Лом. Безбожникът използвал твърд предмет, взломил входна врата на къща, обособена като \"църква\", стопанисвана от жител на гр. Видин. Като влязъл вътре разбил и откраднал дървена кутия с парични дарения, закрепена неподвижно за стената. По случая е образувано досъдебно производство.", "date": "2019.03.02", "title": "Безбожник задигнал кутия с дарения от църква в Лом"}
{"url": "https://www.24chasa.bg/novini/article/7325799", "text": "Четири деца и жена загинаха днес при пожар в дома им в южния германски град Нюрнберг, съобщиха Асошиейтед прес и ДПА, цитирани от БТА. Пожарникарите получили сигнал в 3 ч. тази сутрин. Когато пристигнали на място при еднофамилната къща, половината от първия етаж вече бил напълно погълнат от пламъци. Четирима възрастни са успели да избягат от огъня и са настанени в болница, но няма опасност за живота им. Загиналите са бебе, деца на 4,5 и 7 години и 34-годишна жена, които са били на горния етаж.", "date": "2019.03.02", "title": "Четири деца и жена загинаха при пожар в германския град Нюрнберг (Обновена)"}
{"url": "https://www.24chasa.bg/novini/article/7326049", "text": "Полицията в Париж засили мерките за сигурност в района на Шанз-Елизе във връзка с днешните акции на движението на \"жълтите жилетки\", които протестират за 16-и пореден път в столицата и други френски градове, предаде Асошиейтед прес, цитирана от БТА. Демонстрантите искат да покажат, че все още са мобилизирани срещу икономическата политика на правителството, която смятат, че облагодетелства богатите. В Париж няколко хиляди \"жълти жилетки\" се събраха при Триумфалната арка и се отправиха в колона през богатите западни квартали към площад Данфер Рошро в 14-ти район, съобщи ТАСС. До Триумфалната арка са разположени два бронетранспортьора и шест микробуса на жандармерията, а част от централния булевард е затворена с железни заграждения. Допълнителни сили на органите на реда и техника - две водни оръдия и около 20 полицейски автомобили, са съсредоточени край изложбения център Гран пале. Обстановката по булевард Шанз-Елизе е спокойна и магазините и заведенията работят, посочва ТАСС. Другият сборен пункт на \"жълтите жилетки\" е на Марсово поле в седми район, където демонстрантите смятат да организират \"голям пикник за гражданите\". Вестник \"Фигаро\" пише, че и този уикенд Париж ще е център на протестите. Във Фейсбук близо 5000 души са изразили интерес към събитието. Целта този път е блокиране на площад \"Етоал\" \"за колкото се може по-дълго време\", пише изданието. В Лил подготвят митинг с международно участие, съобщи \"Фигаро\". Администраторите на групата \"16-о действие: Европа в Лил\" поеха ангажимента да преведат посланието си на английски и немски. Посочва се, че регионалната структура на \"жълтите жилетки\" на 31 януари е призовала всички съмишленици от район От дьо Франс, както и \"жълти жилетки\" от съседните държави: Белгия (Фландрия и Валония), Англия, Люксембург, Холандия, и Северна Германия, да се съберат в Лил за голяма международна демонстрация. Организаторите призовават също другите френски градове да насърчат \"жълтите жилетки\" в Каталуния и Италия да се присъединят към проявата. \"Борбата ни е международна. По целия свят \"жълтите жилетки\" тържествуват\", уверяват те, цитирани от \"Фигаро\". В Нант няма забрана за прояви в централната част на града, въпреки че преди седмица демонстрантите бяха изтласкани оттам от органите на реда, съобщи префектурата. Взети са обаче \"твърди мерки\" за укрепване на сигурността и предотвратяване на потенциални нарушения на обществения ред, съобщи префектът Клод Аркур. Френският президент Еманюел Макрон вчера отново призова за спокойствие, като посочи, че изблиците на насилие са \"неприемливи\". \"Жълтите жилетки\" казват, че искат да запазят натиска върху правителството, докато \"големият дебат\" с обикновените хора, по инициатива на Макрон, завършва този месец. Президентът се среща с французи по места, за да чуе какво мислят за икономическите и демократичните проблеми в страната.", "date": "2019.03.02", "title": "Поредна събота на протести на \"жълтите жилетки\" в Париж (Снимки)"}
{"url": "https://www.24chasa.bg/novini/article/7325793", "text": "Бразилското правосъдие разреши на бившия президент Лула да излезе от затвора, за да присъства на погребението на седемгодишния си внук, предаде Франс прес, цитирана от БТА. Луиз Инасио Лула да Силва получи разрешение да напусне днес централата на федералната полиция в Куритиба, където от април 2018 г. излежава 12-годишна присъда за корупция, и да замине за погребението в Сао Пауло. На негово разположение е предоставен самолет от правителството на щата Парана, чиято столица е Куритиба. Артур Араужо Лула да Силва, син на Сандро Луиз Лула да Силва, един от петимата синове на бившия президент, ще бъде погребан днес в 12,00 ч. местно време (15,00 ч. по Гринуич) в Сао Бернардо до Кампо, недалеч от Сао Пауло. Момчето почина от усложнения след менингит вчера сутринта в болница близо до Сао Пауло. То два пъти е посещавало дядо си в килията в Куритиба, на 400 км разстояние. За да получат разрешението, адвокатите на Лула се позоваха на член от закона за изпълнение на наказанията, според който затворниците могат да излязат под ескорт в случай на смърт или тежка болест в близкото семейно обкръжение. Бившият президент обаче не можа да присъства на погребението в края на януари на брат си Вава, който почина от рак на 79 години. Молбата бе отхвърлена отначало от съдия на първа инстанция, след което председателят на Върховния съд в крайна сметка лично даде разрешение, но твърде късно - погребението вече бе започнало. Федералната полиция от своя страна препоръча да не се разрешава излизане на Лула, мотивирайки се с логистични проблеми, като заяви, че не разполага с необходимите ресурси, за да гарантира сигурността.", "date": "2019.03.02", "title": "Разрешиха на Лула да Силва да излезе от затвора за погребението на внука си"}
{"url": "https://www.24chasa.bg/novini/article/7325866", "text": "Президентът Румен Радев получи поздравителни писма от редица държавни глави по повод предстоящото отбелязване на Националния празник на България – 3 март. Това съобщиха от прессекретариата на държавния глава. Писма до българския държавен глава изпратиха президентите и държавните ръководители на Руската федерация, САЩ, Френската република, Федерална република Германия, кралят на белгийците Филип, кралят на Испания Фелипе VI, императорът на Япония Акихито, кралят на Саудитска Арабия Салман бин Абдулазиз Ал Сауд, кралят на Хашемитско кралство Йордания Абдула II бин ал-Хусейн, президентът на Република Естония, на Арабска република Египет, Република Хърватия, Република Унгария, Румъния, Република Ирландия, Република Азербайджан, Република Корея, Босна и Херцеговина, Палестина, Суверенния военен орден на хоспиталиерите на свети Йоан, от Йерусалим, Родос и Малта, както и много други. „Приемете сърдечни поздравления по случай Националния празник на Република България – Денят на Освобождението от османското иго“, заявява в писмото си президентът на Руската федерация Владимир Путин. „В паметта на народите ни завинаги ще остане безсмъртният подвиг на руските войници и българските опълченци, които героически се сражаваха за свободата и независимостта на България“, се казва още в писмото на руския президент. Владимир Путин изразява увереност, че общите исторически традиции на братското приятелство и взаимопомощ, културна и духовна близост, ще продължават да бъдат надеждна основа за развитието на всестранното сътрудничество между двете държави. „От името на народа на Съединените американски щати поздравявам българския народ по повод Освобождението на България – 3 март. България е важен съюзник в НАТО и ние ценим нашето продължително сътрудничество и приятелство“, заявява в писмото си президентът на САЩ Доналд Тръмп. „По повод Националния празник на Република България имам удоволствието от името на френския народ да отправя към Вас и Вашите съграждани моите искрени поздравления. Щастлив съм, че 140-те години от установяването на дипломатически отношения между нашите две страни ни дават повод да подчертаем силата на френско-българското историческо приятелство“, заявява в писмото си до българския държавен глава, президентът на Френската република Еманюел Макрон. Президентът Макрон изразява увереност, че двете страни ще продължат да работят заедно за укрепване на Европейския съюз и за неговия принос за закрила на гражданите, за икономическото и социално сближаване и за върховенство на закона. „Съюзът трябва да остане на висота на международната сцена. Оценявам ролята на България в полза на стабилността в региона на Западните Балкани и вашия личен ангажимент за напредък в областта на европейската отбрана“, се казва още в писмото на френския президент. Федералният президент на Федерална република Германия Франк-Валтер Щайнмайер поздравява най-сърдечно президента Румен Радев и българските граждани по случай Националния празник на Република България. „Нашите страни са обединени от дългогодишно и изпълнено с доверие партньорство. С оглед на разнообразните предизвикателства, пред които заедно сме изправени в Европа, се надявам че и в бъдеще приятелството между България и Германия ще остане силно свързващо звено и ще допринесе за единен и суверен Европейски съюз“, заявява германският президент. Франк-Валтер Щайнмайер подчертава, че ще се радва диалогът между двете страни да бъде задълбочен още повече по време на посещението му в България през следващия месец. „Отбелязването на Националния празник на Република България ми дава възможност да изразя на Ваше Превъзходителство моите топли поздравления, както и пожелания за благоденствие и просперитет на Вас и на Вашите сънародници“, се казва в поздравителното писмо на Н.В. Филип, крал на белгийците. В писмото си Крал Филип изразява надежда, че отношенията на приятелство и сътрудничество между двете страни ще продължават да се развиват. Кралят на Испания Фелипе VI пожелава от името на правителството и на испанския народ най-добри пожелания за мир и просперитет на българския народ по случай Националния празник на Република България. „По повод Националния празник на България за мен е огромно удоволствие да отправя към Вас моите най-топли поздравления“, заявява президентът на Република Корея Мун Дже-Ин. „С течение на годините нашите две страни постоянно развиват приятелски отношения като работят заедно в различни области. Очаквам с нетърпение по-нататъшното задълбочаване и укрепване на двустранните отношения от взаимен интерес и по ориентиран към бъдещето начин“, се казва още в писмото на президента Мун Дже-Ин. „По повод Националния празник на Вашата страна имам удоволствието да отправя от свое име и от името на правителството и народа на Саудитска Арабия най-искрените ни поздравления и благопожелания към Вас за крепко здраве и щастие, както и благопожеланията ни към правителството и народа на Република България за по-нататъшен прогрес и благоденствие“, заявява Н.В. Салман бин Абдулазиз Ал Сауд, крал на Кралство Саудитска Арабия. “За мен е огромно удоволствие да изпратя моите най-топли поздравления по случай отбелязването на Вашия Национален празник, както и моите най-добри пожелания за здраве и щастие на българския народ“, се казва в поздравлението на президента на Арабска република Египет Абдел Фатах Ал-Сиси. „Използвам възможността да заявя, че се надявам да продължим да насърчаваме развитието на отношенията между нашите две страни от взаимен интерес“, заявява в писмото си египетският президент.", "date": "2019.03.02", "title": "Държавни лидери от цял свят поздравиха българите за 3 март"}
{"url": "https://www.24chasa.bg/novini/article/7325869", "text": "Министър-председателят Бойко Борисов получи поздравително писмо от президента на Турция Реджеп Тайип Ердоган по повод националния празник на Република България. Това съобщиха от Правителствената информационна служба. В писмото турският президент Ердоган изразява увереност, че достиженията и сътрудничеството във всяка една област между България и Турция, постигнати по време на настоящото правителство на премиера Борисов, ще продължат да се развиват на основата на взаимен интерес. „За реализирането на тази цел, пожелавам да продължим съвместната ни работа с решителност“, се посочва още в писмото на президента на Турция. В поздравителното писмо Реджеп Тайип Ердоган пожелава още благополучие и просперитет на „приятелския български народ“.", "date": "2019.03.02", "title": "И Ердоган поздрави България по случай 3 март"}
{"url": "https://www.24chasa.bg/novini/article/7325871", "text": "Вицепрезидентът Илияна Йотова разговаря със заместник-кмета на Сиатъл Шефали Ранганатан, съобщиха от Прессекретариата на държавния глава. Двете обсъдиха политиката на Сиатъл за стимулиране на различните общности да съхраняват и разпространяват своята култура, традиции, история, език. На срещата присъства и съпредседателят на Българският център за култура и наследство Елка Русков.", "date": "2019.03.02", "title": "Илияна Йотова разговаря със заместник-кмета на Сиатъл Шефали Ранганатан"}
{"url": "https://www.24chasa.bg/novini/article/7325875", "text": "Всички полети на лондонското летище Станстед бяха прекратени за три часа снощи след като осем души бяха ранени в инцидент при излитане на самолет на авиокомпанията Лаудамоушън, предаде Франс прес, цитирана от БТА. \"Екипажът на самолета, изпълняващ полет от Станстед до Виена, реши да прекъсне излитането заради проблеми в двигателя и да свали пътниците на пистата като предпазна мярка\", съобщи компанията в Туитър. Пътниците били отведени с автобус към терминала и прехвърлени на други полети. Осем души са леко ранени. За около три часа полетите към Станстед са били пренасочвани към други летища. Към 23 ч. по Гринуич работата на летището е била възобновена, посочва АФП.", "date": "2019.03.02", "title": "8 души са ранени при излитане на самолет \nна лондонското летище Станстед"}
{"url": "https://www.24chasa.bg/novini/article/7325857", "text": "Компанията \"Спейс Екс\" изстреля към Международната космическа станция (МКС) космическата капсула \"Дракон\", която е предназначена за астронавти, но ще бъде изпробвана с манекен с човешки ръст в първия й полет, предадоха Франс прес и Асошиейтед прес. Капсулата ще позволи на НАСА да изпраща астронавти в космоса без помощта на Русия, посочва АФП. \"Дракон\" бе изстреляна с ракета \"Фалкон\" от космическия център \"Кенеди\" във Флорида, в присъствието на собственика на \"Спейс Екс\" - Илон Мъск. Тя трябва да се скачи утре към 11 ч. по Гринуич към МКС, която е в околоземна орбита, на височина около 400 км от повърхността на Земята. Единственият \"пътник\" е манекенът Рипли, кръстен на персонаж от филмовата поредица \"Пришълците\". \"Спейс Екс\" се нуждае от успешен тестови полет на капсулата си \"Дракон\", преди да изпрати астронавти на борда й по-късно тази година. Корабът ще остане 5 дни скачен за орбиталната станция, преди да се върне на Земята следващия петък. \"Тестовият полет е много важен. Готвим се да изпратим американски астронавти с американски ракети в космоса от американска територия за пръв път, откакто бяха преустановени полетите на совалки през 2011 г.\", заяви директорът на НАСА Джим Брайдънстайн. Нито един астронавт не е излетял в космоса от територията на САЩ от завръщането на американската совалка \"Атлантис\" на 21 юли 2011 г. НАСА плаща на Русия 82 милиона долара за астронавт за отиване до МКС и връщане от станцията. През 2014 г. американското космическо ведомство сключи договор със \"Спейс Екс\" и \"Боинг\", в съответствие с който те да поемат щафетата. Осъществяването на поставената цел обаче се забави, тъй като критериите за сигурност са по-строги в сравнение с тези при изстрелването на спътници. Ако всичко е наред, следващият полет ще е с двама астронавти на борда на капсулата, която е със седем места. Полетът може да бъде осъществен през лятото, но и в този случай е възможно забавяне.", "date": "2019.03.02", "title": "Спейс Екс изстреля космическа капсула с манекен към МКС (Снимки)"}
{"url": "https://www.24chasa.bg/novini/article/7325933", "text": "Мъж на 38 години е задържан по подозрение, че е извършител на убийство, съобщиха днес от полицията във Варна. Престъплението е извършено снощи, около 19,30 часа в Езерово. Жертвата е 54-годишен мъж от селото. За няколко часа е установен и задържан извършителят. По случая е образувано досъдебно производство. Работата по доказване и документиране на престъплението продължава.", "date": "2019.03.02", "title": "54-годишен мъж е убит във варненското село Езерово"}
{"url": "https://www.24chasa.bg/novini/article/7325922", "text": "Севернокорейският ръководител Ким Чен Ун положи днес венец в мавзолея с балсамираните тленни останки на Хо Ши Мин в Ханой и след това отпътува с бронирания си влак за Северна Корея, предаде Франс прес, цитирана от БТА. Ким се качи на маслиненозеления влак на гара Дондан в северен Виетнам, на границата с Китай, и оттам пое към Северна Корея, след провалената среща в Ханой с президента на САЩ Доналд Тръмп. Това е първата визита във Виетнам на Ким Чен Ун, който прави опити да се отърси от изолацията на режима си, посочва АФП. През последните месеци той направи няколко посещения в чужбина - в Китай, в Южна Корея и Сингапур, след като не бе напускал Северна Корея през първите шест години след идването си на власт. От протоколна гледна точка тези визити не са държавни, защото формално Ким не е с ранг на държавен ръководител - неговият дядо Ким Ир-сен е вечен президент на Северна Корея и след смъртта му през 1994 г.", "date": "2019.03.02", "title": "Ким Чен Ун почете паметта на виетнамския революционен водач Хо Ши Мин (Снимки)"}
{"url": "https://www.24chasa.bg/novini/article/7325940", "text": "14-годишно момиче е пребито от собствения си баща, детето е с травми по главата и счупен нос във Варна. Искал я да я убие, провесил я е през терасата, разказа майката на пострадалата тийнейджърка Ирина Янкова  Тя и бившият й съпругът водят дела за родителските права над децата им. Янкова допълни, че дъщеря й е удряна със свещник по главата и е имала множество кръвонасядания. През годините тя и децата ѝ многократно били потърпевши от насилието на бащата. Янкова изпращала сигнали до полицията, до прокуратурата, до Агенцията за закрила на детето и до омбудсмана Мая Манолова. Състоянието на пребитото момиче е стабилно, съобщиха от отделението по детска хирургия във Варна. Лекарите са установили контузия на главата, удари в гръдния кош и в корема. По-сериозни са травмите по главата, има счупване на носа. По случая е образувано досъдебно производство за телесна повреда в условията на домашно насилие.", "date": "2019.03.02", "title": "Баща преби 14-годишната си дъщеря във Варна, провесил я през терасата"}
{"url": "https://www.24chasa.bg/novini/article/7325956", "text": "Скоро ще стана първият гръцки премиер, който официално ще посети Скопие, придружаван от бизнес делегация, а след това ще бъде формиран висш съвет за сътрудничество на Гърция и Северна Македония, заяви гръцкият премиер Алексис Ципрас в реч на четвъртия икономически форум в Делфи, съобщи МИА, цитирана от БТА. Договорът от Преспа не бе лесен договор. Бих го характеризирал като дипломатически шедьовър. Това бе дипломатически шедьовър, това бе взаимно полезен договор, но без никой да получи 100 процента от своите искания и никой в същото време да не се чувства унизен и обезправен, изтъкна гръцкият премиер. Алексис Ципрас каза, че днес Гърция и Северна Македония са две съседни страни, които инвестират в приятелство, сътрудничество и солидарност и дават пример не само на Балканите и в Европа, но и на целия свят.", "date": "2019.03.02", "title": "Ципрас: Ще бъда първият гръцки премиер, \nкойто ще посети Скопие"}
{"url": "https://www.24chasa.bg/novini/article/7325967", "text": "Лидерът на ВМРО и военен министър Красимир Каракачанов отново призова и другите формации в Обединените патриоти да се явят заедно на евроизборите. Той каза това в интервю за  Каракачанов продължава да настоява и за вътрешни избори сред симпатизантите на коалицията за водач на листата. На въпроса защо при това положение ВМРО обяви, че тръгва сама към евровота и сформира свой щаб той отговори: „Ние в нашата позиция във вторник казваме, че след поредния неуспешен опит да се води конструктивен разговор, правим наш предизборен щаб и, ако желаят да се явяваме съвместно на избори, да дойдат на разговор и да се държат конструктивно. Останалото са медийни фишеци”. Каракачанов се ядоса на въпрос защо депутат от ВМРО е бил на ловно-рибарско изложение в Залцбург. „Не разбирам това сиромахомилство. Хем искаме да се знае къде е България, да привличаме туристи, хем ме питате защо един депутат ходи в командировка. Да ме питате, ако съм председател на парламента… Може да ме питате за командировки в Министерството на отбраната”, заяви лидерът на ВМРО и военен министър.", "date": "2019.03.02", "title": "Каракачанов пак покани партньорите от ОП за обща листа на евроизборите"}
{"url": "https://www.24chasa.bg/novini/article/7325982", "text": "При атака срещу сирийския град Дума миналата пролет са били използвани бойни отровни вещества. Това е заключението на експертите от Организацията за забрана на химическите оръжия. В окончателния си доклад те пишат, че са открили следи от хлор, информира Нова телевизия. Атаката беше срещу предградие на Дамаск, контролирано от бунтовниците. То беше обкръжено от проправителствени сили. Загинаха десетки цивилни, а в отговор Великобритания, Франция и САЩ нанесоха удари от въздуха срещу позиции на правителството. Имаше големи спорове дали изобщо е използвано бойно отровно вещество. Докладът не хвърля вината върху конкретен извършител, но пробите показали, че е бил използван токсичен химикал.", "date": "2019.03.02", "title": "Срещу сирийския град Дума е използвано химическо оръжие"}
{"url": "https://www.24chasa.bg/novini/article/7325976", "text": "20 лева, таблет и телефон са коствали живота на 63-годишния таксиметров шофьор Красимир. Той беше убит по особено жесток начин в сряда вечерта по пътя между Разград и село Дянково. Основният мотив за престъплението се оказал грабеж - версия, която първоначално беше смятана за най-малко вероятна от криминалистите. 22-годишен мъж на име Сали е заловеният за убийството на таксиметровият шофьор. „Банкнотите, кървавите са намерени в една игрална зала. Tой идва пеша от селото, за да ограби и да играе хазарт, това е истината.За нас това е извършителят на престъплението. Доказателствата са красноречиви. Сочи конкретни улики, както по отношение на себе си - така и вещи, които е отнел от жертвата”, казва Тихомир Тодоров, окръжен прокурор на Разград, цитиран от Нова телевизия. Още не са готови изследванията от които ще стане ясно дали обвиненият е бил под въздействие на алкохол или наркотици. Разследващите смятат, че престъплението е извършено, заради хазартна зависимост. При задържането мъжът е оказал съпротива. Той е родом от близкото до Разград село Каменар. Братът на Сали не вярва,че брат му е способен да извърши убийство. \"Батко ми не мога да прай такава нещо\", категоричен е той. Прокуратурата ще повдигне обвинение на Сали за грабеж, придружен с убийство.", "date": "2019.03.02", "title": "Братът на задържания Сали за убийството в Разград: Батко ми не може да направи такова нещо"}
{"url": "https://www.24chasa.bg/novini/article/7325991", "text": "Президентът на САЩ Доналд Тръмп заяви вчера, че бившият му адвокат Майкъл Коен е предал на издатели книга, в която го описва в благоприятна светлина, в разрез със свидетелските му показания пред Конгреса, предаде Асошиейтед прес, цитирана от БТА. В Туитър Тръмп написа, че непубликуваният ръкопис на Коен е \"любовно писмо\" към него и че Конгресът трябва да изиска този текст като доказателство, че показанията на адвоката тази седмица са били \"мошенически\" и \"нечестни\". Коен каза пред комисия на Камарата на представителите, че Тръмп е \"расист\", \"измамник\" и \"мошеник\". Той свидетелства, че Тръмп е използвал вътрешния си кръг, за да прикрива твърдения, за извънбрачни връзки, които го уязвяват политически, и че е лъгал за бизнес интересите си с Русия в предизборната кампания през 2016 г. \"Конгресът трябва да изиска копие от новата книга на Майкъл Коен, даден на издатели неотдавна\", написа Тръмп в Туитър. \"Ще ви се завъртят главите, като видите лъжите, превратното представяне и несъответствията с показанията му в четвъртък. Все едно е друг човек! Той е напълно опозорен!\". Коен даде показания публично пред конгресната комисия за надзор в сряда и при закрити врата пред комисията по разузнаването в четвъртък. Според съобщения от миналата година Коен е подготвил книга, благоприятна за Тръмп, и е имал договорка с издателство \"Хачит\", преди проблемите му със закона да сложат край на сделката. Говорителят на Коен Лани Дейвис каза вчера, че Коен е получил \"значителен аванс\" преди близо година за \"предложение за книга за това как той възприема Доналд Тръмп. В последствие Коен предпочел да не продължава да работи по това\". Дейвис добави, че \"президентът отново излъга\". В показанията си пред конгресната комисия в сряда Коен потвърди, че се е опитал да продаде книга, озаглавена \"Trump Revolution: From the Tower to the White House, Understanding Donald J. Trump\" (Революцията Тръмп: от Тръмп тауър до Белия дом, как да разбираме Доналд Тръмп\",без до уточнява на коя дата, предаде Франс прес. Сайтът \"Дейли бийст\" съобщи за този проект през май миналата година. Сайтът посочи, че бъдещият издател \"Сентър стрийт\" се е оттеглил след като ФБР претърси офисите и дома на Коен през април м. г. В началото на 2018 г. Коен все още беше близък с Тръмп и се смяташе за експерт в президентството. Затова книгата по всяка вероятност щеше да е ласкателна към стопанина на Белия дом, посочва АФП. На връщане от Виетнам, президентът намекна вчера в Туитър , че е виждал поне част от ръкописа, определен като \"любовно писмо до Тръмп\". По-малкият син на Тръмп Доналд младши, също подчерта в туит, че Коен \"предложи книга, в която казва, че Доналд Тръмп не е лъжец\", изпълнена с \"хвалебствия\" към баща му и обвини адвоката, че е сменил лагера, след като е бил подработен от демократите. Очаква се през май Коен да започне да излежава тригодишна присъда. В сряда той каза пред комисията по надзора: \"Невероятно е, че бях дотолкова хипнотизиран от Доналд Тръмп, че бях склонен да върша неща в негов интерес, за които знаех, че са напълно погрешни\". Запитан от депутат републиканец дали сега, когато е лишен от адвокатски права и без доходи, е готов да се ангажира никога да не пише книга, Коен отговори просто \"не\". Това не е първият бивш адвокат на президент, обърнал се срещу него. Джон Дийн - бивш юридически съветник на президента Ричард Никсън, свидетелства срещу него в аферата Уотъргейт, а впоследствие написа няколко книги, припомня АФП.", "date": "2019.03.02", "title": "Тръмп обвини бившия си адвокат, че е лъжесвидетелствал пред Конгреса"}
{"url": "https://www.24chasa.bg/novini/article/7326006", "text": "Председателят на Парламентарната група на на ГЕРБ и зам.-председател на партията Цветан Цветанов ще посети днес от 15:00 часа детската градина във велинградското село Драгиново. Това съобщиха от пресцентъра на ГЕРБ. Цветанов ще се запознае с хода на строителството на нова сграда към детското заведение, след като през септември миналата година той направи първата копка на обекта. Средствата за изграждането на допълнителната сграда са в размер на 1.6 млн. лв. и са отпуснати целево с постановление на Министерски съвет, пише в съобщението.", "date": "2019.03.02", "title": "Цветанов ще посети днес велинградското село Драгиново"}
{"url": "https://www.24chasa.bg/novini/article/7326005", "text": "Академикът и Нобелов лауреат за физика Жорес Алфьоров почина на 88-годишна възраст, предаде ТАСС, цитирана от БТА. Жорес Алфьоров е роден на 30 март 1930 г. във Витебск. След като завършва гимназия, без приемни изпити започва обучение в Ленинградския електротехнически институт. Завършва го с отличие през 1952 г., а след това защитава докторска дисертация. През 1972 г. е избран за член-кореспондент на Академията на науките на СССР, а през 1979 г. става академик. През 2000-ата г. Алфьоров, американският учен Джак Килби и германският Херберт Крьомер са удостоени с Нобелова награда за физика. Алфьоров и Крьомер я получават за разработването на полупроводникови хетероструктури, използвани във високочестотните схеми и оптоелектрониката, а Килби - за участието си в изобретяването на интегрални схеми. \"Кончината на академика на Руската академия на науките (РАН) и Нобелов лауреат за физика Жорес Алфьоров е голяма загуба за руската и световната наука - заяви президентът на РАН Александър Сергеев. - Той бе не само велик учен, но и човек, който направи много за РАН.\"", "date": "2019.03.02", "title": "Почина руският физик, академик Жорес Алфьоров"}
{"url": "https://www.24chasa.bg/novini/article/7325437", "text": "Подуправителят на БНБ Димитър Костов, който ръководи управление “Банков надзор”, подаде оставка, съобщиха официално от централната банка. В петък той е уведомил Управителния съвет на БНБ за намерението си да поиска предсрочно освобождаване от поста. Мандатът му изтича през юли 2021 г. “Извършената интензивна работа в управление “Банков надзор” в последните няколко години и осъществяването на основната част от планираните реформи ми дадоха основание към средата на мандата ми през 2018 г. да помоля за неговото предсрочно прекратяване. По молба на управителя забавих изпълнението на моето намерение поради нововъзникналия обем ангажименти след заявените през юни планове за присъединяване към Единния надзорен механизъм (ЕНМ). Днес, при вече установената много добра работна комуникация с ЕЦБ в този процес и неговата напреднала фаза, е налице възможността да се оттегля. Моментът е подходящ и от гледна точка на хоризонта за ефективното присъединяване към ЕНМ, където прегледът на активите и стрес тестът на ЕЦБ ще са само началните етапи от един по-комплексен процес. С цел добро управление и приемственост по мое мнение е препоръчително да бъде потърсен нов ръководител на надзора с шестгодишен хоризонт”, посочва Костов. Според закона за БНБ, когато член на управителния съвет подаде оставка, неговите правомощия се прекратяват след три месеца, ако в този срок не е избран или назначен нов член.", "date": "2019.03.02", "title": "2 години предсрочно Димитър Костов \nси тръгва от БНБ (Обзор)"}
{"url": "https://www.24chasa.bg/novini/article/7325722", "text": " в православната наредба се извършва три пъти в годината - в съботите преди Великия пост, преди Рождественския пост и преди празника Петдесетница. На този ден, в който отбелязваме паметта на починалите, църквата ни приканва да се погрижим \"за душите\" им. Преминалите в отвъдното не могат да се молят за опрощение на сторените приживе и неразкаяни грехове. Това трябва да сторим ние, техните близки и познати, които също нямаме гаранция, че ще преминем отвъд очистени. Първата смърт, която слага край на земния ни живот, разделя душата от тленното тяло, от \"кожените дрехи\", в които сме се облекли след изгонването от рая. До края на времето, когато Божият съд ще се произнесе дали човекът заслужава по делата си вечния живот, или вечната (втората) смърт, за душата е вече късно да се покае. В съботата, която предхожда празника Събор на св. Архангел Михаил и безплътните небесни сили, се извършва задушница, която сме нарекли Архангелова. Вечерта на предния ден, както и сутринта на самата задушница в края на литургията се извършва последованието на обща панихида. Духовникът чете молитви и поменава имената на починалите, които благочестивите християни са записали предварително. Освещават се житото, виното, хлябът и всякаква храна, която е донесена, за да бъде раздадена. Раздаването на храната е милосърдие към тези, на които раздаваме, не е просто повод за трапеза. Поради оредяването на православното духовенство във времената на гонение срещу християнството у нас тук-там са се култивирали безсмислени суеверни обичаи. Вършат ги хора, които при кръщението си три пъти са се отрекли от дявола, но не се свенят да хвърлят в гроба при погребение кокошка с прерязано гърло, за да не идвала повече смъртта в семейството. В ковчега някои слагат пари и вещи, за да \"послужат\" на покойния по пътя му към оня свят... И прочее, и прочее. Всичко това се върши с уверението, че е много важно за отишлия си, а за молитва към Бога не става и дума. Това е другата причина Църквата да определи специални дни за обща молитва. Не бива да забравяме, че отношението ни към паметта на нашите близки и далечни е също в списъка на това, за което ще отговаряме пред Страшния съдия, преди душата да получи нова нетленна плът и поемем към бездната на вечната смърт или към вечното блаженство в чертозите на небесния Иерусалим. Не е случайно и това, че светата Църква ни заставя да си припомним неизбежния завършек на днешния живот преди двата големи поста и преди рождения ден на Христовата църква. Със себе си няма да отнесем нищо от това, което сме събрали, нито пък човешката слава, поклоните от по-нискостоящите, светския блясък и награди. Ще носим само сметката за добрите и лошите си дела, а в нея ще се вглеждат ангели и демони, за да пледират за душата ни в последния съдебен спор... РУСИ СТ. РУСЕВ", "date": "2019.03.02", "title": "Задушница е, да се застъпим за мъртвите"}
{"url": "https://www.24chasa.bg/novini/article/7314293", "text": "Всяка власт се нуждае от легитимиране. Перфектният вариант е, ако това стане с помощта на нейните интелектуалци, но фино и стилно, така че никой да не се усъмни в думите им. Така правят и поетите на първия римски император Октавиан Август, който управлява в продължение на 41 години. Дирижираните от близкия му приятел и съратник Меценат поети оставят на поколенията светлия образ на първия човек, който успява да реформира републиканската конституция на Древния Рим, без да я зачертае, а просто да я изпразни от съдържание. Октавиан си служи изящно с поетическото изкуство, като го държи под строг контрол. Когато се налага, използва дори и репресии срещу онези, които се отклоняват от генералната линия. Въпреки това обаче да се говори за пропаганда по времето на Октавиан, е пресилено и опростенческо. Още с идването си на власт през 27 г. пр.Хр., когато е убит неговият правуйчо Юлий Цезар, Октавиан декларира застъпването си за републиката срещу монархията на Марк Антоний и Клеопатра. Октавиан обаче поставя началото на нов режим, при който Сенатът е в нещо като партньорство с първия гражданин на републиката, princeps. На практика републиката се води от едноличен владетел и резултатът от това е Римската империя. Октавиан обявява война на лукса и концентрира вниманието си върху демографията и хранителните и социалните нужди на града. Полека-лека той преосмисля традицията, проектирайки ново бъдеще за населението. Най-после свършва периодът на терора, който започва от убийството на Юлий Цезар, минава през битката при Акциум през 31 г. пр.Хр., която Октавиан печели благодарение на умелия си пълководец Агрипа, и стига до самоубийството след нея на загубилия я Марк Антоний. Ясно е, че като резултат от всичко това Октавиан трябва да бъде възпят – все пак е човекът, допринесъл за установяването на универсалния мир. Освен всичко той има принос и за връщането на почитта към семейните ценности и морала. А кой да обясни на света всичко това? Най-подходящият човек се оказва Меценат, близък приятел на Октавиан, богат рицар, умел дипломат, пристрастен по културата интелектуалец. Той събира около себе си писатели и поети, готови да участват в проекта за промоцията на новата политика на Първия. В замяна им предлага протекции, гаранция за добра кариера, богато възнаграждение. От името му произлиза и днешната дума меценат, особено популярна през Ренесанса. Подобно на съвременните откриватели на таланти Меценат се впуска в мисията да събере в кръга около себе си най-талантливите млади поети. В него се включват утвърдените вече Вергилий и Хораций (негова е репликата Carpe diem, което в преносен смисъл означава “наслаждавай се на момента”). Освен тях под крилото на Меценат минават и поети като Тибул, Проперций и др. Така Меценат изгражда елитен тим от комуникатори, които правят реклама на държавната реформа на Октавиан. С помощта на творбите им и в качеството си на частен гражданин, без да има някаква определена функция, Меценат извършва перфектна операция в полза на новата идеология. Никой не се усъмнява в добрите дела, възпявани от поетите. На всичкото отгоре се откриват и обществени библиотеки, в които императорът предоставя безплатно за четене творенията, пишещи положително за режима. Въпреки това не липсват дрязги между поетите и Октавиан. Вергилий трябва доста да бъде убеждаван, за да махне от своята “Енеида” името на приятеля си Корнелий Гал, принуден към самоубийство по заповед на императора. Овидий също плаща за екзалтираната си възхвала на ероса с изпращане в изгнание в Томи, до Констанца, Румъния. Историкът Тит Лабиено също си пати – неговите книги са изгорени, след като авторът им е спрял да мисли в унисон с Октавиан. В рамките на две десетилетия именно с Октавиан започва златна ера на латинската поезия, която се превръща в безсмъртна. Нейните творци се изправят в достойна конкуренция с древногръцките автори. Над всичко това стои Октавиан Август – императорът, който държи изключително на имиджа си. За да изглежда добре в очите на другите, Октавиан разкрасява дори външния си вид. Неговият биограф Светоний го описва като човек, който “излъчва спокойствие и когато говори, и когато мълчи”. Но също и като “нисък на ръст, макар и съразмерен, с редки, малки и неравни зъби, със свързани вежди, с нос, изпъкнал отгоре и увиснал отдолу, с тен между бял и кафяв”. Въпреки тази не съвсем прелестна външност Октавиан остава за поколенията със статуите, които го пресъздават по друг, доста по-благоприятен начин. В действителност статуите на императорите имат за цел да ги възхваляват и почитат, затова и не регистрират наличието на физически недостатъци. Образът на Октавиан, достигнал до нас чрез статуите, говори за мъж в прекрасно физическо здраве, с мека кожа и без недостатъци. При управлението си Октавиан си прави “портрети” чрез статуите си, показващи го и като победоносен генерал, и дори като фараон в Египет. Октавиан не обича лукса, затова живее в скромен дом, но не къде да е, а на Палатинския хълм – по подобие на Ромул, основателя на Рим. Октавиан трансформира тотално Рим и го превръща в столица, нямаща равна на себе си. “Заварих град от тухли, оставям ви го от мрамор”, казва той.", "date": "2019.03.02", "title": "Първият римски император подчинява фино поети, за да го прославят"}
{"url": "https://www.24chasa.bg/novini/article/7325733", "text": "Родителите на Ото Уормбиър, американски студент, който почина след 17 месеца в севернокорейски затвор, обвиниха \"режима на злото\" в Пхенян, след като президентът Доналд Тръмп на пресконференция в Ханой похвали лидерството на Ким Чен-ун и заяви, че вярва на твърдението му, че не е знаел как е бил третиран младежът, предаде Ройтерс, цитирана от БТА. \"Ким и неговият режим на злото са отговорни за смъртта на нашия син Ото. Ким и неговият режим на злото са отговорни за невъобразима жестокост и безчовечност. Никакви извинения или разточителни похвали не могат да променят това\", се казва в острото изявление на Фред и Синди Уормбиър, разпространено вчера. Малко по-късно Тръмп реагира в Туитър, като се оправда, че е бил разбран погрешно и също обвини Северна Корея, но без да спомене Ким. \"Винаги мразя да бъда интерпретиран погрешно, но особено когато става дума за Ото Уормбиър и страхотното му семейство. Разбира се, смятам Северна Корея за отговорна за малтретирането и смъртта на Ото\", написа президентът.", "date": "2019.03.02", "title": "Тръмп обвини Северна Корея за смъртта на американския студент, но не спомена Ким"}
{"url": "https://www.24chasa.bg/novini/article/7325738", "text": "САЩ наложиха финансови санкции на шестима венецуелци от силите за сигурност и визови ограничения на десетки членове на вътрешния кръг на президента Николас Мадуро, предадоха Ройтерс и ДПА. Санкциите бяха обявени от министерството на финансите, а Държавният департамент съобщи, че са отменени визите на 49 лица. \"Съратниците на Мадуро, които потъпкват човешките права, ограбват венецуелския народ или подкопават демокрацията на Венецуела, не са добре дошли в Съединените щати\", заяви Държавният департамент, като уточни, че това важи и за членовете на семействата им, информира БТА. \"Призоваваме всички страни да засилят икономическия натиск над Мадуро и корумпираните му приближени, а също така да ограничат издаването на визи за обкръжението му\", заяви Държавният департамент на САЩ.", "date": "2019.03.02", "title": "САЩ наложиха нови санкции на обкръжението на Мадуро"}
{"url": "https://www.24chasa.bg/novini/article/7325752", "text": "Неголям самолет се вряза в многоетажна сграда в град Форт Лодърдейл, щата Флорида, пилотът загина, предаде телевизия CBS4 Miami,  Инцидентът станал около 11.55 местно време. Самолетът с рекламен плакат се вряза в 18-етажна сграда и падна до басейн. В сградата се извършвали ремонтни работи повече от година. Самолетът се удари между 16 и 17 етажи. Около 100 обитатели на сградата били евакуирани, никой от тях не е пострадал.", "date": "2019.03.02", "title": "Самолет се вряза в 18-етажна сграда във Флорида (Видео)"}
{"url": "https://www.24chasa.bg/novini/article/7325743", "text": "Канадското правосъдно министерство стартира процедурата за екстрадирането на финансовата директора на \"Хуауей\" Мен Ванчжоу, гласи съобщение на сайта на Министерството на външните работи на страната,  „Днес чиновниците на министерството на правосъдието на Канада разрешиха по-нататъшни съдебни действия, с което официално започна процесът по екстрадирането по делото на госпожа Мен Вънчжоу”, гласи съобщението. Тя бе арестувана на 1 декември м.г. във Ванкувър по искане на Вашингтон. САЩ и Австралия обвиняваха \"Хуауей\" в технически шпионаж и събиране на секретни данни с помощна на свое оборудване, използвано на различни страни по света. Мен Вънчжоу бе задържана по подозрения в нарушаване на американските търговски санкции срещу Иран. САЩ ѝ предявиха обвиненията по общо 23 пункта. На свой ред компанията отхвърля обвиненията, че представляваха каквато и да е заплаха за други държави и отрича причастността си към престъпленията.", "date": "2019.03.02", "title": "Канада стартира екстрадирането на финансовата директорка на \"Хуауей\" в САЩ"}
{"url": "https://www.24chasa.bg/novini/article/7325747", "text": "От вчера Пекин въведе забрана за риболов, която ще трае четири месеца – до 30 юни, а целта е да се защитят водните ресурси и биоразнообразието в китайските реки. Тя обхваща основните течения, притоците и езерата на големите сладководни басейни, включително Яндзъ и Перлената река. На хората, чийто поминък зависи от риболова, властите ще раздават субсидии,  Драстичната мярка бе приета, заради влошаващото се в последните години състояние на рибните популации в реките и езерата на Китай. Така например, най-голямата река в Джъдзян – Циентан, е дом на над 85% от всички сладководни риби в провинцията, но видовете там са намалели от 149 през 70-те години на миналия век до 122 през тази година. Забраната за риболов в Циентан е първата в историята на провинцията. Властите в Гуанси-джуанския автономен район съобщиха, че забраната ще засегне около 15 000 лодки и баржи и 30 000 души, за които риболовът е основен поминък. Също така от вчера по реките в района патрулират над 50 лодки и 300 души, които трябва да следят и санкционират нарушителите. Незаконните мрежи и нелицензирани лодки ще бъдат конфискувани.", "date": "2019.03.02", "title": "Китай въведе 4-месечна забрана за речен риболов"}
{"url": "https://www.24chasa.bg/novini/article/7325750", "text": "Правителството в Берлин не възнамерява да лишава от германско гражданство екстремисти от \"Ислямска държава\" с двойно гражданство, които понастоящем са в плен в Сирия, предаде ДПА, цитирана от БТА. Управляващите християндемократи по-рано през седмицата настояха за нов закон, който да лиши екстремистите от германско гражданство, ако са също и граждани на друга държава. Но правителството вчера даде ясно да се разбере, че макар подобно законодателство да е в процес на изработване, то няма да важи със задна дата за бойците, които сега са в плен. Американският президент Доналд Тръмп призова Германия и други европейски страни да приемат завръщането на над 800 бойци от \"Ислямска държава\", пленени от кюрдските милиции от Сирийските демократични сили, припомня ДПА. Едва около една трета от германците, заминали за Близкия изток, за да се присъединят към \"Ислямска държава\", имат двойно гражданство. На тези, които имат само германско гражданство, трябва да бъде разрешено да се върнат в Германия в съответствие с конституцията. Министърът на вътрешните работи Хорст Зеехофер и министърката на правосъдието Катарина Барли са се съгласили, че преговорите за проектозакон за лишаване на бъдещи екстремисти от гражданство трябва да бъдат завършени скоро, заяви говорител на правосъдното министерство. Християндемократите бяха упрекнали Барли, че не е подготвила закона по-рано.", "date": "2019.03.02", "title": "Германия няма да лишава от двойно гражданство пленени в Сирия бойци от ИДИЛ"}
{"url": "https://www.24chasa.bg/novini/article/7325782", "text": "Столичната община в партньорство с TexCycle разположи първите 20 постоянни контейнера за текстил на територията на София. Те са част от системата за събиране и третиране на текстилни отпадъци, която Столичната община започна да разработва в началото на 2019 г. Целта е постепенно да се изгради устойчива система за събирането и последващо третиране на този вид отпадъци, подобно на останалите вече изградени и успешно работещи 12 системи за събиране на различни потоци отпадъци в София, включително опаковки, зелени отпадъци, електрическо и електронно оборудване, опасни отпадъци, батерии, акумулатори, излезли от употреба МПС и други. „През 2018 г. проведохме различни инициативи за събиране на ненужни дрехи от домакинствата, в резултат на които бяха събрани и последващо третирани общи 24.5 тона текстилни отпадъци. Опитът ни през изминалата година показа, че гражданите имат нагласа да изхвърлят разделно и текстилните си отпадъци. Резултатите дадоха основание на кмета в края на 2018 г. да предложи на Столичния общински съвет да започнем да изграждаме система за събиране на ненужния текстил. След като преминахме през необходимите нормативни процедури и беше избран изпълнител за събирането и последващото третиране на отпадъците, сега стартираме с разполагане на 20 контейнера в различни квартали на столицата, като предстои броят им постепенно да се увеличава“, коментира зам.-кметът по екология в Столичната община Йоана Христова при представяне на контейнерите. Тя напомни, че правилното събиране и третиране на текстилните отпадъци намалява вредното влияние на този вид отпадък върху компонентите на околната среда, включително и върху качеството на атмосферния въздух. Събраните ненужни дрехи се транспортират до площадки за третиране на текстилни отпадъци, където преминават през процес на разделяне. Годните за повторна употреба се отделят, а негодните текстилни материали се сортират по цвят, изрязват се техните ципове и копчета и се предават както на инсталации за производство на изолационна вата, така за производство на памучни парцали за индустрията. Текстилните материи, които не са подходящи за директна повторна употреба като дрехи или парцали, както и други отпадъци, отделени в процеса на сортиране (например опаковки), се балират и предават на други компании за правилно рециклиране и оползотворяване. TexCycle заявява готовност за предоставяне на сортирани и обработени дрехи под формата на дарение при такава необходимост в някоя от социалните институции на общината. Открийте списък с местата, на които са разположени контейнерите тук:  Както и карта на тяхното разположение тук: ", "date": "2019.03.02", "title": "Столична община поставя постоянни контейнери за текстил"}
{"url": "https://www.24chasa.bg/novini/article/7325779", "text": "Евентуален хаотичен Брекзит би имал значителни последствия и ще бъде най-големият краткосрочен риск за британската икономика, въпреки че всички начини на излизането на Великобритания от ЕС ще имат своята цена. Това заяви днес управляващият директор на Международния валутен фонд Кристин Лагард в реч в Лисабон през португалския държавен съвет, предаде Ройтерс, цитирана от БТА. Лагард бе поканена на заседанието на този висш консултативен орган към президента на Португалия, на което бяха обсъждани последиците от Брекзита. По думите й всички варианти на Брекзита ще доведат до нетни щети за британската икономика, но \"най-голямата пречка\" са бъдещите отношения с ЕС. Като подчерта, че Брекзитът без споразумение ще бъде \"най-значимият краткосрочен риск\" за британската икономика, тя добави, че и други страни в Европа ще пострадат \"в различна степен\". Лагард посочи изрично Ирландия и Холандия, които са в близки отношения с Обединеното кралство, но също и Португалия, чийто основен туристически пазар е във Великобритания. \"Важни връзки в търговията и туризма може да бъдат разрушени, а загубата на доверие във финансовите пазари извън вашите [португалските] граници може да доведе до повишаване на суверенните и банковите лихвени проценти, което би потиснало растежа\", каза шефката на МВФ. Относно глобалните тенденции тя отбеляза, че засега не предстои рецесия, но според нея \"рисковете за спад са нараснали отчетливо\". Като примери тя спомена търговските спорове, високите нива на глобалния дълг и забавения растеж в Китай.", "date": "2019.03.02", "title": "Кристин Лагард: Хаотичен Брекзит ще има последствия не само за Великобритания"}
{"url": "https://www.24chasa.bg/novini/article/7325791", "text": "В девет екологични зони на източната китайска провинция Дзянсу, като басейните на река Яндзъ и езерата Тайху и Хундзъ, ще бъдат създадени екосъдилища,  В мотивите на върховния съд на провинцията за установяване на специализираните съдебни звена се посочва, че целта е да си повиши ефективността по процеси, свързани с престъпления срещу околната среда, тъй като „в момента за разрешаването им е нужно сътрудничество между различни съдебни звена и административни отдели, което отнема много време\". През последните години Китай прави системни усилия за подобряване качеството и защитата на околната среда, в резултат на което нараснаха и съдебните дела в тази сфера.", "date": "2019.03.02", "title": "Провинция Дзянсу създава екосъдилища"}
{"url": "https://www.24chasa.bg/novini/article/7325801", "text": "Международната рейтингова агенция “Стандард енд Пуърс” потвърди дългосрочния кредитен рейтинг на София - BBB- с положителна перспектива. Това съобщи във фейсбук зам.-кметът по финанси Дончо Барбалов. Според публикувания доклад рейтинговата агенция очаква Столична община да продължи да поддържа финансова стабилност и високо ниво на собствени приходи, както и досега. Според правилата рейтингът на столицата не може да бъде по-висок от този на държавата. София стана част от градовете с „инвестиционни рейтинги“ през декември 2017 г. Тогава рейтингът на България беше повишен от ВВ+ на ВВВ-. “Положителната перспектива, дадена като оценка на столицата ни помага за привличане на по-евтин финансов ресурс за реализиране на капиталовата програма на София. “Стандард енд Пуърс” отчита добрата работа на общинската администрация за постигане на солидни оперативни резултати”, пише Барбалов. През 2018 г. постъпилите в общинската хазна собствени данъчни и неданъчни приходи са общо 709,2 млн. лв., или 110,8% от заложените в бюджета. Това е с 69 млн. лв. повече от постъпленията през предходната година, добавя зам.-кметът по финанси.", "date": "2019.03.02", "title": "Потвърдиха кредитния рейтинг на София"}
{"url": "https://www.24chasa.bg/novini/article/7325785", "text": "Президентът Доналд Тръмп заяви, че е поискал от Китай незабавно да отмени всички мита върху американските селскостопански продукти, защото търговските преговори напредват добре, и напомни, че е отложил плановете за налагане на мита от 25 процента вместо сегашните 10 процента върху китайски стоки, предаде Ройтерс, цитирана от БТА. \"Приканих Китай да отмени незабавно всички Мита върху нашите селскостопански продукти (вкл. говеждо, свинско месо и т.н), въз основа на факта, че ние напредваме много добре с Търговските преговори, а аз не повиших митата от 1 март до 25 процента. Тове е много важно за нашите страхотни фермери - и за мен!\", написа Тръмп в Туитър. Фермерите са ключова опора на Републиканската партия, а търговската война на Тръмп с Китай се отрази тежко върху тях. Пекин наложи миналата година мита върху вноса на соя, сорго, свинско и др., което рязко съкрати доставките на американска селскостопанска продукция в Китай. Постът на Тръмп в Туитър последва нялоко часа след като офисът на Постоянния представител на САЩ за търговските преговори съобщи, че отлага повишението на митата върху китайски стоки на обща стойност 200 милиарда долара. Съобщението, което ще бъде публикувано във Федералния регистър във вторник, 5 март, гласи, че митата ще останат \"на 10 процента до ново нареждане\", като се обяснява, че увеличението \"вече не е уместно\" предвид напредъка на преговорите от декември насам. Повишаването от 10 на 25 процента първоначално бе предвидено за 1 януари, но след ползотворните разговори с китайския президент Си Цзинпин администрацията на Тръмп разпореди 90-дневно удължаване на този срок, а миналата неделя Тръмп заяви, че отново ще отложи увеличението заради напредъка на преговорите.", "date": "2019.03.02", "title": "Тръмп призова Китай да отмени митата върху американските селскостопански продукти"}
{"url": "https://www.24chasa.bg/novini/article/7325823", "text": "\"Предприсъединителните преговори на Албания и Северна Македония за членство в ЕС трябва да започнат. Европейският парламент очаква позитивно решение за страните по време на заседанието на Съвета на ЕС през месец юни. Стартът на този процес не бива да бъде отлаган - европейската интеграция на двете държави е важна не просто за самите тях, а за бъдещето на Западните Балкани и цяла Европа\". Това коментира Илхан Кючюк, член на Европейския парламент от АЛДЕ / ДПС, след приключването на тридневно работно посещение в Албания и Северна Македония. Българският евродепутат бе част от делегация на Комисията по външни работи на Европейския парламент, чиято цел бе оценка на напредъка на двете държави по пътя към европейска интеграция. В Албания делегацията проведе срещи с с министър-председателя Еди Рама, председателя на албанския парламент и граждански организации. \"Албания е в криза - опозицията не влиза в парламента, а някои политически протести водят и до проява на насилие. Нашето послание към всички страни е да се върнат на масата на преговорите. Националното единство е по-важно от краткосрочния партиен интерес. Зрелостта на политическия елит е от съществено значение за бъдещето на страната\", каза Кючюк. Той добави още, че 93% от гражданите на Албания са за присъединяването на страната към ЕС. \"Политическият елит и европейските институции нямат право да ги разочароват. До вземането на решения на Съвета на ЕС остават по-малко от четири месеца, в които трябва да бъдат вложени всички политически и дипломатически усилия. Предприсъединителният период е най-добрият начин да бъде насърчено ускоряването и задълбочаването на провежданите реформи\", смята Кючюк. На 1 март делегацията посети Скопие, където евродепутатите се срещнаха с министър-председателя Зоран Заев и голяма част от министрите от неговия кабинет, неправителствени организации от различни сфери, с председателите на опозиционните партии и посланиците от държавите от ЕС. \"Постигнатите резултати са видими, оценяваме ги, но реформите трябва да се случват по-бързо и последователно, да бъдат по-осезаеми. И опозицията, и управляващите са обединени около членството на страната в НАТО и ЕС като приоритет. Основната опозиционна партия ВМРО-ДПМНЕ обеща да се върне на масата на преговорите в рамките на формата \"Жан Моне\" диалог. Важна тема бяха предстоящите президентски избори. За всички е важно да бъдат проведени честни и свободни избори. ЕС ще ги наблюдава отблизо. Като обобщение - очакваме старта на предприсъединителния период за Албания и Северна Македония\", каза българският евродепутат.", "date": "2019.03.02", "title": "Илхан Кючюк: Предприсъединителният процес за Албания и Северна Македония трябва да започне през юни"}
{"url": "https://www.24chasa.bg/novini/article/7325812", "text": "Очаква се САЩ и Южна Корея да обявят, че няма да проведат ежегодните си съвместни пролетни военни маневри в традиционния мащабен формат, а ще ги заменят с по-малки учения в съкратен мащаб, предаде Ройтерс, като се позова на американски официални източници. Новината първо бе съобщена от Ен Би Си Нюз. Американски представители отдавна заявяваха, че размерът на пролетните учения \"Фоул игъл\" (Foal Eagle) и \"Ки ризолв\" (Key Resolve) ще бъде ограничен, но сега анонимните източници на Ройтерс заявиха, че решението ще бъде обявено официално в следващите дни. Те подчертаха, че решението е било взето преди време и не е резултат от последната среща на върха между президента Доналд Тръмп и севернокорейския лидер Ким Чен Ун, информира БТА. Учението \"Фоул игъл\"обикновено включва хиляди военни от сухопътните, военновъздушните, военноморските и специалните сили. \"Кий ризолв\" е учение с компютърна симулация. САЩ и Южна Корея отмениха редица военни учеания след първата среща между Тръмп и Ким. След новата среща на върха в Ханой Тръмп заяви, че военните учения са \"много, много скъпи\". \"Не казвам, че не са необходими, защото на някои нива наистина са нужни, но на други нива това не е така\", добави той. Според Пентагона друго учение, отменено миналата година - \"Фридъм гардиън\" (Freedom Guardian) е щяло да струва 14 милиона долара. Бюджетът на американските въоръжени сили надхвърля 700 милиарда, отбелязва Ройтерс.", "date": "2019.03.02", "title": "САЩ и Южна Корея съкращават мащаба на съвместни военни учения"}
{"url": "https://www.24chasa.bg/novini/article/7325834", "text": "Министър-председателят Бойко Борисов получи поздравително писмо от председателя на правителството на Руската федерация Дмитрий Медведев по повод националния празник на страната ни – 141 години от Освобождението на България от османско иго. Това съобщиха от Правителствената информационна служба. „В този знаменателен ден ние си спомняме за мъжеството на руските войни и българските опълченци, които се сражаваха на Шипка и под Плевен за свободата и независимостта на България. Техният подвиг завинаги ще остане в историята на нашите страни“, се посочва в поздравителното писмо до българския премиер. Дмитрий Медведев изразява увереност, че активната работа на правителствата на Русия и България ще продължи да подпомага за укрепването на взаимодействието в търговско-икономическата и инвестиционната сфера и ще създаде благоприятни условия за напредъка по проекти в областта на енергетиката, инфраструктурата, промишлеността, науката и културата. В писмото до българския министър-председател Борисов премиерът на Руската федерация пожелава още щастие и просперитет на българския народ.", "date": "2019.03.02", "title": "Медведев с поздравително писмо до Борисов по случай 3 март"}
{"url": "https://www.24chasa.bg/novini/article/7325817", "text": "Десетки хиляди в различни градове на Алжир призоваха вчера президента Абделазиз Бутефлика за подаде оставка - по врме на най-големите антиправителствени демонстрации в страната от Арабската пролет преди осем години, предаде Ройтерс, цитирана от БТА. Протестите бяха предимно мирни, но след разотиването на повечето хора вечерта избухнаха сблъсъци между полицаи и групи протестиращи младежи близо до президентския дворец. По официални данни са ранени 56 полицаи и седем демонстранти. През деня полицията е арестувала 45 души, петима от които се опитали да нахлуят в луксозния хотел \"Ел Джазаир\". Според местни медии по време на протестите в столицата 60-годишен мъж е починал от сърдечна атака. Демонстрациите против плановете Бутефлика, който днес навършва 82 години, да се кандидатира за пети мандат на изборите през април, започнаха преди седмица, но вчерашните бяха най-масовите. Националната телевизия за първи път от началото на протестното движение вчера започна вечерните си новини с кадри от демонстрациите през деня, макар и без да споменава за петия президентски мандат, подчертавайки мирния им характер, отбелязва Франс прес. Що се отнася до събитията в столицата, телевизията спомена за \"безредици\", които са принудили полицията да използва сълзотворен газ. Миналата седмица властите съобщиха, че президентът ще пътува за Женева за неуточнени медицински изследвания, макар че нямаше официално потвърждение, че е заминал.", "date": "2019.03.02", "title": "Десетки ранени и арестувани по време на протестите в Алжир (Снимки)"}
{"url": "https://www.24chasa.bg/novini/article/7326014", "text": "Тир с плевенска регистрация катастрофира тази сутрин на автомагистрала \"Струма\" край Дупница,  Товарният автомобил излязъл в дясно от пътното платно в посока Благоевград, след което се е опрял на склона. Влекачът се е засукал, движението се осъществява в активната и изпреварващата лента, отцепена е само аварийната между 60 и 61-и километър. Няма пострадали при този пътен инцидент, станал на плавна дясна крива, поради което там няма мантинела. Движението по автомагистралата ще бъде затруднено, когато ще започне изтеглянето на товарния автомобил.", "date": "2019.03.02", "title": "Тир се обърна на автомагистрала \"Струма\" край Дупница"}
{"url": "https://www.24chasa.bg/novini/article/7326021", "text": "Германският канцлер Ангела Меркел изрази подкрепа за младите хора, които не отидоха на училище, за да протестират срещу политическото бездействие по климатичните промени, предаде ДПА, цитирана от БТА. \"Силно подкрепям учениците, които излязоха на улицата, за да искат действия за климата и да се борят за това\", каза Меркел в седмичното си видео обръщение, разпространено днес. Ученици по целия свят участват в прояви \"Петък в името на бъдещето\". Движението призовава учениците да излязат от училище и да демонстрират в подкрепа на действия срещу промените в климата. В северногерманския пристанищен град Хамбург 3000 ученици участваха вчера в проявата. 16-годишната шведска активистка Грета Тунберг, която е начело на инициативата, също присъстваше. Меркел обаче не одобри всички искания на протестиращите. \"Зная, че учениците искат някои неща да станат по-бързо, например отказ от въглищата\", каза тя. \"Трябва да балансираме между работните места и икономическата сила, от една страна, и целите за защита на климата, от друга\", каза Меркел. През януари правителствена комисия реши ФРГ да спре изгарянето на въглища за получаване на енергия до края на 2038 г. \"Това може да изглежда твърде дълъг период от ученическа гледна точка\", каза Меркел за крайния срок, който е след две десетилетия. \"Но за нас това ще е голямо предизвикателство и във връзка с това също призовавам за разбиране\", посочи канцлерката.", "date": "2019.03.02", "title": "Меркел подкрепи ученическите протести за климата"}
{"url": "https://www.24chasa.bg/novini/article/7326032", "text": "Испанската Гражданска гвардия съобщи днес, че в България е арестуван един от най-издирваните испански наркотрафиканти, който променил външния си вид, като значително увеличил килограмите си и се готвел да избяга във Венецуела, предаде Франс прес, цитирана от БТА.  Испанецът с инициали J.S.A. според Гражданската гвардия играел много важна роля в \"опасна престъпна организация, която вкарвала в Испания и в останалата част на Европа големи количества кокаин от Южна Америка и се занимавала с пране на пари\". Той бил издирван от 2013 г. от испанските съдебни власти и бил един от десетте най-издирвани хора от Гражданската гвардия, гласи съобщение, публикувано в Мадрид.  В началото на февруари агенти, специализирани в издирването на бегълци в Испания научили, че той е в българския пристанищен град Варна. Те допуснали, че е \"възможно той да носи огнестрелно оръжие при пътуванията си и значително да е променил външния си вид, като е напълнял с повече от 50 килограма\", добавя Гражданската гвардия. Според нея българската полиция потвърдила това и извършила ареста. В момента на ареста заподозреният наркотрафикант имал фалшиви испански документи за самоличност и смятал да напусне България и да отпътува към Венецуела в следващите дни, се посочва в съобщението, цитирано от Франс прес.", "date": "2019.03.02", "title": "Един от най-издирваните в Испания наркотрафиканти е задържан у нас (снимки)"}
{"url": "https://www.24chasa.bg/novini/article/7326024", "text": "Президентът на Алжир Абделазиз Бутефлика е в реанимацията на болницата в Женевския университет, предаде ТАСС, цитирана от БТА. Според телевизията 81-годишният политик е транспортиран със самолет в Швейцария почти в безсъзнание и е настанен в интензивното отделение.                                                                                                                                                                                                                                                                                                                       ", "date": "2019.03.02", "title": "Алжирският президент е в реанимация в Женевската университетска болница"}
{"url": "https://www.24chasa.bg/novini/article/7326036", "text": "Над 50 души са изчезнали след експлозия на пробит петролопровод в южна Нигерия, в щата Байелса, предаде Асошиейтед прес, цитирана от БТА. Експлозията станала вчера и предизвикала изтичане на голямо количество гориво. По петролопровода тече суров петрол към експортния терминал Бони на пристанището Порт Харкорт, в делтата на река Нигер. Петролопроводът е собственост на компаниите Аджип, Оандо и Шел Петролиъм дивелъпмент кампъни. Делтата на река Нигер е силно замърсена, посочва АП. Нигерийските петролни компании обикновено обясняват, че петролните петна са предизвикани от саботаж, кражби и нелегално рафиниране.", "date": "2019.03.02", "title": "Експлозия на петролопровод в Нигерия, над 50 души са изчезнали"}
{"url": "https://www.24chasa.bg/novini/article/7326044", "text": "Възможно е ергенските дни на Владимир Путин да са преброени. \"Като порядъчен човек трябва да го направя (да се оженя) в някакъв момент\", заяви руският президент в отговор на необичайно личен въпрос. Откровението, направено с половин усмивка по време на неговата годишна пресконференция, даде обилна храна на медиите и открехна леко вратата на личния живот, който руският лидер държи на разстояние от чуждите погледи. Владимир Путин никога не е искал да дава подробности за личния си живот и семейството си. Всъщност, руският президент обяви развода си с Людмила Путина (Шкребнева), с която беше женен цели три десетилетия, в средата на балета \"Есмералда\", тема, която гръмна в медиите. Наскоро в германско издание се появиха шокиращи откровения на бившата му съпруга. Тя твърди, че той е бил тиранин и е издевателствал над нея. \"Омъжих се за смел офицер от разузнаването, но колкото повече го опознавах, толкова повече разбирах, че всичко, заради което се влюбих в него, е изчезнало. Той беше жесток човек, може да се каже дори тиранин. Никога не ме е зачитал, не виждаше, че съществувам. Бях му нужна само за пред хората, за справка за семейното му положение и за да бъда майка на децата му\", твърди Людмила, цитирана от сайта на \"Политека\". Тя споделя още, че й е трудно да говори за това, защото руският държавен глава я биел, унижавал. \"Животът с Владимир беше мъчение\". Твърди още, че много пъти се е опитвала да подаде молба за развод, но Путин я вкарал в психиатрична клиника, за да я накара да замълчи. \"Минах през деветте кръга на Ада – наркотици, психотропни вещества, издевателства. Дълго бях затворена в изолатор, не виждах слънчева светлина, не виждах хора. Още треперя, като си спомня. От млада, уверена в себе си жена, се превърнах в сянка, волята ми се пречупи и бях готова на всичко, за да изляза оттам\", разказва още Людмила. Руският лидер има две дъщери – Екатерина и Мария, които също държи далеч от прожекторите. Вече е и дядо. Години наред се шушукаше, че има връзка с гимнастичката Алина Кабаева, сега депутат в руския парламент, и известна, както казват руснаците, със своята невероятна пластичност. Според някои от руските медии именно тя ще бъде избрана да сподели живота на президента, пише \"Ел Паис\". Цялата тази тайнственост допринася за ореола на неговата неуязвимост, за образа му на баща на отечеството, на всемогъщ лидер, фокусиран единствено върху управлението на страната си тялом и духом. \"Дори за неопитното око, ако погледнете графика на Путин, ще видите, че животът му не е свързан по никакъв начин със семейните въпроси\", заяви веднъж говорителят на Кремъл Дмитрий Песков, за да спре слуховете за личния живот на президента. След като удължи мандата си преди година, Путин се превърна в най-дълго управляващия Русия след Сталин. Някои го виждат като противоотрова срещу бурната и насилствена Русия през 90-те години. Други – като самодържец, пристрастен към властта и поддръжник на тъмните олигарси, които управляват руснаците с желязната си ръка. Сигурно е, че по живота на Путин може да се напише сценарий за филм. Ражда се в Ленинград, днешен Санкт Петербург, и израства в общинско жилище заедно с три други семейства. На касата на театър Ленсовет среща бъдещата си жена, както разказва самата тя в биографията си. Завършва право в Ленинградския университет, а после специализира икономика. И вече принадлежи на разузнавателните служби на Съветския съюз (КГБ). На съпругата си казва, че работи в полицията. \"Още преди да завърша, исках да работя в разузнаването\", споделя той в биографията си. Шпионите го очароват. Идеята, че сам човек може да постигне нещо, което цяла армия не може, споделя веднъж Путин. А също и филмите, и романите за тайните агенти. Оттогава, в продължение на години, регистрационният номер на черното Ауди, което го взима от Кремъл, е 007, както пишат някои автори. Първата му работа е в секретариата на КГБ. После напуска Русия и работи в Дрезден, Германия. Там прекарва 5 години от живота си.Отива със съпругата си и една дъщеря, връща се с втора дъщеря. Приятелите го наричат Платов. Тогава е на 33 години. През декември стана ясно, че Путин освен служител на КГБ е бил нает от Службата за държавна сигурност на ГДР – Щази. Там го повишават до подполковник. В Русия неговият възход продължава. Превръща се в шеф на ФСБ, наследника на КГБ. През 2000 година става президент на Русия. И оттогава, включително и през времето, в което е министър-председател, седи на управленското място. В продължение на години, освен в редки случаи, в Русия действа неписан закон – никой, дори противниците му, не се меси във финансите на държавния глава. През 2016 година декларира доходи от около 152 000 долара (към 133 000 евро), според публични данни. Макар че казват, че цялото му богатство надхвърля 40 милиона долара (повече от 35 милиона евро), както твърди в книгата си \"Путиновата клептокрация – кой притежава Русия?\" американската изследователка Карън Дауиша.", "date": "2019.03.02", "title": "Путин ще се жени пак? Бившата му жена: Той ме биеше и унижаваше, беше тиранин (Видео, снимки)"}
{"url": "https://www.24chasa.bg/novini/article/7326087", "text": "Словесната разпра между двамата влюбени прераснала в лют скандал на 1 ви март в 17 и 45 часа. Съседи подали исгнал на спешния телефон 112 за пострадалата. При посещение на сигнала от дежурен автопатрул е установено, че действително мъжът е нанасял удари с брадва в областта на главата на приятелката си, като и причинява телесна травма -множество хематоми и порезни рани/ на главата, рана в дясното слепоочие и наранявания по гърба. Тя е откарана във Филиала за спешна медицинска помощ в Берковица, където след оказана медицинска помощ е освободена, без опасност за живота. На място е извършен оглед и е образувано досъдебно производство.", "date": "2019.03.02", "title": "Закопчаха мъж от Берковица, удрял приятелката си с брадва"}
{"url": "https://www.24chasa.bg/novini/article/7326096", "text": "През април тази година в Пекин ще се проведе втория форум на върха за сътрудничество по „Един пояс, един път\". През 2018 г. икономическото и търговско сътрудничество между Китай и страните в обхвата на инициативата продължи да се ускорява и се задълбочава, особено в инвестициите, изграждането на мрежа от зони за свободна търговия и подобряване на системата за сътрудничество, съобщиха от Министерството на търговията в Пекин. През последните пет години Китай и страните по Пътя на коприната активно отварят пазарите и разширяват търговските, икономически и инвестиционни възможности помежду си, съдействайки по този начин за либерализирането и улесняването на търговията и ускоряване на електронната търговия,  Заместник търговският министър Циен Къмин съобщи, че през 2018 г. Китай е подписал споразумения за сътрудничество в търговията с девет страни, между Китай и Европа са били изпратени 6363 влакови композиции, транспортирали 54 000 контейнера стоки. Стокообменът на Китай с икономиките по Пътя на коприната е бил на стойност 1,3 трилиона долара, което е увеличение с 16,3% спрямо по-миналата година и е с 3,7% по-висок от този на цялата външна търговия на страната. През изминалата година Китай продължи да улеснява и разширява достъпа на чуждестранни инвестиции, да подобрява търговските условия, за задълбочава реформата на системата за управление на инвестициите в чужбина и сътрудничеството, както и трансформацията и модернизирането на сектора на услугите. Тези мерки са привлекли повече инвестиции от страни по Пътя на коприната – през 2018 г. те са били над 6 милиарда долара. В същото време преките китайски инвестиции в тези държави са били за 16,27 милиарда долара. Освен това Китай е подписал споразумения за сътрудничество на трети пазари с Япония, Испания, Холандия и Белгия. По думите на Циен Къмин, Пекин полага усилия и за реализация на важните програми със страни от „Един пояс, един път\", които съдействат за местното икономическо и социално развитие. Той посочи, че „Мостът на дружба\" на Малдивите, построен от двете страни, е пуснат в експлоатация, както и ж.п. линията от етиопската столица Адис Абеба до Джибути. Готово е да започне да работи и пакистанското пристанище Гвадар. Икономическите зони в чужбина са друг акценти при изграждането на инициатива „Един пояс, един път\". Добър пример в това отношение е китайско-тайландската промишлена зона „Районг\", зоната за търговско сътрудничество между Китай и Египет в района на Суец и икономическата зона на пристанище Сианук в Камбоджа. Всички те се развиват добре, създават заетост и са високо ценени от местните общности. Само икономическата зона в пристанище Сианук е създала 22 хиляди работни места, добави Циен Къмин. По думите на заместник-министъра, Китай ускорява изграждането на мрежата от зони за свободна търговия с високи стандарти в съседните страни, използвайки възможностите, които предоставят инициатива „Един пояс, един път\" и насочвайки се към останалия свят. В рамката на съвместните комисии за търговско и икономическо сътрудничество, Китай е създал с Тайланд и Кения специални работни групи за безпрепятствена търговия, работни групи за инвестиции и сътрудничество с Кувейт и Йордания, система за търговско сътрудничество със седем други държави, които представляват солидна база за по-нататъшното изграждане на инициатива „Един пояс, един път\".", "date": "2019.03.02", "title": "Китай съдейства за качественото развитие на търговското сътрудничество в рамките на „Един пояс, един път\""}
