{"url": "https://www.24chasa.bg/novini/article/7536232", "text": "Мъж на 49 години от Велико Търново спаси живота на трима души, след като стана донор на сърце и бъбреци. Той е приет на 27 юни във великотърновската болница “Стефан Черкезов” с мозъчен кръвоизлив вследствие на травма. Ден по-късно изпаднал в мозъчна смърт и близките му решили да дарят органите му. Сърцето е трансплантирано в болница “Света Екатерина” в София на 51-годишен мъж с исхемична болест и бъбречна недостатъчност. “Преди 10 години му е поставен байпас, който го поддържа жив досега, но вече беше в тежко състояние. След трансплантацията е стабилен, настанен е в реанимация, събуден и контактен е, но още е на апаратно дишане”, разказа проф. Генчо Начев, шеф на “Света Екатерина”. 62-годишен мъж от Стара Загора и 49-годишна жена от Варна пък са получили бъбреците. Те са трансплантирани в Александровска болница в столицата. Координатор на донорската ситуация във Велико Търново е била д-р Ваня Лъчезарова. Тя и шефката на реанимацията в болницата д-р Сибила Маринова бяха сред отличените в кампанията на “24 часа” - “Достойните българи”, през 2018 г. заради успешната им кампания за популяризиране на донорството, с което превърнаха местната болница в донорска база с най-много донори в цялата страна. ", "date": "2019.06.30", "title": "Сърцето и бъбреците на 49-годишен мъж спасиха живота на трима"}
{"url": "https://www.24chasa.bg/novini/article/7536221", "text": "Унгарският премиер Виктор Орбан определи като историческа грешка плана на председателя на Европейския съвет Доналд Туск да предложи социалдемократа Франс Тимерманс начело на Европейската комисия, предаде Франс прес. В писмо, адресирано до Жозеф Дол, лидера на Европейската народна партия и публикувано в Туитър от Юдит Варга, унгарския държавен секретар по европейските въпроси, Орбан се възмущава от евентуалната номинация на Тимерманс начело на ЕК. Този сценарий ще даде ключов пост на една политическа формация, класирала се на второ място на евровота. Партията Фидес на Орбан е член на ЕНП, която се класира на първо място на евровота през май. Членството й беше суспендирано през март заради позициите й срещу Брюксел. Фидес има в новия ЕП 12 евродепутати, които са част от ЕНП, предава БТА. Според Орбан е унизително партията, класирала се начело на евроизборите, да остави ключовия пост, за който се е борила, на друг, който е в по-лоша позиция. Унгария е от страните, които са най-враждебно настроени към номинацията на Тимерманс, заедно с останалите страни от Вишеградската група, плюс Италия. Тимерманс, който е фигура номер две в ЕК сега, поде процедурите за нарушение на правилата на правовата държава срещу Унгария и Полша, припомня Франс прес. Според приближени на Манфред Вебер, кандидата на ЕНП за поста на председател на ЕК, той се е отказал от него при условие да бъде избран в сряда начело на Европейския парламент, което налага подкрепа за него от страна на социалистите и центристите.", "date": "2019.06.30", "title": "Орбан: Изборът на Тимерманс начело на ЕК би бил историческа грешка"}
{"url": "https://www.24chasa.bg/novini/article/7536166", "text": "        КЗК обвинява 33 фирми, че са направили картел с цените за саниране, съобщиха от регулатора. От сайта на антимонополната комисия става ясно, че проверка е направена по сигнал на кмета на Търговище Дарин Димитров. Той е изпратил на КЗК информация и доказателства за договорки между участниците в обществена поръчка на общината за обектите, които се санират по националната програма. Последвали проверки в офисите на три фирми - “ВМЛ – консулт”, “Архкон Проект” и “Евиданс инженеринг”. Иззети са копия на електронна кореспонденция, съдържащи данни за договорки между участници и в други обществени поръчки по програмата за енергийна ефективност. От събраните доказателства КЗК е установила и други фирми, както и техни обединения, участници в обществени поръчки в общините Пловдив и Гоце Делчев. “Въз основа на всички установени факти и обстоятелства комисията счита, че адресатите участват в картел, имащ за цел предотвратяване, ограничаване или нарушаване на конкуренцията на пазарите на изготвяне на обследвания за установяване на техническите характеристики и на технически паспорти на сградите и изготвяне на обследвания за енергийна ефективност на сгради и предписване на необходимите енергоспестяващи мерки\", пише в съобщението до медиите. КЗК твърди, че са извършени нарушения по Закона за защита на конкуренцията, представляващи забранено споразумение за манипулиране на процедура по възлагане на обществена поръчка по Националната програма за енергийна ефективност на многофамилни жилищни сгради. Констатация за участие в картелно споразумение е направена за фирмите “Проджект Планинг енд Мениджмънт”, “Ивалс – Дренски”, “Ди Ви Консулт БГ”, “Трансконсулт – БГ”, “Полисструктор”, “Енерджи Про ДМ”, “ЗС Консултпроект”, “Инфра консулт груп”, “Графити”, “Енергийна ефективност”, “Супервайзер”, “Енерджи Ефект”, “ЕП Консулт”, “СМ Контрол”, “Българо-австрийска консултантска компания”, “Корект Консултинг”, “Научноизследователски строителен институт – НИСИ”, ЛЕСС, “Йода;, “Контрол-Инвест”, “Микс Инженер Консулт”, “Пловдивинвест”, “Стройконтрол”, “Тракия Гарант”, ЕТ “Билдбой - Емил Бойчев”, “Софена”, “Д – Консулт”, “Ефектива”, “Стройнорм”, “Геоарх”, “Вигора”, “Степ” и “Архкон Проект”. ", "date": "2019.06.30", "title": "КЗК обвини 33 фирми в картел при санирането"}
{"url": "https://www.24chasa.bg/novini/article/7536240", "text": "В Северна Македония от утре се въвеждат две нови ваксини за бебета и деца - за ротавирус и пневмокока, съобщи информационният сайт 24мк. Ваксината за ротавирус е за превенция на стомашни и чревни инфекциозни болести, а за пневмокока - за превенция на респираторни заболявания, предава БТА. Това бе съобщено след конгреса на педиатри, който се състоя в Струмица и в който педиатри от страната и от чужбина обсъждаха превенцията и имунизацията на децата. Присъстваше и председателят на Световната асоциация на педиатрите Енвер Хасиоглу, който посочи ключовата роля на педиатрите за провеждането на имунизация, което представлява проблем в много европейски държави.", "date": "2019.06.30", "title": "2 нови ваксини за бебета и деца в Северна Македония от утре"}
{"url": "https://www.24chasa.bg/novini/article/7536174", "text": "Камерите, които са част от новата електронна система за пътни такси, ще снимат, за да не падат глобите на нарушители в съда. Устройствата ще се поставят по така наречените индуктивни рамки, а такива вече има до Шумен и Варна, по магистрала “Струма” и други места. Това обясни Михаел Вебер - изпълнителен директор на “Капш телематик технолоджис България” - фирмата, която изгражда толсистемата. В камерите има компютър, а софтуерът позволява да се променя оптиката, да се смени зуумът и да се управлява фокусът. “Ако някой стигне до съда, той трябва да има доказателства. И те в този случай са много прости. В камерите има специален джипиес, който засича мястото, през което е преминал евентуалният нарушител. След това има времеви индикатор, за да се разбере по кое време точно е преминал шофьорът. Накрая има снимка. В различните страни е различно - на изображението може да се види само номерът на колата или част от нея. Така ще се докаже, че наистина става въпрос за конкретна кола, защото само номерът не е достатъчен. Може да се твърди, че колата ви е открадната например”, обясни Вебер. Според него е важно да има снимка на превозното средство отпред и на задната част. “Това е важно, защото, ако имате само частта отзад, няма да е достатъчно. Давам ви пример: имате камион с ремарке, но ремаркето има друг регистрационен номер. Ако някой получи глоба заради номера на ремаркето, лесно ще убеди съда, че не е карал той. Освен това са ни необходими и снимки, за да се докаже броят на осите”, каза Вебер. И добави, че мотоциклетите също създават необходимост от няколко изображения, тъй като имат номер само в задната част. Ако потребител сметне, че е ощетен, не е пресметнал правилно и е платил повече, снимката също би послужила като доказателство, добави Вебер.", "date": "2019.06.30", "title": "Толкамери снимат отпред и отзад, за да не отменят глоби"}
{"url": "https://www.24chasa.bg/novini/article/7536108", "text": "Алекси Атанасов Трифнов, който е брат на адвокат Красимир Трифонов, е издирван и в момента за нелегалното производство на цигари в Карнобат, съобщават разследващи. Старата мандра в града, която е собственост на сина на кмета Георги Димитров, бе един от 5-те завода за фалшиви цигари, разбити от МВР преди година. От 5 септември в ареста е собственикът на “СИС индъстрийс” ООД Миню Стайков. Специализираната прокуратура го привлече под наказателна отговорност за участие в престъпна група за производство и продажба на акцизни стоки без бандерол, данъчни престъпления и пране на пари. Името на издирвания Алекси Трифонов, който се води пазач в разбитата фабрика в Карнобат, изплува, след като в петък “Правен свят” освети опит на брат му да фалшифицира документи Адвокат Красимир Атанасов Трифонов е опитал да попречи на второто разследване, което Специализираната прокуратура води срещу Миню Стайков. Според сайта срещу юриста, който е и общински съветник в Карнобат, са били събрани доказателства, че умишлено е антидатирал документи, за да представи като своя кантора офис на фирма на Миню Стайков в Карнобат, където при обиските са намерени важни доказателства. Обявеният за издирване брат Алекси Трифонов е смятан от разследващите за едно от основните действащи лица в организираната престъпна група, която се е занимавала с незаконно производство и разпространение на цигари. Братът адвокат до 2013 г. е собственик и управител на две еднолични дружества - “Консулт Табако 2011” и “Консулт Табако 2012”. Имената на фирмите подсказват, че юристът най-вероятно се е занимавал с тютюневи изделия. Днес Красимир Трифонов е съдружник и с майката на бизнесмена Стайков - Станка Стайкова, в дружеството “Нет Акуизишън” АД, което е най-големият съдружник в “СИС Индъстрийс” ООД, създадена от Миню Стайков. Разследващите установяват два интересни факта около хората, с които арестуваният бизнесмен е изградил своята структура. Първият факт е, че съществува нещо като “сицилианска” връзка - роднини на подчинени на Миню Стайков участват в мрежи от фирми. Вторият факт е, че голяма част от близките му сътрудници участват като общински съветници в местната власт в различни общини. Проверка в Карнобат например е установила, че от 21 общински съветници половината са роднини или служители на Стайков. Адвокат Красимир Трифонов е общински съветник на ВМРО. Друг адвокат на арестувания бизнесмен - Станислав Коев, също е общински съветник, но в Казанлък. Той наскоро бе засечен да ловува със съдии от Върховния административен съд в частното ловно стопанство на Миню Стайков - “Кабата”. ", "date": "2019.06.30", "title": "И брат на адвокат на Миню Стайков издирван за разбитата цигарена фабрика в Карнобат"}
{"url": "https://www.24chasa.bg/novini/article/7536142", "text": "Сега ще минем един кръг преговори бързо. Имаме по няколко задачки, с няколко колеги трябва да се видя бързо. След това ще имам по-категоричен отговор. Това каза премиерът Бойко Борисов пред журналисти в Брюксел. Лидерите на страните-членки на ЕС се събират на извънредно заседание в Брюксел днес в опит да договорят следващия председател на Европейската комисия.Срещата, която започва в късния следобед, се очертава да бъде трудна и не е изключено да продължи до сутринта. \"Едни правят пленуми, ние правим съвет. Тези, където купуваха гласове, се издигат\", каза Борисов. „Имаме си шпиценкандидат, спечелил изборите, няма логика победителят да не е председател на ЕК“, подчерта премиерът Борисов. Той изрази скептицизъм, че днешната среща в Брюксел ще завърши с решение. На въпрос дали ще подкрепи Франс Тимерманс за шеф на Европейката комисия Борисов отговори: Ние си имаме водещ кандидат. Сега от ЕНП идвам, категорично стоим зад нашия кандидат Манфред Вебер. Не знам откъде идват всичките тези идеи. „Никога не съм бил против някой. Тимерманс е един от най-добрите комисари, прекрасен човек много принципен, няма спор. Тук не съществува личността Вебер и личността Тимерманс. Има ЕНП, победили европейските социалисти. Тук не правим разрез или коментар кой какви качества има. Европейският избирател се произнесе, нареди Вебер първи, Тимерманс втори. Надявам се никой от нас не се счита за по-висш от европейския избирател“, заяви още министър-председателят. На въпрос за „дамските постове“ премиерът Борисов изтъкна, че имаме два коза в ръка – Кристалина Георгиева и Мария Неделчева (Габриел). „Нищо не е решено, има доста постове, текат преговори. Може всичко да с случи“, каза още българският министър-председател. \"Имаме задачки всеки от нас, ще ме извините. Не вярвам тази вечер да завърши с решение. Аз стоя толкова зад Вебер, да не повтарям цялата му програма. С  министър-председателят на Хърватия Пленкович стоим твърдо зад него, каза той. \"Никога не бих представлявал друга държава. Не съм казал, че ще преговарям от името на Унгария и Полша\", каза премиерът. \"Може и сутринта да няма име, затова казаха да си наемем хотели\", каза Борисов.", "date": "2019.06.30", "title": "Борисов в Брюксел: Категорично стоя зад Манфред Вебер (Видео)"}
{"url": "https://www.24chasa.bg/novini/article/7536127", "text": "Холандският социалдемократ Франс Тимерманс е на път да бъде номиниран за бъдещ председател на Еврокомисията, съобщи Ройтерс, цитирайки два дипломатически източника от Брюксел. Новината дойде в неделя броени часове преди започването на извънредния Европейски съвет, който трябваше да посочи наследника на Жан-Клод Юнкер за шеф на Еврокомисията. Номинирането на социалиста Тимерманс било договорено между Франция и Германия на приключилата в събота среща на Г-20. Очакваше се решението за нов шеф на ЕК да бъде взето късно в неделя или в понеделник на срещата, на която присъства и премиерът Бойко Борисов. Също в неделя след разговори с ръководителите на различните групи в ЕП председателят на Европейския съвет Доналд Туск е предложил да се даде постът на председател на Европейската комисия на левоцентристкия политически блок, съобщи Ройтерс. Туск е предложил още европейските десноцентристи да вземат постовете на върховен представител на ЕС за външната политика и на ръководител на ЕП. Туск искал центристкият алианс, който включва и партията на френския президент Еманюел Макрон, да получи председателския пост на Европейския съвет. Според евродепутати Туск е споменал имена за заемане на ръководните постове в ЕС, включително и име на социалдемократ за председател на Европейската комисия. Така според източници от Брюксел Манфред Вебер може да оглави Европейския парламент, а датчанката Маргрете Вестагер или белгийският премиер Шарл Мишел да заеме поста на Доналд Туск. Изборът на висшите ръководители на ЕС е спешен въпрос, защото една от позициите трябва да бъде запълнена до вторник. На този ден новият Европейски парламент ще имапърво заседание. Френският президент Еманюел Макрон пък заяви преди срещата, че на нея трябва да се решат поне 3 от топпостовете в ЕС. В предходните две заседания бе установено, че засега нито един от предварителните кандидати за наследник на Жан-Клод Юнкер не събира необходимото мнозинство. Разногласията между лидерите отдавна са факт. Европейската народна партия настоява германецът Манфред Вебер да наследи Юнкер. Макрон обаче е против. Социалистите подкрепят Тимерманс, а либералите - датчанката Маргрете Вестагер. Сред другите претенденти са преговарящият за Брекзит Мишел Барние, изпълнителният директор на Световната банка Кристалина Георгиева и хърватският премиер Андрей Пленкович. ", "date": "2019.06.30", "title": "Тимерманс спряган  за шеф на ЕК  преди решаващата  среща в Брюксел (Обзор)"}
{"url": "https://www.24chasa.bg/novini/article/7536193", "text": "17-годишната Стефани Горнишка,  , беше открита. Момичето се е видяло със своя приятелка и двете отишли в Осмо районно управление на МВР. Радостната новина съобщи за \"24 часа\" майката на Стефани Цветелина Горнишка. Тя благодари на всички за подкрепата. Ученичката беше в неизвестност от сряда, когато не се прибрала у дома след концерт.   ", "date": "2019.06.30", "title": "Намериха изчезналата Стефани"}
{"url": "https://www.24chasa.bg/novini/article/7536198", "text": "“Франс Тимерманс е най-подходящият избор за председател на Европейската комисия. Той еднозначно спечели предизборните дебати и вдъхнови хиляди европейци да гласуват за промяна в Европа. През последната седмица водихме интензивни разговори с другите европейски политически семейства. Бях в постоянна връзка и с премиерите на Испания и Португалия Педро Санчес и Антонио Коща, които водеха преговори с министър-председателите в рамките на Съвета. Благодарение на техните усилия, днес шансовете ни за успех са още по-големи, защото семейството на ПЕС е единно и добре координирано. Преговорите са в решителна фаза и още днес може да има резултат от тях. Надявам се на срещата на върха тази вечер всеки да прояви мъдрост и отговорност, защото продължително забавяне на процеса би означавало институционална криза в ЕС.” Това заяви лидерът на ПЕС и български евродепутат Сергей Станишев, който беше домакин на координационна среща на левите премиери преди извънредното заседание на Европейския съвет днес в Брюксел. Това съобщиха от пресцентъра на Станишев. “ПЕС продължава да се бори за кандидатурата на Тимерманс. Той има опита, волята и визията за нова посока към по-социална и по-справедлива Европа, и е способен да събере зад себе си необходимото мнозинство. Битката ни е за нов социален дневен ред в Европа и единствено лидерството на ЕК може да донесе желаната промяна. Радвам се, че дори и представители на десницата, сред които и председателят на Европейския съвет Доналд Туск, признават качествата на Франс и са склонни да го подкрепят.” “Финалният кръг от преговори предстои и крайното решение все още е под въпрос. Надявам се тази вечер да успеем да убедим и последните скептици, че това е единственият правилен и възможен път напред. Националният егоизъм и разпределянето на порции между големите държави трябва да отстъпи пред общоевропейския интерес. Такъв сценарий би бил огромен успех не само за семейството на ПЕС, но и за цяла Европа”, заяви в заключение Станишев.", "date": "2019.06.30", "title": "Станишев: Още днес може да има решение за председател на ЕК. Борим се за Тимерманс"}
{"url": "https://www.24chasa.bg/novini/article/7536059", "text": "Последният ден на юни в Германия постави температурен рекорд. Беше регистрирана най-високата температура за месеца, а именно 38,9 градуса по Целзий, измерена в западната провинция Райнланд-Пфалц, предаде ДПА. Така бе счупен рекордът поставен в сряда, когато в източните провинции Саксония и Бранденбург бяха отчетени 38,6 градуса по Целзий. Очаква се температурите в страната да започнат да падат следващата седмица, предава БТА. След шест дни на нетипични юнски жеги в Западна Европа температурите започваха да падат на места още днес, отбелязва Франс прес. Във Франция, където имаше температурен рекорд, поставен в петък от 45,9 градуса по Целзий в южната част на страната, днес температурите спаднаха с десетина градуса в Париж и в северозапада. Но френския изток продължава да се измъчва от жеги и термометрите отчитат и днес между 36 и 37 градуса на някои места. Пожари в страната пък унищожиха 550 хектара площи и 11 къщи, допълва ДПА. В Италия също се връщат по-нормални температури. Максималните са 37 и 38 градуса, а в северната част тази вечер се очакват и бури. От сряда метеоролозите обещават истинска прохлада там, предаде Франс прес. В Испания над 700 войници, стотици пожарникари и самолети-цистерни, хеликоптери и противопожарна техника участват в потушаването на няколко пожара в централната и североизточната част на страната, където температурите са все още 42 градуса по Целзий. Пожар бушува край град Алморокс и унищожи 2000 хектара площи, като се разпространи в района на Мадрид и доведе до евакуация на село и на 200 обитатели на къмпинг. На 60 километра югоизточно от Толедо бушува друга огнена стихия и бяха евакуирани 22 души. В Каталуния огромен пожар, избухнал в сряда, унищожи хиляди хектара площи, но днес е в процес на овладяване. Дори в традиционната си неделна молитва папа Франциск спомена за жегите и каза, че се моли за онези, които пострадаха най-много от последиците от тази горещина. Той спомена възрастните, болните и строителните работници, предаде ДПА.", "date": "2019.06.30", "title": "Температурен рекорд за юни в Германия - 38,9 градуса в Райнланд-Пфалц"}
{"url": "https://www.24chasa.bg/novini/article/7536069", "text": "Хиляди хора дариха средства, за да покрият съдебните разходи на германка, арестувана след като хуманитарният кораб, на който тя е капитан, акостира без разрешение в Италия, съобщи Асошиейтед прес. Германски телевизионни знаменитости призоваха да бъдат направени дарения за Карола Ракете и до днес следобед събраната сума надхвърли 400 000 евро по информация на ДПА, предава БТА. Ракете бе арестувана в събота сутринта, след като корабът й \"Сий уоч 3\", превозващ 40 мигранти, спасени в Средиземно море, блъсна моторна лодка на италианската гранична полиция, която блокираше пътя му към пристанище в Лампедуза. Ракете бе поставена под домашен арест и може да й бъдат повдигнати обвинения в неподчинение на държавните власти, подстрекаване към нелегална имиграция и нарушаване на законите за мореплаването. \"Ситуацията бе безнадеждна и моята цел бе просто да заведа тези изтощени и отчаяни хора на сушата\", каза 31-годишната германка в писмено изявление, предоставено от адвоката й на италианския вестник \"Кориере дела сера\".", "date": "2019.06.30", "title": "Събраха стотици хиляди евро за капитанка на кораб, арестувана в Италия (Видео)"}
{"url": "https://www.24chasa.bg/novini/article/7536076", "text": "Председателят на Сдружението на бизнесмените в Северно Косово Радош Петрович потвърди, че от утре, 1 юли, магазините за хранителни стоки, будките и дори фурните за хляб в Северно Косово няма да работят, предаде Танюг. Петрович каза миналата седмица за вестник \"Политика\", че решение за това е взето на заседание на бизнесмените поради наложените 100-процентови мита върху стоките от Сърбия, въведени от властите в Прищина през ноември миналата година. Според Петрович тези мита са довели жителите на Северно Косово на ръба на хуманитарна катастрофа, предава БТА. От утре няма да работят дори фурните, чиито собственици през последните десет дни намалиха доставките на хляб с 60 процента. Солидарно с частните собственици на магазини за хранителни стоки и стоки за широко потребление няма да работи нито едно заведение за хранене, нито бензиностанциите и не е известно докога ще останат затворени. В аптеките, в които вече 10 дни не се доставят лекарства, търсенето се увеличи, а запасите намаляват. Най-много се продават антибиотици, лекарства за хронични болести и антидепресанти, което предизвиква тревога. Все още не е известно ще работят ли детските градини, в които вече няколко дни на децата вместо мляко и млечни продукти се дава чай, пише вестник \"Политика\".", "date": "2019.06.30", "title": "Магазините в Северно Косово няма да работят от утре"}
{"url": "https://www.24chasa.bg/novini/article/7536083", "text": "Френският президент Еманюел Макрон каза, че на днешния Европейския съвет би трябвало да бъде решен въпросът за попълването на три от главните длъжности в Европейския съюз, а определянето на следващия ръководител на Европейската централна банка (ЕЦБ) вероятно ще стане по-нататък, предаде Ройтерс. \"За мен е важно да можем да излезем от този съвет с отговори и нов екип\", заяви Макрон пред репортери при пристигането си за срещата на лидерите от ЕС в Брюксел, предава БТА. \"Това е новият екип, за който ще вземем решение - за три от имената днес, за ЕЦБ вероятно малко по-късно\", каза той. Европейският съвет отговаря за предлагане на кандидати за четири ключови позиции, включително председател на Европейската комисия и президент на ЕЦБ. Според Макрон \"би трябвало да има двама мъже и две жени\". Дипломати и служители заявиха, че холандският социалист Франс Тимерманс е напът да бъде определен за следващ председател на Европейската комисия.", "date": "2019.06.30", "title": "Макрон: 3 от основните длъжности в ЕС трябва да бъдат решени на сегашната среща"}
{"url": "https://www.24chasa.bg/novini/article/7536106", "text": "Протестиращи блокираха на няколко пъти трафика на автомобили на Е-79 край Владая.. Те спираха колите, като пресичаха пешеходната пътека. При поредния опит за такава блокада се стигна до спречкване с полицията, съобщава  . Един човек беше задържан, малко по-късно сложиха белезници и на втори. Причина за протеста е искане на хората от околните населени места за автоматизирано реверсивно движение в тази част на главния път. А също и решаването на проблемите с изпълнение на ремонта на пътя край Владая и довършване на отводителните системи на трасето. Преди дни се проведе среща между тях и пътната агенция, като АПИ вече пое ангажимент да облекчи трафика.", "date": "2019.06.30", "title": "Протест блокира изхода на София през Владая, има задържани"}
{"url": "https://www.24chasa.bg/novini/article/7536119", "text": "Германският канцлер Ангела Меркел заяви днес при пристигането си в Брюксел, че очаква разговорите за разпределянето на най-висшите постове в ЕС да не бъдат леки, предаде Франс прес. \"Предвид това как се очертават нещата, дискусиите няма да бъдат много леки, това е най-малкото, което може да се каже\", заяви Меркел преди срещата на върха, на която трябва да се определи по-специално приемник на Жан-Клод Юнкер начело на Европейската комисия.", "date": "2019.06.30", "title": "Меркел: Дискусиите на Европейския съвет няма да са леки"}
{"url": "https://www.24chasa.bg/novini/article/7535867", "text": "Младо момиче от София е в неизвестност от сряда. За това съобщават нейни роднини в социалната мрежа. Името ѝ е Стефани Горнишка. От публикация във фейсбук става ясно, че момичето е било на концерт, след което не се е прибрала. Телефонът ѝ е изключен, а за последно е писала от друго устройство, че е на морето. Стефани е била облечена с дънки и тениска, с брезентова раничка.", "date": "2019.06.30", "title": "17-годишна от София е в неизвестност от сряда, не се прибрала след концерт"}
{"url": "https://www.24chasa.bg/novini/article/7535886", "text": "Агресивен мъж е нападнал с два ножа живеещи в кооперация в Царево. Това съобщиха от ОДМВР- Бургас. Сигналът е подаден около 10.20 часа. Мъжът е бил агресивен и към полицаите, отишли на място. Те са произвели предупредителен изстрел във въздуха със стоп-патрон, а след това са простреляли нападателя в областта на крака отново със стоп-патрон. Нападателят е 70 годишен мъж от Царево, който отдал парцела си за строеж срещу обезщетение, но системно се оплаквал от съседите си, влизайки в словесни конфликти с тях. Пострадалият възрастен мъж е откаран до УМБАЛ – Бургас, прегледан и задържан за настаняване в Центъра за психично здраве „Проф. Темелков” - Бургас, където последно е лекуван в края на миналата година.", "date": "2019.06.30", "title": "Мъж нападна с два ножа съседи в Царево, полицаи го простреляха в крака"}
{"url": "https://www.24chasa.bg/novini/article/7535892", "text": "Граничната полиция на Северна Македония внесе наказателен иск против 29-годишен холандец, който се опитал да премине ГКПП \"Богородица\" с фалшифицирана българска шофьорска книжка, предаде Макфакс. Холандецът пристигнал на 29 юни на границата с автомобил фолксваген с гръцки регистрационен номер и представил българска шофьорска книжка, за която било установено, че е фалшифицирана, предава БТА. Холандецът е задържан и срещу него започва по-нататъшна процедура по подозрение във фалшифициране на документ.", "date": "2019.06.30", "title": "Холандец опитал да мине границата с фалшива българска шофьорска книжка"}
{"url": "https://www.24chasa.bg/novini/article/7535897", "text": "Третата среща между президента на САЩ Доналд Тръмп и севернокорейския лидер Ким Чен-ун за малко повече от година беше изпълнена със символика, но анализаторите са разделени в оценките си за нея, отбелязва Франс прес. Срещата, провела се на линията в демилитализираната зона между двете корейски страни, при която Тръмп стъпи на севернокорейска територия, написвайки по този начин историята, се тълкува от някои анализатори като гигантска стъпка към мира, а от други като обикновен пиар удар, предава БТА. Срещата се състоя ден след като Тръмп отправи изненадваща импровизирана покана към севернокорейския лидер да се видят на демаркационната линия. Тя съживи всеобщия интерес към тандема Тръмп-Ким, който поотслабна след провала на тяхната втора среща на върха в Ханой през февруари, приключила внезапно заради разногласия по темата за денуклеаризацията на Северна Корея. Вашингтон изисква Пхенян да се откаже окончателно от ядрената си програма, докато тоталитарният режим иска предварително вдигане на международните санкции, на които е обект. Днес за кратка историческа минута Тръмп стъпи на севернокорейска земя - премиера за действащ американски президент. Това е символичен жест от важно значение за двете страни, които допреди година и половина се заплашваха взаимно с унищожение. Няколкото стъпки, които Тръмп направи на севернокорейска територия, въпреки отсъствието на напредък към денуклеаризацията на Северна Корея, показват \"привлекателната сила\" на Пхенян, казва бившата анализаторка от ЦРУ Су Ким. \"На Ким не му беше необходимо да помръдне и малкия си пръст, за да накара Тръмп да прекоси демаркационната линия\", казва експертката. \"Достатъчно му беше да задейства съблазняващ елексир, смесващ хитрост и заплашителната риторика\", допълва тя пред Франс прес. Анализаторът Минтаро Оба, бивш чиновник от Държавния департамент на САЩ, говори за \"нещо като дипломация с дефибрилатор\". \"Процесът се поддържа чрез инжекции, но не се лекува основния проблем\", казва той. След провала на срещата в Ханой Пхенян обвини Вашингтон, че е действал \"злонамерено\" и му даде срок до края на годината да промени подхода си. Двете страни вече не водят официални разговори и Северът породи ново напрежение миналия месец, като изстреля ракети с малък обсег за първи път от ноември 2017 г. насам, припомня Франс прес. Срещата днес между Тръмп и Ким най-малкото позволи да се визира постигането на целта за подновяване на разговорите по ядреното досие на ниво работни групи до две или три седмици. Така обяви самият Тръмп. Освен това той покани Ким да посети Ню Йорк. Според анализатора Дейвид Ким от мозъчния тръст Център Стимсън срещата има потенциала да поднови преговорите, които са в задънена улица, но е нужно да има нещо съществено, а не само театралничене. Според Го Мьон-хюн от Института Асан за политически изследвания в Сеул срещата е \"огромен подарък, който Ким е направил на Тръмп\". Ким е приел срещата с Тръмп, въпреки че условието на Пхенян за подновяване на преговорите, а именно вдигане на международните санкции не е изпълнено. Сега Ким е дал нов шанс на Тръмп \"да се запази жива дипломацията, водена благодарение на личната връзка между двамата лидери\", казва Го. Това е добър подарък за един президент, който се стреми към преизбиране догодина след унизителния резултат от срещата на върха в Ханой. Анализаторът добавя, че Северна Корея от дълго време е искала да се представи като равна на САЩ и се е стремяла към визита на севернокорейска територия на действащ американски президент. Но според преподавателя в Университета за севернокорейски изследвания в Сеул Ко Каб-уо срещата между Тръмп и Ким днес е била прекалено кратка, за да бъде забравена липсата на резултат от срещата на върха в Ханой между двамата.", "date": "2019.06.30", "title": "Анализаторите разделени относно третата среща на върха между Тръмп и Ким"}
{"url": "https://www.24chasa.bg/novini/article/7535941", "text": "Днес в българската църква в Монреал се отслужи молебен за упокой на душата на Моника Петрова Вълева, която загина злополучно близо до Мадан, след удар от мълния. Близките на Моника приканиха всички, които са я познавали да се съберат и да споделят мъката си, пише  . . Трагичният инцидент станал в петък следобед, при внезапно разразила се буря – обилен дъжд, придружен от гръмотевици, съобщи кметът на селото Рефат Феляти. 48-годишната Моника Петрова от Ямбол, която наскоро се е върнала от Канада, била на гости в Мадан на свой приятел и с него, и с още двама други мъже, излезли на разходка в посока село Бориново, отстоящо на 6 километра от миньорския град. И именно преди селото ги изненадал дъждът, потвърди шефът на ОД на МВР в Смолян старши комисар Николай Димов. Тя е държала GSM в ръката и именно това е привлякло гръмотевицата. Моника е убита на място, а спътниците й само са разтресени, а след преглед в маданската МБАЛ са освободени. “Съкрушена съм от трагедията! Познавах и работех с Моника. Един подържащ българската културата в Монтреал дух, го няма вече сред нас! Моника, твоите дела няма да отидат напразно! Светлина по пътя ти, много рано ни напусна …”, каза президентът на Българския културен център в Сиатъл Елка Русков.", "date": "2019.06.30", "title": "Отслужиха молебен в Монреал за убитата от мълния Моника Вълева"}
{"url": "https://www.24chasa.bg/novini/article/7535955", "text": "Досега България и Турция бяха фаворити за новия завод на „Фолксваген“. Анкара направи многобройни оферти на германския концерн, но според информация на ARD, сега двете държави могат да бъдат задминати от Саудитска Арабия. България или Турция - в една от двете страни „Фолксваген“ иска да построи нов завод. Ниски заплати, ниски данъци, логистична връзка – всичко това е в полза на Маниса в Измир, големия турски пристанищен град на Егейско море, предава  . Ако турската държава отправи примамливо предложение към германския автомобилен концерн, шансовете да спечели инвестицията значително ще се увеличат, твърдят добре запознати източници от правителството в Берлин. Тъй като федералното правителство на провинция Долна Саксония има позиции в надзорния съвет на „Фолксваген“, решението за местоположението на завода се разглежда политически като ясна стъпка към затоплянето на отношенията с правителството в Турция на фона на леко обтегнатите връзки между Анкара и Берлин. Анкара иска да оскъпи строителството на завод на германския концерн. Над 100 милиона щатски долара субсидия, свободна собственост и логистична връзка са включени в офертата, заяви лобист пред ARD. Нещо повече - държавата иска да намали популярността на седаните „Пасат“ сред длъжностните лица и политиците си. Ако \"Фолксваген\" избере друго място, държавните служители в бъдеще ще карат вероятно повече „Тойота“, твърдят от Анкара. От петък обаче отношението в централата на концерна във Волфсбург спрямо локацията на Егейско море е съвсем различно – вероятно заради намесата на нов и финансово силен играч. Саудитска Арабия иска да изгради завод за автомобили в продължение на 25 години и страната може да победи всяка оферта, твърдят лобисти. Ангажиментът на Саудитска Арабия към автомобилния сектор се демонстрира от посещението на принц Мохамед бин Салман в Южна Корея. Там той подписа споразумение за икономическо сътрудничество за милиарди долари, както и договор с производителя на автомобили „Хюндай“. Според информация на ARD, Саудитска Арабия има аргументи, които бордът на „Фолксваген“ не може да пренебрегне. Рияд може да субсидира всеки нов автомобил с най-малко 1000 долара за повече от 10 години. Държавата предлага петцифрен капацитет на производство на автомобили годишно. Данъкът върху продажбите е пет процента. Ще бъдат предоставени земя, сгради и съответната инфраструктура, както и обучение за персонала.", "date": "2019.06.30", "title": "Немско издание: Саудитска Арабия се намеси в избора за локация на завод на \"Фолксваген\""}
{"url": "https://www.24chasa.bg/novini/article/7535988", "text": "Финансови нарушения в изразходването на бюджета на БСП за първите 6 месеца на годината няма. Такива не бяха установени от заседанието на Националния съвет на партията, което прие финансовия отчет на соцлидерката Корнелия Нинова. На заседанието била предоставена подробна информация за направените разходи по пера, както и актуализация на бюджета до края на годината с оглед предложеното от ГЕРБ намаляване на партийните субсидии от 11 на 1 лев на глас. Дискусията по бюджета била дълга. Предшественикът на Нинова на лидерския пост Михаил Миков обаче разкритикувал публичните изяви на членове на Националния съвет, които внушават, че в партията има финансови злоупотреби. По този начин се руши образа и доверието в БСП, предупредил той. С повече от 50% се орязва щатът на \"Позитано\" 20 заради предстоящото намаляване на субсидията. Досега партийният апарат по ведомост е бил 148 души, вече става 64.", "date": "2019.06.30", "title": "Пленумът прие финансовия отчет на Нинова за 6-месечието, не установи нарушения"}
{"url": "https://www.24chasa.bg/novini/article/7536015", "text": "Зам.-шефът на БСП Кирил Добрев поема червения предизборен щаб. Това реши Националният съвет на партията току-що. Добрев заема поста, след като досегашният шеф на щаба Георги Свиленски подаде оставка заради загубата на евроизборите. Той обаче е компенсиран с място в Изпълнителното бюро. Поради малкото оставащи време до местните избори наесен най-подходящото решение било начело на щаба да застане някой от заместниците на Корнелия Нинова. Добрев е отговорник по организационните въпроси.", "date": "2019.06.30", "title": "Кирил Добрев поема червения щаб"}
{"url": "https://www.24chasa.bg/novini/article/7536023", "text": "Кремъл заяви днес, че американският президент Доналд Тръмп е намекнал за започване на диалог с руския президент Владимир Путин, когато двамата са се срещнали в Япония, предаде Ройтерс, като се позова на агенция Интерфакс. Тръмп и Путин се срещнаха за час и половина в петък в кулоарите на форума на Г-20 в Осака за първи път от първоначалната им официална среща в Хелзинки преди година, предава БТА. Малко се знае за това, което те са обсъждали в Япония. Говорителят на Кремъл Дмитрий Песков каза, че Тръмп е показал готовност за започване на диалог с Русия за стратегическа стабилност и разоръжаване, а двамата лидери също така са разговаряли по въпроса за украинските моряци, задържани от Русия в края на миналата година. \"Американският президент доста отчетливо показа своето намерение за започване на диалог. Колкото до Путин, той отдавна говори, че има желание за нормализиране на отношенията\", заяви Песков. По думите му Тръмп, изглежда, е бил недоволен от нивото на търговията между САЩ и Русия и на самата среща е дал указания на американския финансов министър Стивън Мнучин да работи с руския си колега Антон Силуанов за преодоляване на търговските пречки.", "date": "2019.06.30", "title": "Кремъл: Тръмп намекна за започване на диалог с Путин"}
{"url": "https://www.24chasa.bg/novini/article/7536028", "text": "Президентът на Албания Илир Мета разпространи снимка, на която заедно с приятел се наслаждава на слънцето, докато в страната се провеждат местни избори, бойкотирани от опозицията, съобщават местните медии. \"Драги приятели, с моя приятел се наслаждаваме на тази историческа и слънчева неделя и на музиката\", написа Мета. Избирателната активност до 11 часа е 12 процента. На изборите участва управляващата Социалистическа партия на премиера Еди Рама в коалиция с няколко по-малки партии, наречена Алианс за европейска Албания. Опозиционните партии бойкотират изборите, предава БТА. Основната опозиционна Демократическа партия обвини Рама, че купува гласове дори за тези избори, на които в повечето общини единствени кандидати са тези от неговата Социалистическа партия. Заместник председателят на Демократическата партия Еди Палока показа на пресконференция видеозапис, на който по думите му се вижда как се купуват гласове от \"структуирана престъпна гурпа на Социалистическата партия и община Тирана\". Палока каза, че едно от лицата е идентифицирано и е член на избирателна комисия от редовете на Социалистическата партия. Опозиционният лидер призова гражданите да се присъединят към протестиращите пред няколко избирателни секции граждани и ги призова да не гласуват. Председателят на организацията на Демократическата партия в Кукъс Ариф Реджмани заяви, че регионалната болница в града е \"под ключ\" и гражданите не могат да получат медицинска помощ, защото според него лекарите и средният медицински персонал са ангажирани като членове на избирателни комисии.", "date": "2019.06.30", "title": "Албански медии: Президентът се наслаждава на слънцето, докато текат избори"}
{"url": "https://www.24chasa.bg/novini/article/7536030", "text": "Китай ще смекчи или ще вдигне ограниченията за чужди инвестиции в нови промишлени сектори, считано от 30 юли, в момент, в който Пекин и Вашингтон решиха да подновят преговорите за намиране на изход от търговския си конфликт, предаде Франс прес. В секторите на морския транспорт, на киносалоните, на шоубизнеса, на някои телекомуникационни услуги, на разработването на газови и петролни находища и на градското отопление ограниченията за чужди инвестиции ще бъдат анулирани или смекчени, обявиха днес китайското министерство на търговията и китайската Агенция за икономическо планиране, предава БТА. Чуждите инвеститори от дълго време се оплакват от несправедливото отношение на китайския пазар. Китай има \"негативен списък\", който дефинира забранените и регулирани за чужди инвеститори промишлени отрасли. На 30 юли този списък ще включва 40 регламентирани промишлености срещу 48 към настоящия момент, уточняват двете китайски ведомства. Новината дойде ден след среща между президента на САЩ Доналд Тръмп и китайския президент Си Цзинпин в кулоарите на Г-20 в Осака. На тази среща двамата лидери се договориха да подновят двустранните търговски разговори, които бяха внезапно прекратени през май. На 20 юни китайският премиер Ли Къцян обеща по-широко отваряне на китайския пазар. През март Китай прие закон, целящ да гарантира справедливо отношение към чуждите инвеститори. Този закон беше много очакван от бизнес средите.", "date": "2019.06.30", "title": "Китай отваря още сектори за чужди инвеститори"}
{"url": "https://www.24chasa.bg/novini/article/7536055", "text": "Румънският гражданин, който блъсна дете, което загина на място в Морската градина във Варна, е задържан за 72 часа с цел обезпечаване присъствието му в съда за производство по взимане на мярка за неотклонение, съобщиха от полицията в града. Инцидентът стана вчера около 17.00 часа на паркинга на заведение в Морската градина. 5-годишното дете, което загина на място, бе блъснато от 32-годишен румънски гражданин. При направените след инцидента тестове на водача не е установена употреба на алкохол или наркотични вещества, уточняват от полицията. Окръжната прокуратура във Варна ще повдигне обвинение на румънеца за престъпление по транспорта, допълват от полицията.", "date": "2019.06.30", "title": "Румънецът, който блъсна дете във Варна, е задържан за 72 часа"}
{"url": "https://www.24chasa.bg/novini/article/7535865", "text": "Към 16 часа а българо-сръбската граница трафикът е интензивен на ГКПП Калотина на вход за леки автомобили, съобщават от МВР. На българо-македонската граница трафикът е нормален на всички гранични контролно-пропускателни пунктове. На българо-гръцката граница трафикът е силно интензивен на вход и изход ГКПП Кулата и ГКПП Маказа и се препоръчва използването и на ненатоварените ГКПП Илинден, ГКПП Златоград, ГКПП Ивайловград и ГКПП Капитан Петко Войвода. На българо-турската граница, на ГКПП Капитан Андреево трафикът е интензивен за товарни автомобили на изход, на ГКПП Лесово трафикът е интензивен за товарни автомобили на вход. На българо-румънската граница на ГКПП Дунав мост-Видин трафикът е интензивен на изход за товарни автомобили. На ГКПП Дунав мост Русе, ГКПП Кардам и ГКПП Дуранкулак трафикът е интензивен на вход за леки автомобили. На границата следва да се представят оригинал на декларацията и обикновено (незаверено) копие от нея, което остава на граничния пункт. Причина за опашките по границата с Гърция е увеличеният трафик. Това каза директорът на Главна дирекция \"Гранична полиция\" гл. комисар Светлан Кичиков на граничния контролно-пропускателен пункт \"Кулата\" пред медиите днес. С 25% се е увеличил потокът на автомобили и автобуси спрямо миналата година. Само за изтеклото денонощие през пункта са преминали над 10 000 автомобила, посочи гл. комисар Кичиков. Въведен е оптимален режим на работа, трасетата са обезпечени със служители, които извършват проверка на три трасета, казаха от ГД \"Гранична полиция\". Един автомобил се обработва за 20-25 секунди, ако в него пътуват деца максималното време за обработка е 50 секунди, каза още гл. комисар Кичиков, предава БТА. Забавяне се получава когато пътуващите не са подготвили необходимите документи на едно място, както и когато не носят необходимата декларация при пътуване на детето само с единия родител. През изтеклото денонощие 436 са случаите, когато придружаващият родител не е носел копие от декларацията и това е забавило проверката, тъй като се налага граничният служител да изготви необходимото копие. Гл. комисар Светлан Кичиков каза още, че се очаква през цялото лято да бъде натоварено, най-вече в дните петък, събота и неделя и призова пътуващите да използват и останалите гранични пунктове с Гърция.", "date": "2019.06.30", "title": "Гранична полиция: Засилен трафик на Кулата и Маказа, ползвайте други пунктове"}
{"url": "https://www.24chasa.bg/novini/article/7535709", "text": "Папа Франциск приветства срещата между американския президент Доналд Тръмп и севернокорейския лидер Ким Чен-ун и изрази надежда, че тя ще доведе до мир, предаде Ройтерс, цитирана от БТА.  \"Поздравявам главните действащи лица и се моля този значителен жест да бъде още една стъпка по пътя към мира не само на полуострова, но и за доброто на целия свят\", каза папата в седмичното си обръщение на пл. \"Свети Петър\" във Ватикана. По-рано днес Тръмп се срещна със севернокорейския лидер Ким Чен-ун на демаркационната линия между двете корейски държави и двамата се договориха да бъдат подновени изпадналите в застой ядрени преговори. Тръмп стана днес първият действащ президент на САЩ, стъпил в Северна Корея, тъй като заедно с Ким направи няколко крачки от севернокорейската страна на демаркационната линия.", "date": "2019.06.30", "title": "Папа Франциск: Днешната среща между Тръмп и Ким е стъпка по пътя на мира"}
{"url": "https://www.24chasa.bg/novini/article/7535734", "text": "Валери Жаблянов вече не е член на изпълнителното бюро на БСП, а ръководството бе попълнено със 7 нови имена, предложени от Корнелия Нинова.  Това реши националният съвет на партията. Жаблянов бе освободен с над 60 гласа \"за\", около 10 \"против\" и двайсетина \"задържали се\".  Изваждането на Жаблянов от бюрото бе поискано лично от соцлидерката Корнелия Нинова, която по-рано днес го критикува във връзка с доклада му за евроизборите и най-вече за отсъствието му от заседанието на ПАСЕ през седмицата, на което са обсъждали Истанбулската конвенция и санкциите срещу Русия.  Нинова поиска Жаблянов да си подаде оставката, но той отказа и се защити пред пленума. Да го бранят са станали и някои от опозиционерите като Георги Пирински и Велислава Дърева.  С 92 гласа \"ЗА\" и 7 \"против\" пленумът одобри предложените от Нинова нови попълнения в изпълнителното бюро.  Очаквайте подробности. ", "date": "2019.06.30", "title": "Червеният пленум извади Жаблянов от бюрото, одобри попълненията на Нинова"}
{"url": "https://www.24chasa.bg/novini/article/7535804", "text": "Рядък мъжки черен носорог умря, докато го превозваха от Великобритания към Африка за развъдна програма, съобщи в. \"Мейл он сънди\", цитиран от БТА.  Носорогът Замбези, който беше на 17 години, трябваше да бъде настанен в резерват в Танзания сред 10 женски с надежда броят на животните да бъде увеличен. Той обаче умря по пътя. Замбези е роден и отгледан във фондацията \"Аспинал\" в Лим, графство Кент. Той вече беше баща на три носорогчета и затова надеждите наследниците му да се увеличат бяха големи. Операцията по преместването на еднотонния носорог струваше повече от 250 000 лири. В нея участваха 200 души на два континента. \"Шокирани сме от загубата. Не знаем какво е причинило смъртта. Ще направим изследвания, за да научим нещо за в бъдеще\" - каза ръководителят на фондацията Деймиън Аспинал.", "date": "2019.06.30", "title": "Рядък мъжки черен носорог умря, докато го превозваха от Великобритания към Африка"}
{"url": "https://www.24chasa.bg/novini/article/7535585", "text": "От утре - 1 юли, до 5 юли, от 8.00 до 17.00 ч., поетапно ще се ограничава движението на моторните превозни средства по път II-86 Асеновград-Чепеларе поради почистване на паднали камъни зад предпазната мрежа на крайпътните скатове. Това съобщиха от пресцентъра на Агенцията \"Пътна инфраструктура\" /АПИ/. Автомобилите ще се пропускат в интервали от 30-40 минути, веднага след отстраняване на скалната маса. Необходимо е шофьорите да се движат с повишено внимание и съобразена скорост, като спазват поставената сигнализация, посочват от АПИ.", "date": "2019.06.30", "title": "Пътят Асеновград - Чепеларе ще бъде почистен от паднали камъни"}
{"url": "https://www.24chasa.bg/novini/article/7535589", "text": "За трети пореден ден по граничните пунктове се образуват огромни колони от автомобили и задръствания. Дори в неделния ден, още от 7 ч. сутринта на ГКПП „Кулата” се извиха километрични опашки от желаещи да отидат в Гърция. На място бяха блокирани и много автобуси с туристи, предаде  Очаквайте подробности. ", "date": "2019.06.30", "title": "За трети пореден ден: Огромни колони от коли по границата с Гърция"}
{"url": "https://www.24chasa.bg/novini/article/7535525", "text": "34-годишен мъж от Несебър е загиналият в тежката катастрофа край Велико Търново, която затвори главния път за Русе между селата Самоводене и Поликраище в събота вечерта. Той е бил зад волана в ударения челно Опел Астра. Шофьорът на забилия се в астрата Фолксваген Голф е в реанимацията на търновската болница с опасност за живота. 25-годишният мъж от Лясковец е със съчетана травма. Във Втора хирургия е настанен негов 19-годишен спътник, возил се на задната седалка. При мелето има още двама по-леко пострадали, които са освободени за домашно лечение. Произшествието стана около 21 ч. на завой преди село Поликраище. По първоначални данни, голфът, пътуващ от старата столица към Поликраище, навлиза в насрещното платно, удря леко една кола и се сблъсква челно с друга зад нея. Шофьорът на първия автомобил, избегнал силен фронтален сблъсък, е невредим. Според очевидци навлязлата в насрещното кола се е движела с много висока скорост. На тримата шофьори са взети кръвни проби за наличие на алкохол. Образувано е доседебно производство.", "date": "2019.06.30", "title": "34-годишен от Несебър е загиналият\nв пътното меле край Велико Търново"}
{"url": "https://www.24chasa.bg/novini/article/7535605", "text": "Задържан за 24 часа е шофьорът, който прегази 3-годишно дете на паркинг в Морската градина във Варна, предаде  Тази вечер жители на града ще протестират пред общината против влизането на автомобили в Морската градина. Инцидентът стана на оживено място, на платен паркинг близо до Зоологическата градина и единия от подходите към Градския плаж. Докато шофьорът на кола с румънска регистрация паркирал, вместо да тръгне назад, потеглил напред и прегазил момичето.", "date": "2019.06.30", "title": "Задържан е шофьорът, който блъсна и уби на паркинг 3-годишно дете"}
{"url": "https://www.24chasa.bg/novini/article/7535615", "text": "Ревизия на всички учебници по хуманитарните науки, които се изучават в средното, а и основното образование, поискали от ВМРО още през пролетта на 2018 г. За целта била създадена работна група, но и до днес резултат от проверката нямало, а тя трябвало да бъде готова до края на миналата година. Това обясни депутатът от ВМРО и учител по история Красимир Богданов по повод скандала от последната седмица с проекта на учебника по история за 10 клас, в който, според историци и учители тоталитарният режим не е представен коректно и са пропуснато важни моменти. \"Трбва да се промени концепцията з писане на учебници и за съдържанието, което трябва да изучават нашите деца\", каза той в ефира на \"Събуди се\" по Нова телевизия. \"Оценката на учебниците е на два етап. Тя не се прави само от оценител, които са назначени от министъра на образованието или само от учители. Напротив. Първият етап е свързан с оценяване на съответствието спрямо държавния образователен стандарт. Когато тази оценка премине, становищата са абсолютно независими една от друга. Освен за съдържание се оценяват и за графично и полиграфично оформление. Трябва да има поне 5 положителни становища и от там нататък се преминава към втори етап - оценка на учителите, които преподават съответния период в съответния клас\", коментира пък зам. ресорният министър Татяна Михайлова.", "date": "2019.06.30", "title": "От ВМРО поискали проверка на учебниците още през 2018 г"}
{"url": "https://www.24chasa.bg/novini/article/7535626", "text": "Борис Джонсън заяви днес, че ако стане премиер на Великобритания, би повишил правителственият дълг за разходи по инфраструктурни проекти и стимулиране на икономическия растеж, предаде Ройтерс, цитирана от БТА. Пред тв канал \"Скай нюз\" Джонсън, който си съперничи с външния министър Джереми Хънт да оглави Консеративната партия и кабинета, каза, че има налични средства за харчове по публични услуги и че би желал да взема нисколихвени кредити за добри проекти. Ако става дума за \"кредит за финансиране на големи инфраструктурни проекти и има възможност за заеми с ниска лихва за дългосрочни ползи за страната, то ние трябва да го направим, каза той. Джонсън обеща, че ако стане министър-председател, ще бъде голям привърженик на бизнеса. Той предрече, че неговата партия ще се изправи пред \"политическо затихване\", ако Обединеното кралство не напусне ЕС на 31 октомври. Същевременно Джонсън, който беше външен министър в правителството на Тереза Мей, каза, че евентуален хаотичен Брекзит не е от интерес за ЕС.", "date": "2019.06.30", "title": "Борис Джонсън ще взима нисколихвени \nкредити за големи инфраструктурни проекти"}
{"url": "https://www.24chasa.bg/novini/article/7535637", "text": "Най-вероятно ще бъда отстранен, защото в БСП настъпиха дълбоки и трайни промени през последните години - критичното мнение се отстранява.Това каза соцдепутатът Валери Жабланов, преди пленума на столетницата на \"Позитано\" 20, на който се очаква да бъде отстранен, като член на бюрото. Според него политиката, която се води от председателката на БСП Корнелия Нинова деформира всички вътрешни механизми на контрол в партията и постепенно се установява едноличен режим на управление. Надявам се в мен да не виждат враг, а партиен другар, а критичните забележки, които съм имал към работата на Изпълнителното бюро са били добронамерени,каза още Жаблянов. Очакват се в червеното изпълнително бюро да бъде разширено и в него се да влязат бившия регионален министър Асен Гагаузов и Весела Лечева. Включването на Гагаузов се възприема като знак към местните структури с оглед предстоящите избори наесен. Преди да влезе на пленума соцдепутатът Антон Кутев очакваше да бъдат отстранени и други негови другари. Искрено се надявам, че няма да се направи опит за чистка в ръководството на БСП, ако се направи такъв ще се възпротивя,каза пък Красимир Янков. Според него преди избори не трябва да се освобождават подготвени кадри. Ако се правят съкращения сега, то се залага да няма координация в предстоящите избори, още повече всички сте запознати с финансовия проблем на партията, каза още Янков.", "date": "2019.06.30", "title": "Жаблянов: Най-вероятно ще бъда отстранен, но се надявам да не виждат в мен враг, а партиен другар"}
{"url": "https://www.24chasa.bg/novini/article/7535640", "text": "Американският президент Доналд Тръмп заяви, че се е споразумял днес със севернокорейския лидер Ким Чен Ун да подновят изпадналите в застой преговори по ядрения въпрос, предаде Ройтерс, цитирана от БТА.  \"Срещата беше много добра, много силна. . . Ще видим какво може да излезе\", каза Тръмп след разговора си с Ким в демилитаризираната зона между двете корейски държави. Срещата им в Дома на свободата, намиращ се от южнокорейската страна на границата, продължи 50 минути, отбеляза Асошиейтед прес. След това Тръмп придружи Ким до бетонната демаркационна линия. \"Това е много легендарен, много исторически ден\", каза държавният глава на САЩ. По думите му двете страни ще сформират екипи, които да работят за постигане на напредък в преговорите, целящи да накарат Северна Корея да се откаже от ядрените си оръжия. Тръмп заяви, че не бърза да постигне сделка.", "date": "2019.06.30", "title": "САЩ и Северна Корея се споразумяха за подновяване на преговорите по ядрения въпрос"}
{"url": "https://www.24chasa.bg/novini/article/7535649", "text": "Британската здравна служба издаде нови препоръки, в които обяснява колко е важно хората да намалят замърсяването на въздуха в домовете си, съобщи в. \"Мейл он сънди\", цитиран от БТА.  Въздухът в домовете се замърсява от много неща - готвене, влага, аерозоли, огън, тютюнопушене, препарати за чистене. Те могат да раздразнят белите дробове, да предизвикат астма. Затова е добре дрехите да не се сушат в помещенията, а ако няма друг избор, трябва да се остави отворен прозорец, за да излиза влагата. Прозорецът трябва да са отворени и когато е включена печка, когато се използват свещи, аерозоли, препарати за почистване, дори когато човек си взима душ или вана. Много важна е вентилацията на дома. Ако вентилаторните шахти са блокирани или вентилаторите не работят, трябва да бъдат поправени. Всякакво изтичане на вода трябва да бъде ремонтирано бързо. Пушенето в дома е крайно нежелателно. Препоръките за работа с бои, разтворители и лепила трябва да се спазват. \"Въздействието на мръсния въздух на улиците върху здравето е добре известен. токсичният въздух у дома също може да е невидим убиец, особено за страдащите от астма\" - каза д-р Анди Уитамор, говорител на организацията \"Астма Великобритания\". Бременните жени, малките деца, възрастните и болните хора, които стоят повече дума у дома, са особено уязвими. Други рискове за замърсяване на въздуха в домовете са малките стаи и използването на жилището от много хора. Понякога навън е толкова шумно и въздухът е толкова лош, че хората не смеят да отворят прозорците си.", "date": "2019.06.30", "title": "Нови препоръки срещу замърсяването на въздуха в домовете във Великобритания"}
{"url": "https://www.24chasa.bg/novini/article/7535655", "text": "Седем нови членове на Изпълнителното бюро на БСП предложи лидерката Корнелия Нинова пред червения пленум, който заседава в този час на \"Позитано\" 20. Освен Весела Лечева и Асен Гагаузов, за които \"24 часа\" вече писа, в ръководството влизат лидерът на младежкото БСП Николай Бериевски, зам.-шефката на Столичния общински съвет от квотата на червените Милка Христова и депутатите Георги Свиленски, който подаде оставка като шеф на предизборния щаб, Манол Генов и Стоян Мирчев. Така съставът на бюрото се увеличава на 21 души. Нинова поиска освобождаването на Валери Жаблянов от ИБ. Като аргумент Нинова изтъкнала, че за малко щели да останат без документи за конгреса и спора за идеологията. Валери е председател на комисията по идеология и от 2017 г. почти не се е събирала, критикувала лидерката. \"На трето място е най-сериозното, става въпрос за заседанието на ПАСЕ и неговото отсъствие налага днес ние да даваме обяснение. Там се гласуваха ограниченията на Русия, Истанбулската конвенция и доклада за корупцията в България. Не сме информирани, че той ще отсъства, така че да можем да изпратим негов заместник. Свалям доверието си от него и бих искала да напусне бюрото, може би е редно той да си подаде оставката\", заявила Нинова. Чух разумните критики и смятам да ги отразя в бъдещата работа на партията, обещала тя. За мен е съществен въпроса за идеологията, за съжаление, в България никои не говори за това. Ние останахме единствената партия с идеина основа, допълнила лидерката. Тя напомнила, че преди конгреса се чули различни мнения за модерното ляво, за европейската левица, за консерватизма. Тези въпроси трябва да дискутираме, но не сами, затворени в себе си, заявила тя. И предложила да се създаде Национален дискусионен клуб за идеология и демокрация, в който да бъдат поканени различни партии от левия спектър, институти, движения и да започне съществена дискусия за две неща - демокрация и модерно ляво в България и в Европа. Очаква се начело на клуба да застане Янаки Стоилов. В отговор на искането на Нинова за отстраняването му Валери Жаблянов обяснил, че чрез новия състав лидерката иска да преподреди хаоса, който създала с оставката си. С нови членове не се разширява демокрацията, а търсенето на аргументи постфактум, за да се оправдаят предварително взети решения, е вече стил, заявил той. Пред пленума Жаблянов обяснил, че заседанието на ПАСЕ не било толкова важно, а суспендирането на правата на руската делегация в ПАСЕ няма общо със санкциите наложени от други органи, където той единствен е гласувал против. И обяснил, че си останал в София, защото се водели проверки за имуществото му и органите го помолили да е на разположение. Не са успели да изпратят заместници, защото НАП, ВКП и КОНПИ са поискали да е на разположение след срока за замяна.", "date": "2019.06.30", "title": "Седем нови в червеното бюро вкарва Нинова, вижте кои са"}
{"url": "https://www.24chasa.bg/novini/article/7535613", "text": "рок фест на плажа Снимка на плакат, на която с големи букви е написано “Православен Джулай”, предизвика стотици коментари в социалните мрежи. Оказа се, че става въпрос за литийно шествие, което няма нищо общо с Джулая. Официалната позиция на Варненската и Великопреславска митрополия бе кратка, но ясна: “Митрополит Йоан не е давал благословение за подобно название”. На страницата на митрополията има и съобщение за събитието: “Вечерта на 30 юни от 17 ч в храм “Успение Богородично” в Каварна ще се отслужи вечерня с акатист към св. св. Козма и Дамян и към св. Йоан Рилски” ( - б.р.). В 5 ч на 1 юли християните ще се отправят с литийно шествие към покрайнините на Каварна, където се е издигала раннохристиянска базилика, посветена на светите безсребреници Козма и Дамян. Там ще бъде отслужена света литургия. Християните от Каварна, водени от иконом Василий Селемет, всяка година се изкачват на хълма в деня на св. св. Козма и Дамян. Към тях се присъединяват и много християни от Варна, Добрич и Шабла. “Не знам кой е измислил този плакат и самото название “православен джулай”. Джулаят обаче е хипарски празник и никой не го свързва с православието. Пълен абсурд е, това може да го измисли само един атеист. Това е оксиморон. Не знам кой е авторът, но е добре да се разбере”, коментира за “24 часа” Цонко Цонев, бивш кмет на Каварна и един от идеолозите на Джулая край Камен бряг. Дърва за огрев ще осигури общината в Бургас на плажа за посрещането на първото юлско утро. Така меломаните ще могат да останат до сутринта и да посрещнат слънцето комфортно. Десет рок банди се включват в посрещането на Джулая, те ще свирят на сцена до моста в Морската градина. Сред хитовите банди са JEREMY и “Джинджифил” на актьора Филип Аврамов, в която ще се включи и Калин Вельов. Ще свирят и няколко бургаски групи, между които дамската “Силует”. За безопасността ще бдят спасители, полицаи, ще има и лекар. Летният рок фестивал “Джулай морнинг”, който събира хиляди на плажа, се организира за 8-а година от община Бургас и фронтмена на рок група “Силует” Марияна Добрева. Джон Лоутън и Б.Т.Р. ще изпълнят популярни песни на “Юрая Хийп” и популярната “Джулай Морнинг” на брега на Дунав край Тутракан. ", "date": "2019.06.30", "title": "Литийното шествие на 1 юли в Каварна не било “православен джулай”, а за св. Йоан Рилски"}
{"url": "https://www.24chasa.bg/novini/article/7535657", "text": "Почти не пускат коли от България за Турция. Вероятно има или срив в системата, или обстойни проверки на багажа. Заради строгите проверки на турската граница, опашките от българска страна са километрични. Това каза пред репортер на \"24 часа\" митничар на ГКПП \"Лесово\". По думите й е възможно митничарите да проверяват прибиращите се турски граждани.  Автомобилите чакат поне час. Предвижването е изключително трудно. Шофьорите излизат от колите си и се събират на турската граница. Има много турски и румънски коли от България.  Няма проблем в системите, съобщиха от териториалната дирекция \"Южна морска\" в Бургас. Не е спирала работата на пункта, няма технически проблеми. Колите вече се движат нормално и няма опашки.            Очаквайте подробности.  ", "date": "2019.06.30", "title": "Километрични опашки на ГКПП \"Лесово\", не пускат коли в Турция (Обновена)"}
{"url": "https://www.24chasa.bg/novini/article/7535666", "text": "Цените на услугите на роуминга между Северна Македония, Сърбия, Черна гора, Албания, Косово и Босна и Херцеговина от утре ще бъдат намалени с 27 процента, а от юли 2021 година ще бъдат изцяло премахнати, съобщи МИА, цитирана от БТА.  Динамиката на намаляването на цените става в съгласие с договора, подписан на Втората дигитална среща на високо равнище за Западните Балкани като условие за започване на процедура за премахване на роуминга с Европейския съюз.", "date": "2019.06.30", "title": "От утре по-ниски цени на роуминга в\nЗападните Балкани"}
{"url": "https://www.24chasa.bg/novini/article/7535674", "text": "„Причините за километричните опашки по границата с Гърция са комплексни. В последните дни имаше голямо натоварване, но само на „Кулата“. Съседните пунктове бяха абсолютно празни. Само в петък за няма и 24 часа бяха преминали над 6500 автомобили. Днес на място е и директорът на Главна дирекция „Гранична полиция“. Неговите наблюдения са, че автомобилите се обработват сравнително бързо – под минута“. Това каза за   главният секретар на МВР ст. комисар Ивайло Иванов. За евентуалното забавяне на колите допринася това, че гражданите нямат необходимия набор от документи: „Когато се носи декларация за непридружено дете, трябва да има и копие. Вчера колегите са направили над 500 копия на такива декларации, защото копие от тази декларация трябва да остане и при нас. На сайта на „Гранична полиция“ има много точни указания и разяснения какви документи трябва да се носят от гражданите, за да бъде максимално улеснена проверката“. Правим анализ на всяко едно денонощие и на причините, които допринасят за настъпването на тези тежки ПТП. От статистиката, изнесена вчера, стана ясно, че за миналата година има 1 300 000 нарушения. В сравнение със същия период, до края на миналата седмица имаме над 200 000 констатирани нарушения повече. Това означава, че ако вървим с тази тенденция, ще бъдат за 2019-а много над 1 300 000. Нямаме регистрирано нарушение, което да не е санкционирано. Имаме в пъти повишение на събираемостта… Само където има полицейско присъствие, там нещата са под контрол. На останалите неща, в момента, след който преминат полицейските постове, всички започват да карат, както си знаят. Именно заради това наблягаме на техническите средства. На различен етап са тези обществени поръчки, но искаме да купим още стационарни камери за контрол на скоростта на движение. Имаме идея за правене на отсечки, където ще бъде измервана средната скорост, за закупуването на 15 високоскоростни немаркирани автомобили, които ще се движат най-вече по магистралите, за да може да бъде контролирано движението“. Ще бъде изграден единен център, който да обработва документите за нарушенията, за да се избегне субективизма на служителите: „От всички технически средства, които работят на територията на страната, информацията автоматично ще бъде изпращана в този център, тя автоматично ще бъде обработвана и ще бъдат издавани наказателни постановления. Всичко ще става напълно автоматизирано“. Иванов коментира, че поведението на началника на шесто РПУ в София, довело до отстраняването му, не е добър пример за обществения разговор и за доверието към полицията: „Един от основните ни приоритети е повишаване на доверието към служителите на МВР. С такива действия няма как да го повишим. Колкото и добри резултати да имаме, точно такива ситуации подкопават доверието в нашите служители. Няма смисъл заради неетичното поведение или пиянски изцепки на наши колеги да страдат останалите служители, които си вършат съвестно работата... Министерството е един много голям механизъм и в него работят огромен брой служители. Те не са машини. Неминуемо е да стават такива неща, но идеята е да бъдем нетърпими и когато има такъв проблем, да не си заравяме главата в пясъка, а моментално да реагираме“. Ивайло Иванов отчете повишение на бежанския натиск в сравнение с 2018 година, но подчерта, че тези хора не са били допуснати на територията на страната: „Съоръжението на турската граница оказва своя положителен ефект. Факт е, че там натискът постоянно намалява. В момента засиленият миграционен натиск е от Гърция към България. Колегите правят ежедневен анализ, вземат много добри мерки и въпреки засиления натиск, на територията на страната са малко задържаните групи“. МВР отново ще създаде съвместни екипи от командировани служители и чуждестранни полицаи в големите курорти.", "date": "2019.06.30", "title": "Ивайло Иванов: На \"Кулата\" колите се обработват бързо, забавянията са заради непълни документи"}
{"url": "https://www.24chasa.bg/novini/article/7535680", "text": "40-годишен мъж е задържан в Разград, след като 15-годишният му син подал сигнал в полицията срещу него. Момчето съобщило, че бащата упражнявал системен физически тормоз и над другите си деца, съобщава  По случая е образувано досъдебно производство. Според Наказателния кодекс, ако телесната повреда е лека, наказанието е затвор до 1 година или пробация; ако е средна – от 2 до 10 години; ако е тежка – от 3 до 15 години.", "date": "2019.06.30", "title": "Арестуваха баща насилник, издал го синът му"}
{"url": "https://www.24chasa.bg/novini/article/7535685", "text": "На 1 юли от 10 часа, в сградата на Столична община на ул. „Московска“ 33 ще се проведе среща между кмета на София Йорданка Фандъкова, президентът на КНСБ Пламен Димитров и председателят на СТСБ Екатерина Йорданова. Ще бъде обсъдена тригодишна програма за увеличение на възнагражденията в Столичния градски транспорт, съобщиха от Столична община. Заплатите на водачите в столичния градски транспорт бяха увеличени през април, след дълги преговори между СТСБ, КНСБ и Столична община. В тях участваха работещи в дружеството, всички председатели на синдикални организации в двете транспортни компании, ръководството на дружествата, столичния кмет и отговорните лица от общината. Тогава бе взето решение да започнат преговори със СТСБ и КНСБ за тригодишна програма за увеличение на заплатите за всички работещи в транспортните дружества на София с най-малко 10 на сто на година, считано от 1 януари.", "date": "2019.06.30", "title": "Обсъждат програма за увеличение на възнагражденията в градския транспорт в София"}
{"url": "https://www.24chasa.bg/novini/article/7535401", "text": "Севернокорейският лидер Ким Чен Ун прие поканата на президента на САЩ Доналд Тръмп да се срещнат на границата между двете Кореи, съобщи южнокорейският президент Мун Дже-ин, който също ще присъства на събитието, предадоха световните агенции, цитирани от БТА.  Лидерите на САЩ и Северна Корея ще си стиснат ръцете в името на мира. Срещата ще се състои в станалото символ на разделението на полуострова село Панминчжон в демилитаризираната зона, заяви Мун на съвместна пресконференция с Тръмп. Подобна среща се случва за пръв път в историята, подчерта южнокорейският президент. Той похвали двамата лидери за смелостта да проведат срещата и изрази надежда, че Тръмп ще остане в историята като президентът, постигнал мир на Корейския полуостров, отбелязва Асошиейтед прес. \"Кога ще се състои трета среща на високо равнище между САЩ и Северна Корея ще зависи от промените, до които ще доведе днешната среща\", подчерта Мун, цитиран от Ройтерс. Вашингтон и Сеул са на едно мнение за необходимостта от денуклеаризация на Корейския полуостров и нормализиране на отношенията между САЩ и Северна Корея, заяви южнокорейският президент, цитиран от ТАСС. \"Отиваме в демилитаризираната зона и ще се срещна с председателя Ким\", заяви от своя страна Тръмп, добавяйки, че очаква срещата с нетърпение. Сближаването между Корейската народнодемократична република и САЩ изглеждаше в задънена улица след провала на втората среща на високо равнище между Ким и Тръмп във Виетнам, отбелязва Франс прес. По-рано южнокорейският президент заяви, че евентуално ръкостискане между президентът Тръмп и севернокорейския лидер би било значителна стъпка напред към пълната денуклеаризация на Северна Корея и постигането на траен мир с Южна Корея, припомня Ройтерс. Президентът на САЩ от своя страна заяви, че има възможност евентуална среща \"да се окаже много интересна\".", "date": "2019.06.30", "title": "Ким Чен Ун прие да се срещне с Тръмп и Мун Дже-ин на границата между двете Кореи"}
{"url": "https://www.24chasa.bg/novini/article/7535403", "text": "След шест дни на необичайни горещини температурите в Европа започват да се понижават, предаде Франс прес, цитирана от БТА.  В петък Франция счупи температурния си рекорд, като отбеляза 45,9 градуса по Целзий. Според метеоролозите се очаква спад на температурите с около 10 градуса в Париж и други градове, макар че източната част от страната ще остане необичайно гореща. Температурата на Иберийския полуостров също спада, макар че термометрите в Мадрид ще покажат 38 градуса. В Германия днешният ден може да стане най-топлият след началото на горещата вълна. В Берлин се очакват 38 градуса. Високи температури се очакват и в Италия. Метеоролозите предричат 35 градуса в Тоскана До момента дошлата от Сахара гореща вълна взе най-малко 8 жертви, четири във Франция и по две в Испания и Италия. Възможно е тази цифра да се повиши, защото някои от смъртните случаи, за които беше съобщено вчера, са се случили преди дни, отбелязва АФП.", "date": "2019.06.30", "title": "Температурите в Европа започват да се понижават от днес"}
{"url": "https://www.24chasa.bg/novini/article/7535411", "text": "Централният пазар на руския град Магнитогорск се подпали и поради пориви на вятъра пламъците обхванаха голяма площ, предаде ТАСС, цитирайки пресслужбата на министерството на извънредните ситуации. На мястото на инцидента работят пожарникари. Създадени са линии към източници на вода и се работи по ликвидирането на пожара. Към 23:56 ч. по Гринуич снощи пожарът беше локализиран на площ от 2300 кв.м., уточнява пресслужбата, цитирана от БТА.  С пламъците се борят 58 души и 18 машини. Няма информация за загинали или ранени.", "date": "2019.06.30", "title": "Гори централният пазар на руския град \nМагнитогорск"}
{"url": "https://www.24chasa.bg/novini/article/7535415", "text": "Държавните и правителствените ръководители на страните от ЕС се събират днес за трети път след изборите за Европейски парламент, за да се опитат отново да излъчат следващия председател на Европейската комисия. В предходните две заседания бе установено, че засега нито един от предварителните кандидати за наследник на Жан-Клод Юнкер не събира необходимото мнозинство. Европейският съвет не е длъжен да излъчи някой от водещите кандидати. Ако не се постигне единодушие, решението може да бъде взето с квалифицирано мнозинство (55 на сто от държавите в ЕС, представляващи 65 на сто от населението в Общността). Когато Европейският съвет приеме решение, Европейският парламент трябва да го потвърди с абсолютно мнозинство от поне 376 гласа. Водещите групи в ЕП досега заявиха, че биха подкрепили единствено някой от предварителните кандидати за председател на ЕК. Ако ЕП отхвърли предложението на Европейския съвет, държавните и правителствените ръководители имат срок от един месец, за да направят ново предложение на евродепутатите. Предварителната програма за днешната среща предвижда възможност за продължаване на заседанието и утре. В хода на заседанието се очаква да бъдат обсъдени имена за следващ председател на Европейския съвет, за ръководител на Европейската централна банка (ЕЦБ) и за върховен представител на ЕС по външната политика и сигурността. При взимането на решенията Европейският съвет трябва да има предвид \"географските и демографските\" различия в ЕС, както и равенството на половете. Председателят на Европейския съвет Доналд Туск уточни по-рано, че ще се стреми поне две от имената в посочения списък за назначенията да бъдат на жени.", "date": "2019.06.30", "title": "Европейският съвет ще направи трети опит да излъчи следващия председател на ЕК"}
{"url": "https://www.24chasa.bg/novini/article/7535417", "text": "Гръцката полиция арестува сириец и египтянка, които бяха заловени с множество фалшиви паспорти и документи за самоличност, предаде Асошиейтед прес. Смята се, че двамата са продавали документите на мигранти на цена по 5000 евро. Арестите са извършени в Атина в петък, но съобщението за тях беше публикувано вчера. Освен гръцки и шведски паспорти бяха открити български и гръцки документи за самоличност, лаптоп, таблет, машина за ламиниране, флашки с информация и листове пластмаса. Ако бяха успели да продадат подготвените документи, двамата са щели да спечелят близо един милион евро. Сириецът е на 41 години и вече е излежавал присъда за подобна дейност, но неотдавна е бил освободен. При влизането на полицията в апартамента 44-годишната жена се опитала да изхвърли през балкона няколко документа и лаптоп.", "date": "2019.06.30", "title": "Гръцката полиция арестува сириец и египтянка заради фалшиви документи за мигранти (Обновена)"}
{"url": "https://www.24chasa.bg/novini/article/7535425", "text": "От утре се увеличават всички пенсии с 5,7%. Същевременно обаче увеличение има и на цените на топлата вода и на тока средно с 4 на сто. Като се прибави и инфлацията, реално увеличението ще се компенсира с новите по-високи цени. Единствено природният газ ще бъде по-евтин от 1 юли - с под 1 процент, предаде  Държавата е предвидила допълнително 277 млн. лева, за увеличение на всички пенсии от 1 юли. Така средната пенсия у нас ще стане 386 лева. Минималната пенсия за стаж и възраст ще нарасне с 12 лева, а социалната със 7 лева. Вдига се и таванът на пенсиите до 1200 лева. Така около 43 000 души ще получат реалните си пенсии, а други 26 000 ще останат с таван. Изплащането ще започне след седмица. Увеличение обаче ще има и на консуматитивите. Парното и топлата вода ще поскъпнат с 4,5% средно. В София увеличението ще бъде 4,3 на сто, а в Пловдив - 7,4. Най-голямо повишение на цените ще има в Разград и Габрово - над 17 и над 12% съответно. Единствено в Сливен отоплението ще поевтинее. Очаква се Комисията за енергийно и водно регулиране да приеме и увеличение на цените на тока средно с 3.5%. Простата сметка показва, че при средно потребление с две тарифи - дневна и нощна, сметката на битовите потребители ще се увеличи с близо 3 лева на тока и с още 7 лева през зимата за парно.", "date": "2019.06.30", "title": "По-високи пенсии от 1 юли, токът и топлата вода поскъпват"}
{"url": "https://www.24chasa.bg/novini/article/7535413", "text": "Руският президент Владимир Путин отправи нови критики срещу западния либерализъм на срещата на Г-20 в Япония, като заяви, че политики като приемането на мигранти са навредили на интересите на хората, предаде Асошиейтед прес, цитирана от БТА.  След края на срещата в Осака вчера Путин заяви, че победата на президента на САЩ Доналд Тръмп на изборите през 2016 г. и спадът на популярността на традиционните партии в Европа се дължат на нарастващото недоволство от либералните политики. \"Либералната идея започна да се самоизяжда\", заяви руският президент на пресконференция. \"Милиони хора живеят живота си и тези, които разпространяват тези идеи, нямат досег с тях\", добави той. Според Путин притокът на мигранти в Европа е навредил на правата на хората, които \"живеят в собствената си страна, според собствените си традиции, защо трябва да им се случва това?\" Руският президент подчерта, че макар либералните идеи да остават като цяло привлекателни, резултатите от изборите показват, че хората искат промяна. Путин определи като \"делова и прагматична\" срещата си с Тръмп в кулоарите на срещата в Осака. \"Разгледахме почти целия списък от проблеми от взаимен интерес\", добави той. \"Като цяло тези консултации бяха полезни\". Според руския президент предполагаемата намеса на Русия в изборите в САЩ е била част от обсъжданите теми, но не съобщи подробности.", "date": "2019.06.30", "title": "Путин в Осака: Либерализмът се самоизяжда"}
{"url": "https://www.24chasa.bg/novini/article/7535430", "text": "Пекинското международно летище става първото в страната, което въвежда интелигентна система за роботизирано паркиране, пише в-к „Бейджин нюз\". Новата система започва тестово опериране до края на този месец, като се очаква да облекчи натовареното паркиране на летището и битката с намиране на паркоместа. Летището разполага с 6 гаража за паркиране с 132 паркоместа и 8 робота в автоматизираната част. Тези гаражи ще се отварят автоматично при наближаване на кола, след което тя бива издигана и транспортирана от робата на зададеното паркомясто. Целият процес отнема не повече от 1 минута. Въпреки малките си размери, паркиращите роботи разполагат с капацитета да превозват тегло до 3,5 тона. Вградените им сензори помагат за избягването на препятствия и регулиране на скоростта, което ефективно намалява риска от одрасквания или повреди по колите при паркиране.", "date": "2019.06.30", "title": "Пекинското летище въвежда система за роботизирано паркиране"}
{"url": "https://www.24chasa.bg/novini/article/7535436", "text": "Дарт Вейдър се кандидатира за депутат в украинския парламент на предсрочния вот на 21 юли. Мъжът е жител на Киев и е независим кандидат, предаде    На миналите избори за Върховната Рада през 2015 г. \"Блокът на Дарт Вейдър\" издигна 44-ма кандидати с името на персонажа от сагата \"Междузвездни войни\". Тогава партията излъчи и претендент с името Йода.", "date": "2019.06.30", "title": "Дарт Вейдър - кандидат за депутат в Украйна"}
{"url": "https://www.24chasa.bg/novini/article/7535432", "text": "Националният музей на Китай е подписал споразумение с китайския технологичен гигант Huawei за превръщането си в „смарт институция\", предаде  Стартиран през 2018 г, проектът цели да се установи система за управление, операции и услуги в музея, която е интерактивна, взаимосвързана и интелигентна чрез използването на най-новите мрежови технологии, каза кураторът на институцията Уан Чунфа. Двете страни ще си сътрудничат също в култивирането на таланти и други сфери, за да придвижат съвместно развитието на културните дейности за обществото, информират още от музея.", "date": "2019.06.30", "title": "Huawei помага за изграждането на интелигентен национален музей"}
{"url": "https://www.24chasa.bg/novini/article/7535443", "text": "От днес започва ремонтът на пътните платна на бул. „България” в София от бул. „Черни връх” до бул. „Гешов”. Той ще се извършва поетапно. При първи етап от 30 юни до 4 юли се забранява се влизането на пътни превозни средства по южното пътно платно на бул. „България“ в участъка от бул. „Витоша“ до бул. „Пенчо Славейков“, съобщиха от Столична община. При втори етап от 05 юли до 19 юли ще бъде забранено влизането на пътни превозни средства по южното пътно платно на бул.„България“ в участъка от бул. „Гешов“ до бул. „Черни връх“ като движението се извършва двупосочно в северното пътно платно на булеварда в същия участък. От днес до 4 юли частично се променят маршрутите на автобусни линии с номира 76, 204, 304 и 604 само в посока пл. „Орлов мост“ както следва: от бул. „България“ след Професионалната гимназия по „Текстил и моден дизайн“ наляво по бул. „Витоша“, надясно по бул. „Пенчо Славейков“, по бул. „България“ и по маршрута си. Разкрива се временна спирка на бул. „Пенчо Славейков“ след бул. „Витоша“ в посока пл. „Орлов мост“ за автобусни линии с номера 76, 204, 304 и 604; От 05 юли до 24 ч. на 19 юли частично се променя маршрутът на автобусна линия № 76 само в посока ж.к. „Гоце Делчев“ както следва: от бул. „България“, по бул. „Пенчо Славейков“, по бул. „Витоша“, надясно по ул. „Бяла черква“, по бул. „Петко Ю. Тодоров“, като автобусите да спират на всички съществуващи автобусни и трамвайни спирки в променения участък от маршрута; Частично се променят маршрутите на автобусни линии №№ 76, 204, 304 и 604 в посока НДК както следва: от кръстовище бул. „България“ – бул. „Акад. Иван Ев. Гешов“ – бул. „Петко Ю. Тодоров“ по северното пътно платно на бул. „България“ до кръстовище бул. „България“ – ул. „Проф. Фр. Нансен“ – бул. „Черни връх“ и по маршрута си; Разкрива се временна спирка на бул.„България“ преди бул. „Петко Ю. Тодоров“ в посока НДК за автобусни линии № 204 и 304. Закриват се спирки с код 0268 „Бул. Акад. Ив. Гешов“ на бул. „България“ в посока НДК за автобусни линии № 76, 204, 304 и 604 и с код 1736 ПГ „Текстил и моден дизайн“ на бул. „България“ в посока НДК за автобусни линии № 76, 204 и 604.", "date": "2019.06.30", "title": "Започва ремонтът на бул. „България” в София"}
{"url": "https://www.24chasa.bg/novini/article/7535451", "text": "Граждани от сдружение „Варна диша” и велоклуб „Спартак” във Варна се обявиха срещу колите и паркингите в Морската градина. Вчера в Морската градина румънски гражданин при маневриране на паркинг удари дете и то загина на място. Паркинг в парка не може да има, категорична бяха гражданите. Те излизат на протест тази вечер от 18:30 ч. пред Община Варна, предаде    Според представителите на двете граждански организации отговорни за трагедията са правно-нормативният отдел на Община Варна и Варненският административен съд, защото е отменена заповед на кмета за спиране на движението на автомобили в морската градина. „Те премахване на знака B2, който е ясен за всички шофьори, че забранява влизането на МПС в двете посоки”, обясниха още гражданите. Колите в парка трябва задължително да бъдат спрени, защото създават риск за децата, а и зелените площи стават все по-малко, категорични са те. Зам.-кметът на общината Тодор Иванов, обясни, че се борят срещу автомобилите – има поставени знаци, КПП-та и общинска полиция в морската градина. „Хората, които живеят, тук заведоха дела и се съобразихме с решението на съда за достъпа наколи”, обясни още зам.-кметът.", "date": "2019.06.30", "title": "Протест във Варна след като кола удари дете в Морската градина"}
{"url": "https://www.24chasa.bg/novini/article/7535456", "text": "Лидерите на страните-членки се събират на извънредно заседание в Брюксел в опит да договорят следващия председател на Европейската комисия.  Срещата, която започва в късния следобед, се очертава да бъде трудна и не е изключено да продължи до сутринта. Макар вчера германският канцлер Ангела Меркел да даде знак на срещата на Г-20 в Осака, че може да отстъпи за кандидатурата на водещия кандидат на ЕНП Манфред Вебер, консенсусна фигура все още липсва. Кандидатът на социалистите и демократите Франс Тимерманс, за когото Меркел допусна, че може да оглави следващата Еврокомисия, очевидно ще срещне отпор от Полша и Унгария заради неговата инициатива за задействането на чл. 7 срещу тях, предаде  Президентът на Франция Еманюел Макрон остава на позицията си срещу системата за водещия кандидат, което на практика изключва и кандидатката на \"Обновете Европа\" Маргрете Вестагер. Сред останалите имена, които все още се въртят в публичното пространство, са главният преговарящ по Брекзит Мишел Барние, бившият еврокомисар по бюджета Кристалина Георгиева, хърватският премиер Андрей Пленкович.", "date": "2019.06.30", "title": "Европейският съвет прави трети опит да излъчи следващия шеф на ЕК"}
{"url": "https://www.24chasa.bg/novini/article/7535457", "text": "\"Грешка беше подаването на оставка. Чисто имиджово Корнелия Нинова загуби. Тя има собствен стил, ярко изразен. Корнелия Нинова изкара БСП от летаргията, както и спечелването на изборите. Възходът на партията беше благодарение на нея, каза пред   соцдепутатът Антон Кутев.  Недостатъците на Нинова са, че превръща всичко в личностна битка. Всичко превръща в борба срещу определени хора. Аз мисля че това е прекалено, каза още Кутев.  \"Аз искам да подредя собствената партия и проблемите в нея. Но това не означава, че съм вътрешно партийна опозиция. В моя портфейл няма почти нищо, получавам една нормална заплата и живея от нея\", коментира още Кутев. ", "date": "2019.06.30", "title": "Антон Кутев: Нинова изгуби чисто имиджово"}
{"url": "https://www.24chasa.bg/novini/article/7535476", "text": "Президентът на САЩ Доналд Тръмп пристигна днес в демилитаризираната зона между двете корейски държави, за да се срещне с водача на КНДР Ким Чен-ун, предоха световните агенции, цитирани от БТА.  Тръмп отлетя от Сеул следобед с президентския хеликоптер \"Марийн уан\" (от Морската пехота на САЩ) малко след като президентът на Южна Корея Мун Дже-ин съобщи, че ръководителят на комунистическия Север се е съгласил за срещата. Мун, който придружава Тръмп, похвали него и Ким за проявената \"такава смелост\" и изрази надежда, че Тръмп \"ще остане в историята\" като президента на САЩ, постигнал мир на Корейския полуостров. През 2018 г. Тръмп и Ким преговаряха в Сингапур, което бе първа среща на лидери от Вашингтон и Пхенян. Тогава бе подписано споразумение, според което Северна Корея ще се разоръжи ядрено, а САЩ ще гарантират нейната сигурност. Втората тяхна среща бе в Ханой през февруари т.г., но на нея двамата не постигнаха съгласие и се разделиха, без да подписват нищо, припомниха агенциите. Президентът на САЩ Доналд Тръмп получи първа визуална представа за демилитаризирана зона между двете корейски държави. Застанал на наблюдателна кула от южната страна на границата той можа да види ключови обекти от зоната и отбранителните съоръжени откъм северната, предаде АП. Придружаван от президента на Южна Корея Мун Дже-ин Тръмп се срещна с група войници - южнокорейски и американски. На времето Тръмп е поставял под въпрос смисъла от присъствието на американски войници в Южна Корея, припомни агенцията. Пред репортери Тръмп каза, че преди ситуацията на това място е била \"страшно опасна\", но след първата му среща със севернокорейския лидер Ким Чен-ун миналата година \"опасността бе отстранена\".", "date": "2019.06.30", "title": "Тръмп пристигна в демилитаризираната зона между двете корейски държави (Обновена)"}
{"url": "https://www.24chasa.bg/novini/article/7535478", "text": "26-годишна жена е била убита с нож в дома си в Лондон, съобщава БГНЕС. Бебето й е спасено, но е настанено в болница в критично състояние. Заподозрян за убийството и арестуван е 37-годишен мъж. През последните няколко години властите на Острова отчитат значителен ръст в нивата на престъпленията с нож в цялата страна и особено в големите градове. Епидемията е „гореща тема” в политиката и обществения живот на Обединеното кралство. Дискусиите накараха мнозина да призоват правителството да стимулира внезапните проверки като част от правомощията на градската полиция.", "date": "2019.06.30", "title": "Убиха с нож бременна жена в Лондон"}
{"url": "https://www.24chasa.bg/novini/article/7533759", "text": "Ако има конкурс за политик със слаб ангел, Борис Джонсън е с голям шанс да го спечели. За втори път кариерата му е застрашена заради любовен скандал, и то само дни преди да стане ясно дали ще е следващият премиер на Великобритания. Джонсън от години се готви за този пост. Веднъж се размина с него през 2016 г. заради грешна стратегия. Бързо обаче се отказа да е външен министър, когато разбра, че правителството на Тереза Мей няма шанс да се справи с Брекзит. Така постепенно си изгради образ на основен неин опонент и след като тя подаде оставка, стана фаворит да я наследи. започна да избягва медийни изяви на живо, където хапливият му език може да го провали. Успешно се пребори с други големи риби в Консервативната партия и когато му оставаше само да победи сегашния външен министър Джереми Хънт, се препъна по много елементарен начин - чрез шумен скандал в дома на младото си гадже. Вероятно това, че двамата се карат посред нощ, нямаше да е голяма новина, ако съсед не ги бе записал, преди да извика полицията. На записа, предоставен на вестник “Гардиън”, се чува 31-годишната Кяри Симъндс да крещи: “Махни се от мен! Напусни апартамента ми! Просто не ти пука за нищо, защото си разглезен. Не те е грижа за пари или за каквото и да е друго.” От откъслечни реплики става ясно, че вероятно скандалът е започнал от разлято червено вино върху дивана на Симъндс. Джонсън отказва да си тръгне и казва: “Махни се от шибания ми лаптоп.” След това се чува силен звук от нещо счупено. Дошлите полицаи установяват, че и двамата са добре и решават да не разследват случката. Когато обаче информация за нея стига до медиите, пред жилището на Симъндс се струпват защитници на женските права. Те настояват за обяснение какво се е случило. Причината е, че Джонсън има славата на мъж, който 55-годишният политик е с два провалени брака. Има четири официални деца, едно извънбрачно и подозрения за още едно. Изневерите му през годините са многобройни и обикновено придружени със скандали. Джонсън винаги е отказвал да коментира личния си живот с мотив, че близките му хора не трябва да бъдат въвличани в неговата политическа работа. Така бе и след разправията в дома на младото му гадже. В продължение на два дни той буквално се покри. Не се включи в телевизионен диспут с конкурента си за лидерския пост на Консервативната партия. Това накара много анализатори да повдигнат темата дали човек, който не може да се справи с личните си проблеми, ще е в състояние да управлява правилно Великобритания в такъв труден момент. В резултат преднината на Джонсън пред Хънт намаля от 27 на 11 процента буквално за един уикенд. В някои издания се появи негова снимка в гръб как стои с приятелката си Кяри сред природата. Явно фотографията трябваше да даде знак, че всичко е наред, след като по-рано политикът бе спипан от папараци да пазарува близко до семейното си жилище и се тиражираха твърдения, че вероятно отново ще се върне при съпругата си Марина Уилър. след като се разбра за любовната му афера с бившата пиарка на Консервативната партия Симъндс. Разводът им обаче още не е приключил. Най-голямата им дъщеря Лара, която е само 5 години по-малка от сегашното гадже на Джонсън, е споделила пред приятели, че майка ѝ няма да го приеме този път, защото е “егоистичен мръсник”. За 25 години брак адвокатката Марина Уилър няколко пъти се е разделяла със съпруга си заради негови изневери. За първи път това се случва през 2004 г., когато става известна 4-годишната му любовна афера с писателката Петронела Уайът. Тогава Джонсън е главен редактор на седмично списание, а тя пише за изданието. Петронела е дъщеря на депутата от Лейбъристката партия лорд Удроу Уайът. Отношенията им продължават дълго, защото тя смята, че той ще се разведе. След като това не се случва, дори когато забременява, се разделят. Смята се, че историята за нейния аборт е дадена на медиите от майка ѝ, която била бясна на политика. Още повече, че се появяват твърдения за негова връзка по същото време и с журналистката от “Таймс” Анна Фазакерли. Отношенията им били толкова горещи, че връщайки се от посещение в Китай, Скандалът е голям и Джонсън е принуден от тогавашния лидер на торите Майкъл Хауърд да подаде оставка като министър по изкуствата в сянка и зам.-председател на Консервативната партия. Мотивът е, че не е казал цялата истина за аферата си, тъй като става въпрос за личен морал. Трябват му няколко години да се върне в предните политически редици и да бъде избран за кмет на Лондон през 2008 г. Само след две години обаче отново е по първите страници на таблоидите. Причината са подозрения, че има незаконно дете с изкуствоведката Хелън Макинтайър. За тази му любовна афера се разбира, след като майката се опитва по съдебен ред да забрани на пресата да свързват дъщеря ѝ с Джонсън. Адвокатите на в. “Дейли мейл” обаче успяват да убедят съда, че разкриването на информация за незаконно дете на политика е важно, защото има отношение към това дали неговото поведение е безразсъдно и дали той изобщо е подходящ да заема обществена дължност. Скандалът отново е голям и “Като много самотници Борис има нужда да компенсира с това да бъде харесван. Понякога си мисля, че неговата амбиция е следствие от това. Има част от него, която иска за бъде министър-председател, тъй като любовта на неговото семейство и консервативните избиратели не е достатъчна. Той иска целият свят да го обича”, пише Петронела Уайът през 2016 г., когато бившият ѝ любовник за първи път се кандидатира за лидерския пост на торите, но съпартийците му избраха по-скучната Мей. Дали и този път ще се случи така и ще заложат на по-уравновесения Хънт, ще е ясно на 23 юли. Джонсън се жени за първи път през 1987 г. за Алегра Мостин-Оуен, след като двамата се запознават в университета в Оксфорд. Бракът им бързо се разпада, защото той започва да изневерява с Марина. Жени се за нея през 1993 г., само 12 дни след първия си развод. Твърди се, че семейните им отношения продължават толкова дълго благодарение на нейната търпеливост – качество, което политикът много ценял у нея и заради което на няколко пъти се връщал с молба отново да продължат заедно. Според негови близки обаче това вече е минало и ако успее да сбъдне мечтата си да стане министър-председател, ще отиде на Даунинг стрийт 10 с младата си приятелка Кяри, на която до голяма степен дължи и новия си по-укротен публичен образ.", "date": "2019.06.30", "title": "Любовни скандали спъват кариерата на Борис Джонсън"}
{"url": "https://www.24chasa.bg/novini/article/7535485", "text": "Кметът на малкото италианско градче Лудзара предприема необичайни мерки, за да спре омразата и злобата, особено тези, проявяващи се в социалните мрежи. С декрет градоначалникът Андреа Коста е забранил сипенето на обиди от страна на съгражданите си, предаде  „В социалните мрежи хората се „замерят” с все по-голяма злоба. Пишат неща, които никога не биха казали на улицата или на пазара”, коментира Коста. Затова той въвежда и наказание за прегрешилите. Те трябва да четат книги или да гледат постановки на местния театър. Андреа Коста е убеден, че красотата ще надвие злото. Вече има и жител, понесъл санкция – да чете посочени от кмета произведения. Лудзара е първият град в Италия, предприел подобни мерки. А Андреа Коста се надява, че и други управници ще последват примера му.", "date": "2019.06.30", "title": "Кмет наказва граждани за обиди в социалните мрежи"}
{"url": "https://www.24chasa.bg/novini/article/7535487", "text": "До 1 000 лева глоба за стопани на агресивни кучета, които ги разхождат без каишка и намордник. 300 лв. ще е глобата за извеждане на куче с тегло над 5 кг без каишка. В случай че домашният любимец бъде пуснат да се разхожда в забранена зона или на детска площадка, стопанинът ще трябва да заплати санкция от 500 лв. Това гласуваха единодушно на първо четене депутатите от Комисията по земеделие в парламента. Промените предизвикаха противоречиви реакции в обществото, предаде  „Новите промени не са много добре обмислени. На мен не ми е ясно защо се внасят текстове, които дублират съществуващите. Не очаквам тези промени да бъдат ефективни. Контролът отново ще остане в ръцете на общините, както и досега, но очевидно това не работи. Тези промени не кореспондират с проблема с безотговорното отглеждане на домашни кучета, което е в основата на всички инциденти”, коментира Явор Гечев от Фондация „Четири лапи”.", "date": "2019.06.30", "title": "Нови санкции за стопаните на кучета"}
{"url": "https://www.24chasa.bg/novini/article/7535506", "text": "Северна Македония и Албания останаха разочаровани. От целия този процес - Европа не може да претендира да бъде световен лидер, не може да застане като равноправен партньор, ако не осигури членството на Западните Балкани. ЕС направи голяма грешка с това, че отложи решението за присъединяване на Северна Македония и Албания за октомври. Това заяви вицепрезидентът Илияна Йотова пред   Георги Любенов\". Тогава ще видим накъде ще тръгне процесът за Брекзит. Според Илияна Йотова ще се стигне до ново отлагане на излизането на Великобритания от Общността. България е лобито на ЕС за Западните Балкани, заяви вицепрезидентът. За форума в Черна гора, от който се завърна, Илияна Йотова каза: \"Един изключителен форум, организиран от техния атлантически съвет, фондация \"Конрад Аденауер\" и с решаващото значение на българското посолство. Посланик Плугчиева е от най-активните дипломати и може би най-големия съюзник на Черна гора по пътя към еврочленството сред останалите си колеги\". По повод избора на ръководните длъжности в Европейския съюз Йотова каза, че се слага каруцата пред коня - няма как да сме убедени в личността, която ще оглави ЕК, без да чуем тяхната визия, коментира вицепрезидентът. По думите ѝ отново оставаме с впечатлението, че тези личности ще са плод на някаква сделка.", "date": "2019.06.30", "title": "Илияна Йотова: България е лобито на ЕС за Западните Балкани"}
{"url": "https://www.24chasa.bg/novini/article/7535510", "text": "България ще иска еврофинансиране за купуване на 3 до 5 медицински хеликоптера, обявиха от здравното министерство. Възраждането на специализирана санитарна авиация се обсъжда от години, но тя така и не е заработила. Междувременно, единственият вариант за оказване на помощ по въздух остават около 15 военни самолета и хеликоптера. За последните пет години те са участвали в около 50 операции за спасяване и превозване на пациенти, както и за транспортиране на органи. Пилотите трябва да са подготвени за маневри на големи граждански летища и задължително да съобразяват особеностите на военните самолети и метеорологичните условия, предаде  В момента повечето европейски страни разполагат със специализирани авиомедицински структури. Здравният министър Крил Ананиев увери, че е разговарял по въпроса с ресорния еврокомисар. А той на свой ред обещал, че в новия програмен период след 2021 г. купуването на летящи линейки ще е приоритет за България.", "date": "2019.06.30", "title": "България ще търси еврофинансиране за летящи линейки"}
{"url": "https://www.24chasa.bg/novini/article/7534923", "text": "“Ние сключихме пакт - няма начин да оцелеем един без друг. Не мога да живея без нея. Казали сме си, че никога няма да настъпи време, когато единият от нас ще трябва да сложи траур за другия. Каквото и да се случи, ще сме заедно.” Тези думи на един от най-ексцентричните изпълнители, които светът познава, хвърлиха феновете му в ужас, по-дълбок дори от гилотините, бесилките и отровните змии, които са свикнали да виждат на неговите шоута. Алис Купър и съпругата му от 43 г. Шерил Годард са сключили пакт на смъртта, гръмнаха британските вестници. Наложи се 71-годишният музикант бързо да внесе яснота какво е искал да кажe. “Те обичат да превръщат всичко в сензация, заяви ден по-късно Купър, имайки предвид жълтите вестници. Попитаха ме: “Какво ще стане, ако някой от вас умре? Отговорих: “Такова нещо не е възможно да се случи. Ние сме непрекъснато заедно. защото в този момент тя ще върви плътно до мен”. “Имаме пакт на живота. Толкова много обичаме живота - написа певецът в изявление в USA Today. - Това, което имах предвид е, че тъй като сме непрестанно заедно, вкъщи или на пътя, това, което ще се случи с единия, най-вероятно ще се случи и на другия. Никой от нас няма никакво намерение да се самоубива”, посочи още той. Купър и Годард са женени от 1976 г. Година по-рано балетната хореографка се присъединява към шоуто му като танцьорка. Имат три деца - Калико, на 38 г., Дашиъл, на 34 г., и Сонара, на 27 г. “Така или иначе, имам ангажименти до 2028 г.”, реагира Купър с чувство за хумор на “пакта на смъртта”. Истината в него обаче е пословичната привързаност между създателя на шок рока и неговата съпруга. “43 години съм женен за най-прекрасното момиче на света. Хората си мислят, че такива като мен предпочитат да са далече от жените си, но тя е моят най-добър приятел”, казва Алис Купър. Алис и Шерил се запознават 6 г. след като до голяма степен случайно американецът става родоначалник на шок рок жанра. През 1969 г. Винсънт Деймън Фърниър, както е истинското му име, и неговата банда “Алис Купър” изнасят концерт на фестивал в Торонто. Облечени са екстравагантно, в тесни костюми с пайети, но нищо повече. Тогава някой от публиката Убеден, че тя хвърчи и ще прелети през хората пред него, фронтменът мята пилето обратно към зрителите. Пернатото обаче пада някъде около първите редове, еуфоричната тълпа го разкъсва на парчета и връща кървавите късове отново на сцената. На следващия ден инцидентът е по първите страници на много вестници. Там е описано, че солистът на групата е откъснал на сцената главата на клетата кокошка и е изпил кръвта ѝ. Известният композитор и продуцент Франк Запа, който не е присъствал на концерта, звъни на Алис Купър и го пита направил ли е това, за което таблоидите пишат. Той отговаря: “Не”. Но Запа го съветва: “И да не си, не го признавай”. Той прекрасно разбира за каква неочаквана реклама става дума. Тази злополучна история създава особения зловещ стил на групата и скоро я прави световноизвестна. Водещата фигура в нея през 1975 година започва солова кариера, като приема за лично име названието на бандата - Алис Купър, но усъвършенства хорър атмосферата на шоутата си. Бутафорната кръв започва да се лее изобилно по време на изпълненията му. Името на първия му солов албум също е показателно - “Добре дошли в кошмарите ми”. Запазена марка на представленията на Купър стават псевдоекзекуциите на сцената, като най-често на тях е подлаган самият той заради “неморалното си поведение”. пред феновете. Друг негов коронен номер е да излиза да пее с огромна змия около врата. Многократните опити шоутата му да бъдат забранявани само засилват интереса към тях. Освен музикант Алис Купър е и филмов актьор, голф играч, ресторантьор и радиоводещ на рок предаването “Нощи с Алис Купър”. Тъй като първоначално Алис Купър е името на цялата група, бившият ѝ вокал плаща всяка година на колегите си за правото да го използва с търговска цел. Въпреки че като почти всички известни рок изпълнители Купър също минава през кокаина и алкохола, той се изчиства именно благодарение на подкрепата на голямата си любов Шерил Годард. Твърди, че през 70-те години в Лос Анджелис е било почти невъзможно да не се друсаш. “Но аз минах през този период и повече не съм пипнал дрога”, уверява прочутият музикант. Всичките му приятели са категорични, че в личния си живот той няма нищо общо със сценичния си образ - мил, грижовен съпруг и баща, човек с чувство за хумор. И нещо съвсем неочаквано - Купър няма нищо против от време на време да е бавачка на двете си внучета близнаци. казвали му те. Алис се смее и признава, в днешно време е много трудно да шокираш когото и да било, както той го е правил навремето. “Когато си по-малко шокиращ от това, което всеки ден показват по Си Ен Ен, по-добре да престанеш да опитваш да шокираш”, признава рок звездата. Връщайки се отново към раздутата история за пакта на смъртта, Купър се шегува, че едва ли скоро ще мине в отвъдното, защото родът му е от дълголетни хора. която е негово вдъхновение. “Тя е неразрушима. Това сигурно е в гените ни. Аз съм на 71 г. и тежа колкото тежах на 30 години. Тялото ми никога не се изтощава. Не пуша. Не съм близнал алкохол от 37 години, не ям нищо сладко”, разказва рокмузикантът, който подчертава, че 2-та часа на сцената са най-добрата аеробика.  Скандалният изпълнител два пъти е гостувал в България - през 2000 г. той изнесе концерт на стадион “Академик”, а през 2008 г. пя на рок фестивала в Каварна. В момента обикаля света не само като солист, но и като част от триото “Холивудските вампири”, което включва още актьора Джони Деп и китариста на “Аеросмит” Джо Пери. ", "date": "2019.06.30", "title": "Алис Купър и жена му сключили пакт на смъртта"}
{"url": "https://www.24chasa.bg/novini/article/7535523", "text": "Професиите на чиновници и администратори първи ще изчезнат и ще бъдат заменени с изкуствен интелект. Това прогнозираха учени по време на научна конференция, чийто домакин беше Русенският университет. Технологиите на бъдещето са трудни за предсказване, но в някои държави вече се готвят за този момент, предаде  Проф. Аврам Ескенази, който е сред основателите на секцията по Софтуерни технологии на Института по математика и информатика при БАН казва, че новите програмисти вече ще работят по абсолютно различен начин. Според проф. Ескенази тайванското правителство например вече обучава 1 000 души, които правят изследвания на изкуствения интелект с идеята, че след 10 години може би това ще са най-търсените специалисти. И ако перспективата е професията на банковия чиновник да изчезне до 5 години, то има такива занятия, които ще оцелеят, казва ученият. Въпреки развитието на изкуствения интелект, ще останат работни места, в които хората не могат да бъдат заменени от компютрите. Сред тях са адвокатитите, прокурорите, търговците, чиято работа трудно може да бъде поверена на разумни машини.", "date": "2019.06.30", "title": "Чиновници и администратори първи ще бъдат заменени с изкуствен интелект"}
{"url": "https://www.24chasa.bg/novini/article/7535535", "text": "Летният сезон в Пампорово вече е открит, лифтовете работят на пълни обороти. Сред атракциите са плуване, колоездене, езда, преминаване по алпийски маршрути, заедно с опитни водачи, както и много видове спорт, предаде  „Има голям интерес сред колоездачи и хора, които обичат разходките. Напоследък туристите все повече предпочитат планината пред морето. През топлия сезон се организират значителен брой екскурзии в планината”, каза планинският водач Десислава Стайкова. След инцидента в Родопите, при който туристка беше убита от мълния, експертите съветват да следим прогнозите за времето и да бъдем внимателни, когато излизаме на поход. „Има доста опасности. Никога не излизайте в планината, когато има гръмотевици и светкавици. Бих препоръчала, ако решите да тръгнете на преход, да бъдете оборудвани и с противоалергични лекарства, тъй като има бум на ужилванията от пчели. Съветвам и да се използват утвърдените маршрути”, добави Стайкова.", "date": "2019.06.30", "title": "Какви са съветите за безопасно лято в планината?"}
{"url": "https://www.24chasa.bg/novini/article/7535542", "text": "Доналд Тръмп се ръкува през границата с водача на Северна Корея Ким-чен ун и прекрачи демаркационната линия, с което стана първият действат президент на САЩ, стъпил на севернокорейска територия, съобщи БТА, като се позовава на световни агенции.  В миналото в КНДР са пребивавали двама бивши американски президенти - Джими картър през 1994 и 2010 г. и Бил Клинтън през 2009 г. Тръмп каза на събеседника си, че за него е голяма чест да бъде на това място. \"Горд съм, че стъпих в Северна Корея отвъд линията\", обяви той и добави, че не чувства прекрасно. Чрез преводач Ком Чен-ун поздрави Тръмп, че е прекрачил демаркационната линия, което нарече \"смел и решителен акт\", който \"означава, че искаме да сложим край на неприятното минало\". Ким Чен-ун премина линията и стъпи на южнокорейска територия и тогава президентът на САЩ каза, че ще го покани в Белия дом. Тази трета среща на Тръмп и Ким стана пред обективите на телевизионни камери и предавана на живо по американски новинарски канали. Засега няма признаци за пробив в замрелите преговори за ядрено разоръжаване на Северна Корея, отбеляза АП. Според ТАСС двамата лидери са започнали преговори в т.нар. Дом на свободата от южната страна на границата.", "date": "2019.06.30", "title": "Тръмп стъпи в Северна Корея, ръкува се с\nс Ким Чен-ун (Снимки)"}
{"url": "https://www.24chasa.bg/novini/article/7535537", "text": "Рокади в изпълнителното  бюро на БСП, готви Корнелия Нинова. Те ще бъдат представени пред националния съвет на партията, кйто се събира днес по обяд на Позитано 20. В момента тече заседание на червеното ръководство.  По първоначална информация от бюрото изхвърча Валери Жаблянов, който бе един от основните опоненти на Нинова след евроизборите и бе спряган като кандидат за лидерския пост на конгреса преди седмици.  Жаблянов е отнесъл критики и в последните дни тъй като не се е включил в заседание на ПАСЕ на което се е гласувала Истанбулската конвенция.  Червеното изпълнително бюро ще бъде разширено и в него се очаква да влязат бившия регионален министър Асен Гагаузов и Весела Лечева. Включването на Гагаузов се възприема като знак към местните структури с оглед предстоящите избори наесен. Ще бъде създаден нов Стратегически съвет по идеология, който ще бъде оглавен от Янаки Стоилов. Очаква се това звено да измести работата на партийната комисия по идеология която се управлява от Жаблянов.  Очаква се да бъде избрано и ново ръководство на предизборния щаб на БСП след като щефът му Георги Свиленски подаде оставка. С оглед на твърде малкото оставащо време до изборите е възможно начело на щаба да бъде поставен един от заместниците на Нинова - Кирил Добрев, Деница Златева или Владимир Москов.  Червеният пленум днес трябва да обсъди и реорганизация на бюджета на партията с оглед планираното от ГЕРБ орязване на държавната субсидия. ", "date": "2019.06.30", "title": "Нинова вади Жаблянов от червеното бюро, Весела Лечева и Асен Гагаузов влизат в него"}
{"url": "https://www.24chasa.bg/novini/article/7535544", "text": "Защитен вид ниска теменуга (Viola pumila) е преместена от бъдещото трасе на АМ „Европа“. Предприетите дейности са част от мерките за опазване на околната среда при реализацията на проекта. Решението по ОВОС предвижда изместване на малка популация от ниска теменуга, която расте в идентифицирани местообитания, попадащи в трасето на пътя София - Калотина, в близост до Алдомировското блато. Теменугата е включена в Червената книга на България през 1984 г. с категория „изчезнал вид“, а в изданието от 2011 г. е с категория „застрашен вид“, съобщават от АПИ.  Преместването на защитеното растение се извърши от екип от експерти в края на юни, преди да е завършил процесът на пълно разпукване на семенните кутийки, след цъфтежа през април и май. Целта е разпръсването на семената да стане на новото им местообитание, което е идентично на сегашното и е в защитената местност „Алдомировско блато”. С цел минимизиране на рисковите фактори, преместването на растенията бе извършено в късния следобед в събота, когато слънцето не е силно и температурите са по-ниски. Планът за преместване на защитените растения е съгласуван от РИОСВ София, като компетентен орган по околната среда за изпълнение на поставените условия и мерки в решението по ОВОС за обекта. Преместването е съгласувано и с община Сливница, тъй като теменужките ще бъдат на подходящи за вида общински имоти. Модернизацията на 17 км от първокласния път I-8 София-Калотина между Драгоман и Сливница започна в средата на май, където ще бъде изградено второ платно, а старото ще бъде реконструирано. Инвестицията е за 117,3 млн. лв. и е от републиканския бюджет. Срокът за завършване на строителните работи е 2021 г. В сряда - 25-ти юни, беше спряно движението по 5-километров участък от първокласния път Драгоман - Сливница, като трафикът се пренасочи по стария път Калотина - София.", "date": "2019.06.30", "title": "Защитен вид ниска теменуга е преместена от бъдещото трасе на АМ „Европа“"}
{"url": "https://www.24chasa.bg/novini/article/7535560", "text": "България е замесена в международен скандал с медикаменти, според разследване на bTV. Става въпрос за фалшифицирани опаковки на онколекарства. Опаковките са изнесени от страната ни за Холандия. Лекарствата са предназначени за пациенти, които се лекуват в болница. Това е първият случай на фалшификация, уловен от Европейската система за проверка на лекарствата, предаде  Фалшифицираните опаковки с онколекарства са изнесени от български търговец за холандски. Когато холандският ги проверява в т.нар. система за верификация, установява проблем. Кодът, който е уникален за всяка опаковка, съдържа данни, че става въпрос за партида с изтекъл срок на годност. И също така се разминава с информацията, отпечатана на самата опаковка. Три месеца след старта на системата за проверка на лекарствата с рецепта е регистриран първият случай на фалшификат. \"Забелязахме, че серийният номер върху опаковката не отговаря на серийния номер в матричния код, който системата разпознава, и затова докладвахме за предполагаема фалшификация. В последствие се потвърди, че тези 4 опаковки наистина са фалшифицирани\", обясни Каспър Ърнст, Асоциация на паралелните търговци на лекарства в Европа. Анализ на фирмата производител на оригиналното лекарство доказва, че съдържанието отговаря количествено и качествено. Фалшифицирани са само опаковките, за да бъдат изнесени зад граница. \"Холандските пациенти са предпазени от вливането на лекарствен продукт с изтекъл срок на годност, който е поставен във фалшифицирана опаковка. Ако нямахме система за верификация, нямаше този фалшификат да бъде открит\", заяви Деян Денев, Българска организация за верификация на лекарствата. По случая се води международно разследване. Българската агенция по лекарствата временно спря дейността на българския търговец, изнесъл фалшивите опаковки. След събиране на цялата информация от Европейската агенция по лекарствата - холандската и нашата агенция, цялата информация ще бъде предоставена на прокуратурата\", обясни Богдан Кирилов, изп. директор на ИАЛ. В понеделник скандалът ще бъде обсъждан в Брюксел на среща между регулаторните органи и Европейската комисия.", "date": "2019.06.30", "title": "Фалшиви опаковки за онколекарства били изнесени от България за Холандия"}
{"url": "https://www.24chasa.bg/novini/article/7535567", "text": "Нови изследвания показват, че дълголетието на хората ще се увеличи драстично до 2030 г. Според американски център за проучвания \"Pew\" до 2050 г. се очаква да има над 3.7 милиона столетници в света. Прогнозите показват, че жена родена през 2030 г. ще доживява средно до 83.3 години, а мъж до 79.5 години. \"Средната възраст в България за мъжете е 71 г., а за жените 76 г., това е 2018 г. Средно 74.5 г. - това е непрестижна възраст за България, обидна, защото по цял свят и особено в по-напредналите страни, всичко е 80 г.\", казва пред bTV проф. Димитър Чавдаров, автор на книгата \"Да остаряваш бавно, е изкуство\". Сред основните фактори, които влияят на стареенето и предопределят старостта, са начинът на хранене, стресът, пушенето и местоживеенето. \"Най-сериозният дефект в храненето на хората е препеченото – кафяво има ли отгоре е лошо. На второ място - огромните количества захари и тлъстини. Тези неща, за да се развиваме нормално трябва да ги има при нас, но в определена хармония и съвкупност. Шоколадът е една от най-полезните храни – умерено, качествено, даже белгийците създадоха един шоколад за дълголетие. Испанците отдават дълголетието на виното. Испанското вино съдържа ресфиратрол - един от факторите, гарантиращ дълголетие. При гърците зехтина. Все пак тези минават за щастливи нации, а българите не са щастлива нация. Тя се определя с няколко параметри и в световните класации ние минаваме на ниско място\", пояснява още проф.Чавдаров. В класацията с 10-те най-щастливи страни за 2019 г. попадат 8 европейски, като челната позиция е отредена на Финландия. Друга класация, обаче показва, че в Япония има най-голям брой население над 100- годишна възраст. От страна на изгряващото слънце е и 116-годишната Кейн Танака, обявена официално през март тази година за най-старият жив човек в света. Има един народ хунза в Тибет, който се смята за най-щастлив. Столетниците са най-много, а е толкова първобитен, токова примитивен, но хора на 90, на 100 години си орат си работят с нормален ритъм, постоянен\", разказва професорът.", "date": "2019.06.30", "title": "До 2050 г. се очаква да има над 3.7 млн. столетници в света"}
{"url": "https://www.24chasa.bg/novini/article/7535688", "text": "Страните от Западните Балкани са наши европейски съседи и имат европейска перспектива, заяви днес германският канцлер Ангела Меркел по повод предстоящата среща на високо равнище за този регион в рамките на Берлинския процес, която ще се стои в град Познан, Полша, съобщи Танюг, цитирана от БТА.  Във видео послание Меркел изтъкна, че за осъществяването на европейската перспектива е необходимо страните от региона да решат многобройни спорове и изпълнят необходимите условия. Пътят продължава да е пълен с камъни, подчерта Меркел. В Познан в петък, на 5 юли, ще се състои конференция за Западните Балкани, в която ще участва Меркел, по инициатива на която през 2014 г. стартира Берлинският процес с цел да се ускори диалогът и да се увеличат възможностите за сътрудничество между страните в региона. В региона съществуват позитивни примери за диалог, заяви в декларация германският канцлер, специално изтъквайки решаването на дългогодишния спор за името на Северна Македония. С политическа смелост както на премиера на Северна Македония Зоран Заев, така и на гръцкия премиер Алексис Ципрас този конфликт стана възможно да се реши, подчерта Меркел. Тя каза, че този позитивен пример трябва да окуражи решаването на проблемите в Босна и Херцеговина и между Сърбия и Косово.", "date": "2019.06.30", "title": "Меркел: Страните от Западните Балкани\nимат европейска перспектива"}
{"url": "https://www.24chasa.bg/novini/article/7535694", "text": "Доналд Тръмп напусна тази вечер Сеул на борда на Еър форс 1 след историческата си визита на Корейския полуостров, съобщи Франс прес, цитирана от БТА.  Той стана първият действащ американски президент, стъпил на севернокорейска земя. Тръмп ще се върне във Вашингтон, след като се срещна през деня с лидера на Северна Корея с Ким Чен-ун в демилитаризираната зона между двете Кореи. Двамата лидери направиха няколко крачки на севернокорейска територия по време на третата им среща в рамките на една година.", "date": "2019.06.30", "title": "Тръмп отпътува от Сеул обратно за Вашингтон"}
{"url": "https://www.24chasa.bg/novini/article/7535699", "text": "Мъж на 49 години от Велико Търново е станал донор на сърце и бъбреци. Той е бил приет на 27 юни в реанимацията на Вeликотърновската болница с мозъчен кръвоизлив, съобщиха от пресцентъра й. Ден по-късно е изпаднал в мозъчна смърт. Неговите близки са взели решението да дарят органите му на хора, за които те са единствен шанс за живот. Сърцето на донора е трансплантирано вчера в болницата \"Св. Екатерина\" в София, а двата бъбрека - в Александровската болница, уточниха от болницата във Велико Търново. Координатор на донорската ситуация е била д-р Ваня Лъчезарова. Ръководството на областната болница във Велико Търново изразява огромната си благодарност на близките.", "date": "2019.06.30", "title": "Мъж на 49 години от Велико Търново е станал донор на сърце и бъбреци."}
{"url": "https://www.24chasa.bg/novini/article/7535704", "text": "Утайката за кафе е чудесно средство за подхранване на растения, а както се оказва и за производство на чаши за...кафе, съобщава сайтът Ред ферит, цитиран от БТА.  Водена от идеята за борба с отпадъците, компания Kaffeeform със седалище в Берлин, Германия, е започнала производството на кафени чашки за многократна употреба, използвайки за целта утайката от ободряващата напитка. Така загрижените за планетата и околната среда хора могат да пият кафе в чаши, направени от \"кафе\". От компанията отбелязват, че проблемът не е в утайката, а в чашите. Тези за еднократна употреба в крайна сметка се озовават в сметища, където остават с години. Когато са \"готови да срещнат своя край\", биоразградимите чашки на Kaffeeform лесно могат да бъдат компостирани. За направата им от компанията използват утайка, дървесина и естествени смоли. За изработването на една чашка са необходими няколко чаши утайка.", "date": "2019.06.30", "title": "Компания предлага чашки за кафе от утайка"}
{"url": "https://www.24chasa.bg/novini/article/7535807", "text": "Председателят на Европейския съвет Доналд Туск е предложил да се даде поста на председател на Европейската комисия на левоцентристкия политически блок, предаде Ройтерс, като се позова на германски съветник в Европейския парламент, присъствал на разговори по темата, състояли се днес. Туск, който по-късно днес ще ръководи извънредното заседание на Европейския съвет, на което ще бъдат разпределени водещите постове в блока, се е срещнал с ръководителите на различните групи в ЕП. Той е предложил още европейските десноцентристи да вземат постовете на върховен представител на ЕС за външната политика и на ръководител на ЕП, разказва германският съветник в ЕП Тобиас Тойшер. Туск е предложил още центристкият алианс, който включва и партията на френския президент Еманюел Макрон, да получи председателския пост на Европейския съвет, предаде БТА.  Не е ставало дума за кандидат за ръководител на Европейската централна банка, казва германският представител. Според евродепутати Туск е споменал имена днес за заемане на ръководните постове в ЕС, включително и име на социалдемократ за председател на Европейската комисия, предаде ДПА. Агенцията обаче не посочва конкретни имена, споменати от Туск. Това означава, че германецът Манфред Вебер - евродепутат, който беше водещ кандидат на десноцентристите за председател на ЕК - няма да получи поста, въпреки че Европейската народна партия получи най-много места в ЕП на евровота през май, отбелязва ДПА.", "date": "2019.06.30", "title": "Туск предложил левоцентристите да получат председателския пост на ЕК"}
{"url": "https://www.24chasa.bg/novini/article/7535805", "text": "Ротарианци от цялата страна се събраха във Велико Търново за ротацията на постовете и началото на новата ротарианска година, предадоха от организацията. Церемонията по размяната на огърлиците се проведе в събота вечерта в залата на МДТ \"Константин Кисимов\". Първи своите инсигнии размениха досегашният гуверньор Веселин Димитров, който предаде поста на великотърновеца Митко Минев. Адвокат Минев се качи на сцената заедно със своята съпруга Даниела Минева, за да благодари за високата чест и отговорност, която му гласуваха ротарианците в страната. Той увери всички, че ще работи с цялото си сърце и душа за просперитета на най-голямата хуманитарна организация. От името на кмета на Община Велико Търново Даниел Панов приветствие поднесе заместник-кметът Снежана Данева - Иванова. Тя изрази признанието на общинската управа и на гражданите на старата столица за активната и неуморната дейност на Ротари клуб - Велико Търново. Снежана Данева поздрави участниците в церемонията и каза, че нейното провеждане именно тук е признание за града и за неговия авторитет. Тя подари на адвокат Минев авторска икона на Исус Христос, която да го пази и закриля в нелеката му служба на най-високата стъпало в йерархията на Ротари - България. Тържеството продължи с размяна на огърлиците между паст президентите и новите президенти на Ротари клубовете в страната и младежите структури Интеракт и Ротаракт. Великотърновският клуб ще бъде ръководен от адвокат Кирил Андреев. Двама великотърновски ротарианци - паст президентът Росен Великов и един от основателите на клуба инж. Банко Банков, бяха наградени за своите заслуги през изминалата ротарианска година с отличието \"Пол Харис\". Церемонията приключи с подарък за всички - оперно-симфоничен концерт, представен от оркестър, хор и солисти от МДТ. Празникът на ротарианците продължи с с официална вечеря, на която бяха приети нови членове на Ротари клуб - Велико Търново. За пръв път в неговата 80-годишна история в структурата влизат жени. Своята клетва за безкористна служба на обществото и вярност на каузите на Ротари положиха Мила Милчева и Мартина Маринова.  Вълнуващ момент беше, че заедно с нея в клуба беше приет и нейният баща Венцислав Маринов. Особено впечатляващо беше изказването на великотърновеца Борислав Бойнов, който почти 30 години живее, работи и развива активна ротарианска дейност в Зимбабве, Южна Африка. Той не скри вълнението си от това, че е в родния си град и подари на дистрикт гуверньора Митко Минев специални семена от африканско виолетово дърво. Търновските ротарианци обещаха то да бъде засадено до бъдещия слънчев часовник срещу централната поща в града - поредния символ на Ротари в историческата и духовна столица на България. Община Велико Търново зарадва участниците в тържеството със спектакъла \"Звук и светлина\". На вечерята беше разиграна и \"тиха\" томбола. Събраните средства от нея и от урните във фоайето на театъра са в размер над 3000 лева. Те ще бъдат използвани за поредната кауза на Ротари клуб - Велико Търново „Плод за капка кръв” - проект посветен на преванцията на диабет при децата.", "date": "2019.06.30", "title": "Ротарианци от цялата страна се събраха във Велико Търново за смяната на постовете"}
{"url": "https://www.24chasa.bg/novini/article/7535850", "text": "Виетнам подписа днес споразумение за свободна търговия с Европейския съюз. Това е една от най-амбициозните сделки на евроблока с развиваща се пазарна икономика, отбелязва ДПА. На церемонията по подписване на сделката, състояла се в Ханой, присъстваха виетнамският премиер Нгуен Суан Фук и еврокомисарят за търговията Сесилия Малмстрьом. Самата сделка бе подписана от страна на ЕС от румънския министър на предприятията, търговията и предприемачеството Щефан-Раду Опреа, чиято държава е ротационен председател на ЕС за първите шест месеца на годината и от виетнамския министър на търговията Чан Туан Ан, предава БТА. \"Това е най-амбициозното споразумение за свободна търговия, което ЕС подписа с развиваща се пазарна икономика\", подчерта Малмстрьом на пресконференция след подписването. Тя определи подписването на договора като \"крайъгълен камък\". Съгласно договора, който трябва да бъде ратифициран от Европейския парламент и от виетнамския парламент, ЕС и Виетнам ще елиминират 99 процента от митата си. Сделката ще редуцира и нетарифните пречки пред ЕС и ще отвори сектора на виетнамските услуги и пазари за обществени поръчки и доставки за компании от ЕС. Виетнам едно време беше една от най-бедните страни в света. Сега е сред най-бързорастящите икономики в света. Виетнамският БВП се увеличи с 7,08 процента през 2018 г. Сделката с ЕС обаче бе подложена на критики от страна на правозащитници. В отворено писмо до председателя на Европейския съвет Доналд Туск и евродепутата Бернд Ланге, председател на комисията за международна търговия в ЕП, активисти от виетнамското гражданско общество призоваха ЕС да настоява за по-големи политически реформи във Виетнам, преди да пристъпи към подписване на сделката. Виетнам, който е комунистическа страна с еднопартийно управление, забранява до голяма степен дисидентите. Базираната в САЩ правозащитна организация Проект 88, която следи за спазването на човешките права, твърди, че има 264 политически затворници във виетнамски затвори, въпреки че виетнамското правителство казва, че в затворите няма такива затворници. Германия по-специално се конфронтира с Виетнам по въпроса за човешките права в последните години заради предполагаемо отвличане в Берлин. Според германските власти бившият висш кадър на виетнамската петролна компания ПетроВиетнам Чинх Суан Тханх, издирван в родината си за финансови престъпления, е бил отвлечен през юли 2017 г. в Берлин от виетнамски правителствени агенти и отведен във Виетнам. След това той беше осъден на доживотен затвор по обвинения за корупция. Виетнам отрича да е имало отвличане и твърди, че Тханх се е върнал доброволно в родината си. По повод сключването на сделката днес Асошиейтед прес припомня, че Виетнам е вторият най-голям търговски партньор в Югоизточна Азия на ЕС, като през изминалата година стокооборотът между двете страни е бил 56 милиарда долара, според данни на националните статистически служби. Преговорите за договора, подписан днес, се водят от 2012 г., припомня още агенцията. Тя припомня, че според него Виетнам се ангажира да спазва стандартите за устойчиво развитие, включително и подобряване на ситуацията с човешките права, да защитава правата на работниците и да се придържа към ангажиментите за справяне с климатичните промени, съгласно разпоредбите на Парижкото споразумение за климата. Това е втората сделка на ЕС за свободна търговия със страна от Югоизточна Азия след тази със Сингапур. Новото споразумение е възприемано като още една стъпка към постигането на всеобхватна търговска сделка с Асоциацията на страните от Югоизточна Азия, обединяваща 10 държави с общо население от 650 милиона души.", "date": "2019.06.30", "title": "ЕС и Виетнам подписаха споразумение за свободна търговия"}
{"url": "https://www.24chasa.bg/novini/article/7535863", "text": "Пожар горя в жилищна сграда на ул. „Иван Вазов” в София, съобщава  . Апартамент се е запалил в една от старите сгради, съобщиха от МВР. Две жени са леко обгазени и са откарани за преглед в болнично заведение. Екип на пожарната е потушил пожара.                                                                                                                                                                                                                                                                                                                       ", "date": "2019.06.30", "title": "Пожар горя в жилищна сграда в София, две жени са ранени"}
