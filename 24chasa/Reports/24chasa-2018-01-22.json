{"url": "https://www.24chasa.bg/novini/article/6676833", "text": "Шефът на Комисията за отнемане на незаконно придобитото имущество (КОНПИ) и бивш зам.-министър на правосъдието Пламен Георгиев е най-вероятният председател на новата мегакомисия за борба с корупцията. Такива са очакванията в Народното събрание, макар и въпросът до момента да не е обсъждан в средите на управляващите. От ГЕРБ не казват кога ще бъдат избрани 5-имата членове на бъдещия мегаорган, едно от звената в който ще е КОНПИ. Нямало да се бавят, след като вече бе отхвърлено ветото на държавния глава Румен Радев върху закона. Според текстовете от него новата комисия трябва да бъде избрана до 2 месеца. Дотогава КОНПИ ще изпълнява функциите на комисия “Антикорупция”. При представянето на приоритетите на българското председателство премиерът Бойко Борисов обеща, че България ще се справи с проблема корупция до 2-3 г. Пламен Георгиев е бил прокурор, преди да бъде назначен като зам.-министър на правосъдието през 2011 г. в първия кабинет на Бойко Борисов. През 2013 г. пак от правителството на сегашния министър-председател Георгиев бе избран за председател на КОНПИ. Георгиев бе във фокуса на общественото внимание преди месец, когато стана ясно, че е проверен бизнесът на издателя Иво Прокопиев. Водената от него КОНПИ бе похвалена в последните доклади на ЕК за борбата с корупцията у нас.", "date": "2018.01.22", "title": "Пламен Георгиев с най-голям шанс да оглави мегаоргана “Антикорупция”"}
{"url": "https://www.24chasa.bg/novini/article/6676761", "text": "Израелски учени възстановиха и дешифрираха единия от двата свитъци от Мъртво море, които досега не бяха интерпретирани, съобщи АФП, цитирана от БТА. Малките фрагменти пергамент с криптирани надписи на еврейски - над 60 на брой, се смятаха за идващи от различни документи. Ешбал Ратсън и Джонатан Бен-Дов от университета в Хайфа обаче установиха, че те са свързани. В дешифрирания свитък се споменава календарът от 364 дни на есените - еврейска секта, заселила се в пещерите на Кумран. Много експерти смятат, че свитъците от Мъртво море са написани от тях. Споменават се и годишните празници за винената и маслинена реколта, които вече не се отбелязват от юдаизма. Двамата учени вече работят върху дешифрирането на втория ръкопис. Свитъците от Мъртво море - 900 ръкописа на пергамент и папирус, открити от 1947 г. до 1956 г. в кумранските пещери, се смятат за едни от най-значимите археологически находки на всички времена. Сред тях има религиозни текстове на еврейски, арамейски и гръцки, както и най-древния известен Стар завет. Най-старите документи са от 3 в. пр. н. е.", "date": "2018.01.22", "title": "Учени дешифрираха свитък от Мъртво море"}
{"url": "https://www.24chasa.bg/novini/article/6676754", "text": "Плесници и вербална агресия – това показват видеоклипове, заснети в центъра за деца и младежи с увреждания „Хризантема” в Габрово. Кадрите станаха достояние на медиите след междуличностен конфликт и обвинения сред персонала на дома, разказва  Достъпът до тези жилища е ограничен. В „Хризантема” са настанени седем деца и трима младежи с увреждания, като грижите за тях са денонощни. Потресаващите видеокадри са направени в период от две години от 2016 и 2017 г. Разкритията прави ръководителят на центровете за настаняване, след като подчинени ѝ пращат проверка. На кадрите се чуват заплахи от страна на жените, които работят в дома, вижда се и че посягат на децата. „На видеозаписите се вижда вербална агресия, плесници… Лично аз не съм ставала свидетел. Децата не могат да говорят, те не могат да кажат какво се случва”, пояснява Маринела Лазарова, която е ръководител на домовете „Хризантема” и „Мирни дни”. Услугата стартира по проект още през 2013 г. През 2016 г. след първия направен запис от социален служител на побой над момиче, директорката твърди, че е сезирала социалната служба към местната община. Оттам обаче твърдят, че разбират за нередностите в средата на януари. „Трябва да се проследи процеса кой и по какъв начин е допуснал това, как е направен този запис и защо не е реагирано на момента”, заяви Даниела Василева от общината. Днес в дома влязоха проверяващи от отдел „Закрила на детето”. Освен дирекция „Социално подпомагане” проверка по случая прави и прокуратурата.", "date": "2018.01.22", "title": "Възпитателки тормозят деца с увреждания в Габрово (Видео)"}
{"url": "https://www.24chasa.bg/novini/article/6676778", "text": "На санитар, осъден на доживотен затвор в Германия за две убийства, бяха повдигнати обвинения за още 97 убийства на пациенти, предадоха световните агенции. Нилс Хьогел бе обвинен за 35 убийства в северозападния германски град Олденбург и за още 62 в близкия Делменхорст, предава БТА. През ноември представители на властите казаха, че 40-годишният санитар може да е убил над 100 човека за няколко години. Хьогел бе осъден през 2015 г. на доживотен затвор за убийството на двама пациенти и за опит за убийство на други двама в Делменхорст. Той е работил в местна болница от 2003 до 2005 г., а преди това, между 1999 и 2002 г., в Олденбург.", "date": "2018.01.22", "title": "Санитар с доживотна присъда за 2 убийства в Германия бе обвинен за смъртта на още 97 пациенти"}
{"url": "https://www.24chasa.bg/novini/article/6676782", "text": "Министрите на външните работи на страните от Европейския съюз призоваха днес в Брюксел да се извърши бързо разследване на убийството на косовския сръбски политик Оливер Иванович и да продължи диалогът между Белград и Прищина, предаде агенция Хина, цитирана от БТА. Това съобщи хърватският външен министър Мария Пейчинович Бурич след министерската среща в Брюксел. \"Споменат бе въпросът за Косово и убийството, станало там. Заключението беше, че трябва да се направи бързо разследване, да се продължи диалогът между Прищина и Белград и да се гарантира, доколкото е възможно, подобно нещо да не се повтаря, защото става дума за опасен прецедент\", каза Пейчинович Бурич. Оливер Иванович бе застрелян миналия вторник пред офиса на водената от него партия Гражданска инициатива в Косовска Митровица. Научавайки новината, сръбският екип за технически диалог с Прищина напусна преговорите, които се водят в Брюксел с посредничеството на ЕС.", "date": "2018.01.22", "title": "Хърватия: Убийството на Оливер Иванович е опасен прецедент"}
{"url": "https://www.24chasa.bg/novini/article/6674985", "text": "През 2018 г. на българския пазар на жилища ще настъпи своеобразен пик, а след това броят на сделките ще намалее и ще спре ръстът на цените. Това е прогнозата в два анализа на имотния пазар - на най-голямата агенция в страната “Адрес” и на “Арко риъл естейт”. От няколко години купуването на жилище става все по-тясно обвързано с отпускането на ипотечни кредити. Тенденцията не е нова, но през 2017 г. е доста отчетлива. През миналата година 65% от сделките за жилища са с банково финансиране основно заради спада на лихвите в комбинация с растящите доходи. Ипотеката покрива между 50 и 80% от стойността на имота. Този показател се променя най-динамично на годишна база - увеличава се двойно спрямо 2016 г. и вече достига 18% от всички сделки. - през 2017 г. делът им се е стопил над 3 пъти и вече представляват 3%, отчитат от “Адрес”. “През 2016 г., а и преди това – през 2015-а и 2014 г., купувачите предпочитаха да влагат спестени средства, за инвестирането на които не виждат по-добра алтернатива. Затова външното финансиране стоеше в границата под 50% от цената на сделката”, казва изпълнителният директор на “Адрес” Георги Павлов. Но от края на тази година се очаква лихвите да започнат да се вдигат. В анализа на “Арко риъл естейт” се казва, че по-осезаема промяна в паричната политика на Европейската централна банка (ЕЦБ) се очаква от 2019 г. и лихвените нива в Европа В никакъв случай не се очакват резки увеличения, а при първоначалното вдигане на основните лихви най-вероятно банките ще поемат част от тежестта, както се случи в САЩ при първото увеличение на ставките, казват от агенцията. Т.е. охлаждането на имотния пазар ще дойде по естествен път, което ще доведе и до задържане на цените. Търсенето на имоти е намаляло и през 2017 г. спрямо 2016 г., ако се съди по данните на Агенцията по вписванията, цитирани в анализа на “Арко риъл естейт”. Спадът на сключените сделки, е 6,4%. Вярно е, че агенцията дава само обобщена справка за всички имотни сделки, без значение дали става въпрос за индустриални имоти, жилища или земеделски земи, но тенденцията е очевидна. Според анализа на “Адрес”, почиващ върху данни на самата агенция, най-много сделки през 2017 г. са сключени в ценовия сегмент от 50 000 до 70 000 евро, следвани от 70 000 - 100 000 евро, като формират съответно 30 и 24% от всички. Сделките за над 100 000 евро са 19%. Последните данни на европейската статистическа служба Евростат, които са за второто тримесечие на 2017 г., показват, че в ЕС с 8,6%. Лидер е Чехия с 13,3%, следвана от Ирландия с 10,6%, Литва с 10,2% и Латвия с 9,6%. Според консултантската компания Knight Frank през третото тримесечие на 2017 г. България е на 16-о място по ръст на цените на жилищата от 55 наблюдавани от компанията пазари по света. Охлаждането на имотния пазар, което предстои, най-вероятно няма да доведе до спад на цените, а по-скоро до забавянето на ръста им. Интересното е, че ако се разгледат актуалните средни цени на жилищата по кварталите на столицата, ще се види, че и през 2017 г. в някои от тях цените почти са престанали да растат. При средно увеличение от 6,3% на годишна база, в “Манастирски ливади” например той е 2,15%, а в “Яворов” - 2,2. и пазарът е като застинал. Докато в “Манастирски ливади” е точно обратното - има презастрояване и липса на инфраструктура. Което понижава цените на имотите там и ако това не е отчетено точно през 2017 г., със сигурност ще се случи съвсем скоро. Според анализа на “Арко риъл естейт” “Манастирски ливади” е на предпоследно място в списъка на софийските квартали, за които се получават запитвания за покупка на жилища. Ръстът на цените е най-висок в “Младост”. Това се дължи на няколко фактора. Първо, кварталът се приема като разумен избор за средната класа на София, а и има изградена инфраструктура и е в близост до два от големите бизнес райони. “Интересът към имотите в “Младост” е традиционно стабилен през последните няколко години. Политическите промени в управлението на ниво район показаха за първи път в историята на града силата на гражданската позиция. Провокирана заради протестите дискусия доведе до поредица от лавинообразни действия от страна на всички участници на пазара”, припомнят от “Адрес”. В “Младост”, а и на други места в София и големите градове инвеститорите бяха поставени пред още един важен избор - в кой ценови сегмент да се позиционират. Към момента ( ). Повлияни от активния пазар и позитивните обществени нагласи, някои от тях отново се изкушават да инвестират в парцели свръх възможностите си. “Ситуацията, в която се намираме в момента, създава реален риск част от започнатите проекти да не бъдат завършени и купувачите трябва да го имат предвид. Съветвам ги да проучват инвеститорите много внимателно, да търсят защитни механизми и преди всичко да избират предприемачи, които не се нуждаят от сериозно авансово плащане. Само по себе си това изискване е сигнал за повишено внимание”, казва Георги Павлов. Според анализа на “Арко риъл естейт” предлагането на жилищни имоти в София през третото тримесечие на 2017 г. отчита спад от 23,24% спрямо същия период на 2016 г. Около 5,09% от имотите на пазара са къщи, а основната група - 92,37%, са апартаменти. Останалите жилищни имоти (ателие, мезонет, етаж от къща) представляват едва около 2,54% от общото предлагане. Най-голямо за периода се отчита при 3-стайните жилища (46,83%), като общо за столицата следвани от 2-стайните апартаменти (39,95%) и средна офертна цена от 1032 евро. В дъното на класацията остават многостайните (7,99%) със средна офертна цена от 1023 евро, и едностайните (около 4,68% от общото предлагане) и средна цена 891 евро.", "date": "2018.01.22", "title": "През 2018 г. пазарът на жилища губи инерция"}
{"url": "https://www.24chasa.bg/novini/article/6676809", "text": "Скромна група протестира сутринта  пред БНТ, а друга по-сериозна - от интелектуалци, поиска Съветът за електронни медии да провери дали програмният директор Емил Кошлуков се намесва в предаването “Денят започва с култура”. СЕМ получи сигнала и започва проверка. Самият Кошлуков, чиято оставка се иска, настояваше точно за това - ако има натиск, това да се провери от регулатора. Водещите на предаването прочетоха в ефир декларация, в която казват, че има “намеса в изборите на екипа как да бъдат представяни определени гости и какви въпроси да им бъдат задавани”. Основният упрек на Кошлуков към “Денят започва с култура” е, че рейтингът му е нисък. А екипът на предаването вече готви промени в концепцията му, обяви пред “24 часа” генералният директор на БНТ Константин Каменаров. “Предаването е идеално, то е чудесно, единственото, което може да му се случи, е да стане просто по-готино.” А на въпрос какво предстои оттук нататък в предаването Каменаров отговори така: “Предстоят спокойствие и професионална работа. Нито повече, нито по-малко.”", "date": "2018.01.22", "title": "Каменаров обеща спокойствие след сблъсъка с “Денят започва с култура”"}
{"url": "https://www.24chasa.bg/novini/article/6676823", "text": "България заема изключително важно място не само в Европейския съюз, но и на световната карта като туристическа дестинация и като фактор в туризма. Това каза в интервю за вечерния блок „Това е България“ на Радио „Фокус“ министърът на туризма Николина Ангелкова във връзка с участието на страната ни в най- голямото туристическо изложение в Мадрид - FITUR. Тя допълни, че страната ни става все по-популярна за туристическия пазар в Испания, поради което всяка година увеличава квадратурата на щанда си. Според министър Ангелкова само за 2017 г. повече от 75 хиляди испанци са посетили България, но освен за този пазар туристическото изложение FITUR представя страната ни и на другите пазари, рекламирани на втория по големина в Европа туристически форум. „FITUR все повече се налага като едно от най-големите туристически изложения, което събира на едно място министри на туризма от цял свят, представители на бизнеса и неправителствения сектор, както и браншови организации, които работят в тази сфера. Фактът, че всяка година имаме устойчив ръст на чуждестранните туристи – 7% за миналата година и 17% за 2016 година, показва, че резултатите ни са устойчиви и че стъпките, които предприемаме, макар и малки, са в правилната посока. Имаме значително по-висок ръст и в приходите от туризъм. Продължаваме да бъдем една от най-разпознаваемите дестинации на различните чуждестранни пазари“, уточни Николина Ангелкова. Тя подчерта, че са необходими много усилия в посока популяризирането на България в по-перспективните пазари като Китай, Япония, Южна Корея, Близкия Изток и САЩ. Според министъра на туризма България заема ключово място в сектора, но за да постигне начертаните цели предстои още много работа.", "date": "2018.01.22", "title": "Ангелкова: България е важна туристическа дестинация на световната карта"}
{"url": "https://www.24chasa.bg/novini/article/6676742", "text": "Лекарите със специалност \"Вътрешни болести\" да могат да работят самостоятелно и да помагат в болничната помощ, да се намали броят на специалистите, който медицинските стандарти изискват за всяко отделение и болниците в малките населени места да сключват договор със здравната каса като изпълнители на доболнична помощ. Тези предложения са обсъждали днес сдруженията на общинските и областни болници със зам.-здравния министър Жени Начева и представители на здравната каса. След като миналата седмица Министерството на здравеопазването заяви, че не може да изпълни искането на общинските болници за целева субсидия от 30 млн. лв., на срещата днес те разговаряха за промяна на клиничните пътеки и медицинските стандарти. \"До конкретни решения обаче не се стигна. Върнахме се в изходна позиция. Касата е добронамерена към промяната на стандартите, но ако ние успеем да убедим Бордовете по специалности  , които залагат високите изисквания\", обясни след срещата д-р Неделчо Тотев председател на Сдружението на общинските болници. До края на месеца здравното министерство трябва да качи на сайта си за обсъждане новите предложения за медицински стандарти. До тогава обаче ще бъдат обсъдени алгоритмите на клиничните пътеки и ако стандартите не отговарят на нашите изисквания, което най-вероятно ще се случи, ще трябва отново да ги преглеждаме, допълни д-р Тотев. \"За някои специалности да бъде намалена бройката с по един човек, а в реанимация, анестезиология, педиатрия и други, където специалистите са много дефицитни, да могат да работят на 4-часов работен ден\", каза управителят на болницата в Казанлък д-р Кети Маналова по БНР. \"Сега това условие изключително ограничава участието на такъв род специалисти в изпълнението на клиничните пътеки и подписването на договорите съ здравната каса\", разясни тя. Според нея специалността \"Вътрешни болести\" се дискриминира. „Мисля, че е време да настъпи ренесанс на специалистите по вътрешни болести и те да поемат една голяма част от болничната дейност. Това е една много широка специалност, която те са добили и са практикували години наред. Медицинските стандарти ограничават възможността на специалистите по вътрешни болести да работят по-широк спектър от дейности, както и самостоятелно“, подчерта д-р Манолова. Болниците в малките населени места да могат да сключват договор с НЗОК като изпълнителни на доболнична помощ, поискаха още общинските болници. Те разполагат с нужната апаратура и биха могли да работят в почивни, празнични дни и нощно време и да имат приходи от доболничната помощ. Искането за изплащане на надлимитната дейност от 2015 г. не бе обсъдено на срещата. Общинските болници обаче са категорични, че ще заведат дела, за да получат парите си. \"Ако има методика, по която да се изплатят тези средства или желание да се изработи, няма да завеждаме дела, но такова желание няма\", обясни д-р Тотев. Другият важен въпрос с отпукането на целева субсидия от 30 млн. лв. също не е бил обсъден, допълни той.", "date": "2018.01.22", "title": "Лекарите \"вътрешни болести\" да работят самостоятелно, искат общинските болници"}
{"url": "https://www.24chasa.bg/novini/article/6676852", "text": "В Народното събрание шансовете Истанбулската конвенция да мине са приблизително 50:50, показа проверка на “24 часа” ден преди дългоочаквания обществен дебат по темата. “За” са всички депутати на ГЕРБ, без двама - Вежди Рашидов и Георги Марков. Макар и да не са обявили все още позиция на парламентарната си група, почти сигурно е, че и ДПС ще подкрепи документа. По неофициална информация на “24 часа” там имало двама “против” - богословът Йордан Цонев и Делян Пеевски. Категорично “против” са всички депутати на “Обединени патриоти” и на БСП. Решаващи остават гласовете на “Воля”. Оттам в началото на месеца се разграничиха категорично от документа, но в последните дни не са заявявали позиция, което означава, че може и да са размислили. За да бъде одобрена конвенцията, е достатъчно депутатите от “Воля” да не влязат въобще в залата. Регистрират ли се, дори да се въздържат, гласовете на най-голямата партия и ДПС ще стигнат, дори без тези на посочените 4-ма “против”. Причината - ратификацията минава с мнозинството на присъстващите, а не на целия състав на НС. Фактът, че МС е приел документа, не води до задължителна ратификация. Ако той бъде одобрен и от парламента, получава автоматично водеща роля над националното законодателство. Резерви по спорните точки не са възможни и това е указано изрично в чл. 78 на конвенцията. Сред държавите, които не са я ратифицирали, макар и да са я подписали, какъвто е случаят и с България, са Великобритания, Хърватия, Гърция, Люксембург, Чехия, Словакия, Унгария, Исландия, Ирландия, Литва, Латвия и Украйна. Лидерът на депутатите от “Обединени патриоти” Волен Сидеров предупреди, че подписването на конвенцията през 2016 г. от тогавашния правосъден министър Екатерина Захариева е без правна стойност, понеже не съдържа списък от промените в законодателството, до които ще доведе. Последното е изискване на Закона за международните договори. Народното събрание да не ратифицира Истанбулската конвенция, а народът да отстоява вярата си, чиито устои този документ подкопава. С такова обръщение, подписано от патриарх Неофит и всички митрополити, излезе днес Светият синод след заседание. Конвенцията “отрича основната библейска истина: “И сътвори Бог човека по Свой образ, по Божий образ го сътвори; мъж и жена ги сътвори”, предупреди Св. синод. И призова НС да не ратифицира конвенцията, в която се въвеждат понятия, противоречащи на нашата православна вяра, национални традиции и правна система. Истанбулската конвенция поражда тревога за бъдещето на европейската християнска цивилизация, защото тя съдържа ново разбиране за човека - човека като самовластен господар, човека без Бога, който следва своите желания и страсти до такава степен, че може да самоопредели дори и пола си, написаха митрополитите. И предупредиха, че в същото време няма здравомислещ Христов човек, който да не одобрява борбата срещу насилието въобще, още повече срещу насилието над жени. Но и Истанбулската конвенция надхвърля правната регламентация на този въпрос, тъй като води до промяна в светогледа ни. “Макар и юридически акт, конвенцията има и духовни измерения - тя е средство, което насажда чужда за нас ценностна система, за да позволи обществото да бъде управлявано по нов модел, съответен на интересите на малка част от него”, предупреди Св. синод. Оттам са категорични, че нов превод не би променил нищо, понеже “в официалния текст на английски език навсякъде, където се говори за “социален пол”, се използва терминът “джендър”, което е категорично разграничено от понятието “пол” (sex) като ново, различно понятие, непознато на българския правен ред. Чрез употребата на “джендър” се преследват цели, различни от прокламираните - за защита на жените от насилие. Тези понятия се използват с цел превръщането в държавни политики на една идеология, която отрича, че човекът съществува като мъж или жена. Тази идеология, която при ратификация се превръща в правов ред, задължителен за българските граждани, отрича основна библейска истина: “И сътвори Бог човека по Свой образ, по Божий образ го сътвори; мъж и жена ги сътвори”, цитират Светото писание от синода. Те порицават и въвеждането на обучение за нестереотипните роли на пола. Последствията от отричане на библейските истини са трагични и ние сме свидетели на тях в много общества, в които “джендър” идеологията отдавна е държавна политика, предупреждава синодът. “Няма да допуснем насилие над жени и деца”. Това е заявил премиерът Бойко Борисов на среща със заместник-председателя на Европейската комисия Франс Тимерманс днес. Премиерът Борисов е подчертал, че ще положи необходимите усилия документът да бъде ратифициран от българския парламент, така както е уверил пред трибуната на Европейския парламент при представянето на приоритетите на българското председателство на Съвета на ЕС, съобщиха от правителствената пресслужба. “Българското Народно събрание е изправено пред важно решение – дали да ратифицира, или не Истанбулската конвенция. Това, разбира се, ще бъде напълно суверенно решение. Много неща бяха казани за конвенцията, много от тях също така бяха неверни. Искам да съм ясен: тази конвенция защитава жените от насилие – нито повече, нито по-малко”, заявил пък Тимерманс според съобщение на ЕК. “Всяка трета жена в Европа е била жертва на насилие поне веднъж в живота си просто защото е жена. Това е недопустимо, трябва да спре и ние трябва да го спрем сега - заедно. Истанбулската конвенция трябва да помогне на превенцията и борбата срещу насилието над жените и домашното насилие. Не става въпрос за налагане на нови социални стандарти, става дума за забрана на насилието. Като социалист аз съм горд, че борбата за равенство и защита на жените заема централно място в моето движение от 150 години насам”, казал още вицепрезидентът на ЕК. С Борисов са дискутирали и европейската перспектива на страните от Западните Балкани. Двамата са се обединили около мнението, че стабилността на региона е от ключово значение за цяла Европа и затова е важно те да получат ясен европейски път на приобщаване. По време на председателството България ще търси съгласие по всички теми, включително и за миграцията, отношенията ЕС-Турция, цифровизацията, Брекзит и ще работи за единството на Европейския съюз, увери Борисов. Съветът на Европа разпространи официално опровержение на всички опасения, с които противниците на Истанбулската конвенция я атакуват. Ето ги:", "date": "2018.01.22", "title": "В парламента гласовете за Истанбулската конвенция са на кантар. Всичко зависи от “Воля” (Обзор)"}
{"url": "https://www.24chasa.bg/novini/article/6676708", "text": "От това лято почти из целия курорт Слънчев бряг вместо сергии и други преместваеми обекти ще се сложат еднотипни синьо-бели павилиони, съобщи министърът на туризма Николина Ангелкова. Идейният проект е на работна група под ръководството на арх. Искра Джахова. Павилионите са в синьо и бяло, от материали, които са устойчиви на морския климат, и конструкцията им е така направена, че не позволява търговия да се извършва извън тях. Те са в различни модули, които могат да се съчетават помежду си в зависимост от това какво точно се продава. Павилионите ще се изработват за сметка на търговеца, който е наел търговската площ, като ръководството на “Слънчев бряг” АД, което стопанисва инфраструктурата, ще посочва изискванията. Същото се отнася и за концесионерите на плажната ивица. Цената засега не е ясна. “В новата схема, по която ще се разположат павилионите, всичко е съобразено с широчината на алеите и с проходимостта, както и с възможностите на инфраструктурата, за да се осигурят ток и вода”, каза изпълнителният директор на държавното дружество Златко Димитров. Новата схема за преместваемите обекти е така изработена, че никъде да не се препречва гледката към морето. Самата схема все още не е одобрена от общинския съвет в Несебър, но са водени разговори с общинската управа и се надявам това да стане скоро, каза министър Ангелкова. От старите преместваеми обекти за търговия, които миналото лято станаха повод за шумни акции, водени от вицепремиера Валери Симеонов, ще останат 14 на брой, тъй като имат 5-годишни договори. Останалите вече са премахнати и към юни т.г. синьо-белите павилиони вече трябва да бъдат поставени на тяхно място, обясни Ангелкова. Територията, на която действа новата схема за преместваеми обекти, е на практика половината от курорта - от разклона за Несебър на юг до разклона за Елените на север, но само частта, източно от главната алея. Според Ангелкова това е пилотен проект и ако е успешен и минат промените в закона, които изясняват статута на националните курорти, преместваеми обекти с еднаква визия ще се изработят и за останалите курорти.", "date": "2018.01.22", "title": "От лятото вместо сергии в Слънчев бряг слагат  синьо-бели павилиони"}
{"url": "https://www.24chasa.bg/novini/article/6676781", "text": "-  Повече пари ще получат преподавателите в отдалечени от големите градове селища - Отпускат са 90 млн. лв. за допълнителните плащания Допълнителните средства към заплатите си ще получат учители, които работят в отдалечени от големите градове селища. Това предвиждат промени в наредбата за финансиране на институциите, съобщи министърът на образованието Красимир Вълчев. Парите ще зависят от различни фактори - от отдалечеността от общинския център, от големината на общината. “Имаме голям ангажимент през следващите 20 г. да осигурим системата с добри педагогически специалисти във всички населени места. Ако днес в по-отдалечени райони все още има резерв от учители, то след 10 г., когато най-голямата възрастова група ще навлезе в пенсия, резервът ще бъде изчерпан и ще трябва да се разчита на млади хора. Младите предпочитат да живеят и работят в по-големите градове, затова трябва да ги мотивираме, за да гарантираме равния достъп до образование във всички краища на страната”, каза министърът. Общините, които попадат в т.нар. региони за целенасочено въздействие, също ще получават при равни други условия малко повече средства. Като райони за целенасочено въздействие са посочени Северозападна България, Родопите, Странджа Сакар и граничните райони. В най-високата група по този коефициент ще попаднат най-малките отдалечени общини като Брегово, Кула, Ивайловград, Маджарово. Има регламентиран механизъм и за допълнително финансиране на училища и детски градини, в които има концентрация на деца от уязвими групи. Истински проблемни били училищата, в които над 50% от децата са от семейства с родители с начално и по-ниско образование. Учителите там щели да получат най-много средства. Пари ще се използват за увеличение на основните и допълнителните възнаграждения, и за допълнителни дейности като работа с родители и др. Там ще се допускат и маломерни паралелки. Имаме 90 млн. ръст на средствата, с който реализираме трите политики, това са средства над целогодишното осигуряване на увеличението на заплатите от 1 септември 2017 г., обясни още Вълчев. 55 млн. лв. вече са отишли по общини. 12% ще е увеличението по регионалния компонент. По отношение на училищата с най-голяма концентрация на деца от уязвими групи още не са определили процента на допълнителните средства, но предполагат, че ще е между 15 и 20% за най-тежкия труд.", "date": "2018.01.22", "title": "По-високи заплати за учителите с деца на неграмотни родители"}
{"url": "https://www.24chasa.bg/novini/article/6676837", "text": "Еврофондовете, които финансират проекти в страните - членки на ЕС, не само да бъдат запазени в следващия бюджет на съюза, но и за тях да бъдат приети нови правила, които дават по-голям контрол на националните правителства къде се инвестират. Около това искане се обединиха в понеделник премиерът на България Бойко Борисов и гостуващият му чешки министър-председател Андрей Бабиш. “Трябва да има възможност за правителствата да имат повече влияние къде да се инвестират фондовете, защото те знаят най-добре”, заяви Борисов след разговорите и похвали чешкият премиер, че има опит в работата с фондове. Преди седмици имунитетът на Бабиш в Чехия бе свален заради разследване срещу него за злоупотреба с еврофондове. “Отделните страни трябва да имат по-голямо влияние върху кохезионните фондове”, заяви и Бабиш. Чешкият премиер подкрепи бързо присъединяване на България към Шенген. “Не разбираме защо Гърция е в Шенген, а България, Румъния и Хърватия не са”, заяви той. Бабиш похвали Борисов и за спирането на вълната от мигранти през България след разговорите му с турския президент Реджеп Ердоган. “Дъблинското споразумение за бежанците не работи така, както искаме. То не само разделя, а буквално разцепва Европа”, каза пък Борисов след разговорите. Според двамата премиери този регламент поставя в неравностойно положение граничните страни в ЕС. Борисов отново поиска разумен компромис, при който границите са затворени, а бежанците са в зони за сигурност възможно най-близо до родните си страни. Тези зони за сигурност в Турция и Либия могат да се финансират от ЕС, обясни българският министър-председател. Чешкият премиер Бабиш подкрепи тази идея. “Ние не сме големи държави, но заедно можем да прокарваме своите възгледи”, заяви чешкият министър-председател. “Без Вишеградската четворка Европа няма да върви напред”, заяви пък Борисов. Чешкият премиер подкрепи и инициативата на България да бъде проведен специален съвет на страните от ЕС, на който да се обсъдят мерки срещу двойното качество на храните в различните държави от ЕС. Бабиш посети София седмица след като се оказа премиер в оставка заради загубен вот на доверие.", "date": "2018.01.22", "title": "Нови правила за фондовете от ЕС искат България и Чехия (Обзор)"}
{"url": "https://www.24chasa.bg/novini/article/6676756", "text": "“Има непрекъснат ръст на постъпленията от акциз, като изключение е само 2014 г., когато събираемостта е била ниска.” Това заяви шефът на Агенция “Митници” Георги Костов пред депутатите от вътрешната и бюджетната комисия. Той и финансовият министър Владислав Горанов бяха поканени за изслушване преди вота на недоверие, за да изяснят дали има нерегламентирано проникване в митническата система БАЦИС. Костов отчете още 18,5% ръст при акциза за цигарите и 14,6 на сто от алкохола. За дизела нарастването било с 24,9%, а спрямо миналата година увеличението на събрания акциз при горивата общо е 5%. Според изчисленията на шефа на митниците, общо приходите са нараснали с 930 млн. лв. Около 200 млн. лв. от тях идвали от увеличението на акциза на цигарите. По повод уязвимостите на БАЦИС, описани в 9 констатации в доклада на ДАНС, Костов обясни, че те са преодолени. Спрени били сървърите, които не се използват, за да не стават обект на неразрешен достъп, обясни той. И допълни, че изпращането на файлове, наличието на връзка със сървъра и активирането на аларма при опит за проникване в систематна вече се записвали. Констатацията на ДАНС за недостатъчни възможно сти за мониторинг над системата също била отстранена. Използвала се версия на софтуера, която наблюдавала автоматично събитията при смяна на конфигурация, физически достъп, грешки в предаваните данни и проблеми в работата. Подобрен бил и механизмът за контрол. Костов подчерта пред депутатите, че след подобрението на версията вече имало гаранции, че файловете са истински и не са променяни Информацията се съхранявала на сървър в централата на митниците и имало периодични проверки дали има опити за манипулиране. Влизането в системата вече е променено и се работи с различно потребителско име и парола, които са с ограничени права, а не както било доскоро с еднакви за всички служители потребителско име и парола. Друга предприета мярка било прекъсването на възможността в БАЦИС да се влиза чрез отдалечен достъп от устройства извън тези в митниците. Забранени били скайп и други приложения за комуникация, които преди това са били инсталирани на компютрите, от които се осъществява достъп до митническата система. За допълнителна сигурност администраторският достъп, който се използва за настройки, внедрявания и разглеждане на одитни записи, вече ставал само през точно определени компютри, а влизането било с електронен подпис. Направените препоръки са приложени за 47 от общо 340 устройства, които подават информация от данъчните складове към БАЦИС, тъй като тази мярка си изисква от компаниите. От справка на ДАНС става ясно, че е установено изтриване на данни от митнически служител, който искал да освободи място на един от сървърите на системата. След това данните за излизащите стоки от два склада не били записвани. При друг случай пък 33 от измервателните уреди не са подавали данни към БАЦИС в продължение на три дни. От ДАНС обясняват обаче, че  не може да се потвърди, че е платен акциза за стоките през това време. В заключение от службата по сигурност посочват , че са налице значителни технически уязвимости на БАЦИС, които поставят под съмнение достоверността на данните. Поздравявам БСП за “находчивостта”. Така се прави, атакуват се най-успешните политики. С тези думи се обърна към червените депутати финансовият министър Владислав Горанов в началото на съвместното заседание на вътрешната и бюджетната комисия в парламента. На него той и шефът на митниците Георги Костов бяха поканени за изслушване по повод доклад на ДАНС и прокуратурата за състоянието на информационната система на митниците. Горанов припомни че че до идването на ГЕРБ на власт до 2010 г. не е имало подобен контрол над акцизи и данъци. Няма манипулации на системата, категоричен бе министърът. И се аргументира: “В противен случай седящият до мен главен прокурор щеше да образува досъдебно производство”. “Данни за подобни манипулации не са налични и всички анонси в тази посока могат да окачествя като чисто политически спекулации”, каза Горанов. И добави, че е убеден, че това била целенасочена акция в навечерието на вота на недоверие, поискан от БСП. Министърът определи като неверни твърденията, че системата не е коригирана и не са предприети никакви действия от лятото на 2016 г. И не отрече, че рискове пред системата е имало, но те били коригирани, а включително и през 2018 г. корекциите и усъвършенстването на системата продължават. Системата работи по-добре, удовлетворени сме относно резултатите в бюджета, каза министърът. Като аргумент той приведе данни за събираемостта - в края на 2017 г. данъчните приходи са увеличени с 10% спрямо 2014 г. Сумата се вдигнала от 22,3 млрд. лв. до 29,5 млрд. лв. Това било 6,5 млрд. лв. номинално нарастване на приходите.  Няма данни за манипулиране на записи в БАЦИС - митническата акцизна информационна система, и затова прокуратурата не е образувала досъдебно производство. Това заяви главният прокурор Сотир Цацаров пред депутатите от бюджетната комисия и комисията по вътрешна сигурност по повод проверката на информационната система на Агенция “Митници”. “Потвърждавам думите си от 2017 г., че системата позволява манипулации, и то така, че да няма следи”, подчерта обаче той. Постановлението на Софийска градска прокуратура за отказ от досъдебно производство е от 22 юли 2016 г. “Заради липсата на лог файлове, не могат да се установят виновни. А обвинение има, когато има виновни”, заключи Цацаров. От една страна ДАНС е установила уязвимост на системата, но от друга страна в хода на проверката бяха изискани данни от всички фирми, които са подписали сигнала и са членове на петтролната и газова асоциация, каза главният прокурор. “Обективността изисква да кажем, че нито един от големите вносители и производители на гориво не изнесе съществуването на данни за умишлено манипулиране на системата и на загубата на записи. Нещо повече - една петролна компания заявява, че няма проблеми със системата. А една заявява, че и да има проблеми, е подписала сигнала в знак на солидарност към останалите”, съобщи още Цацаров. ", "date": "2018.01.22", "title": "Почти 1 млрд. лв. повече от акциз, откакто работела системата на митниците (Обзор)"}
{"url": "https://www.24chasa.bg/novini/article/6676906", "text": "Финансовите министри от Еврозоната одобриха транш в размер на 6,7 млрд. евро за спасителната програма на Гърция, след като Атина проведе реформи, предизвикали стачки и протести, предава Франс прес, цитирана от Фокус. „Зелена светлина за нов транш в размер от 6,7 млрд. евро“, съобщава Европейския съвет на профила си в социалната мрежа „Туитър“, имайки предвид последната засега вноска от третия спасителен пакет за Гърция.", "date": "2018.01.22", "title": "Еврозоната одобри транш от 6,7 млрд. евро за спасителната програма на Гърция"}
{"url": "https://www.24chasa.bg/novini/article/6676801", "text": "Държавните енергийни компании да се листват на борсата, защото не се управляват добре. Това поискаха работодателите, които представиха приоритетите си за тази година. Председателят на КРИБ Кирил Домусчиев заяви, че асоциацията на българските работодатели иска нов закон за енергетиката за пълна либерализация и нарече поскъпването на тока за свободния пазар “пълен бандитизъм”. За да имала растеж икономиката, електроенергията и газа трябвало да ги разглеждаме като суровини, а не като продукти с добавена стойност, които да изнасяме. Той заяви, че работодателите настояват за прекратяване на държавната помощ за американските централи. След прегледа на финансовите резултати на двете “Марици” се оказало, че рентабилността им е над 50%. И в Колумбия няма такъв бизнес, каза Домусчиев. Изпълнителният председател на БСК Божидар Данев оприличи ситуацията с тока като икономическа шизофрения - свръхмощности, намалено потребление, няма търсене, а цените растат. Оказа се, че управителните тела на КРИБ и АИКБ са решили организациите им да участват в протестите срещу поскъпването на тока, докато от БСК и БТПП все още не са взели решение. Очаквало се това да стане през тази седмица. Дали ще има протест, зависи от резултатите от срещата с премиера Бойко Борисов, която ще поискат работодателите. А тази седмица те ще сезират КЗК за картел и за нелоялни търговски практики. Искането за изцяло нов закон за енергетиката е, защото всичко се прави на парче, заяви Домусчиев. И даде пример с последните промени, при които токът на всички централи, които са над 5 мегавата, задължително да се търгуват на борсата. Но на борсата продължава да се търгува ток на двете държавни централи - АЕЦ “Козлодуй” и ТЕЦ “Марица-изток 2”, тъй като повечето от останалите са с преференциални цени на тока. Председателят на БТПП Цветан Симеонов заяви, че увеличението е между 35 и дори 75%, като цените на производителите и на търговците драстично се различавали. Според председателя на АИКБ Васил Велев е възможно заради поскъпването на тока за бизнеса от 30 до 65% от юли да има и увеличение на цената за бита от 15 до 30 на сто. Ускоряване на електронното управление е сред приоритетите на бизнеса за 2018 г. Съществуват 2500 услуги, 60% от тях са свързани с издаване на удостоверения. Това заяви изпълнителният председател на БСК Божидар Данев. Работодателите се надяват до 1 ноември 2018 г. с обмяната на хартиени документи в администрацията да се приключи. Все още у нас трябват 23 дни за започване на бизнес, 97 дни за разрешително за строеж, 262 дни за свързване с електрическата мрежа. Дигитализацията да върви заедно със съкращаване на чиновници. 132 000 са те в администрацията и още 57 000 в сектор “Сигурност”. Част от тези висококвалифицирани хора можели да се прелеят в бизнеса. Работодателите искат забързване на двустранните договори с Украйна, Молдова и Армения, а защо не и Виетнам, които ще позволят техни граждани да работят у нас. Настояват да отпадне квотата от 10% за чуждестранни работници, в Германия тя била 17%. Синята карта пък била само за IT сектора, искат я и за други. Ускоряване на реформата в здравеопазването е друг акцент за работодателите. От здравните вноски влизат милиарди, а резултатът не се вижда. И дадоха пример - през 2010 г. са плащали болнични за 2,4 млн. работни дни, през 2016-а - за 5,6 млн. Това прави отнемане от бизнеса на 240 млн. лв. на година. Работодателите искат и бързо въвеждане на еврото.  ", "date": "2018.01.22", "title": "Бизнесът иска държавната енергетика на фондовата борса (Обзор)"}
{"url": "https://www.24chasa.bg/novini/article/6676655", "text": "САЩ работят с трите европейски сили (Франция, Великобритания и Германия) за \"поправяне\" на иранското ядрено споразумение и обсъждане на безпокойствата, породени от иранската ядрена и ракетна програма, заяви днес държавният секретар на САЩ Рекс Тилърсън, цитиран от ДПА и БТА. \"Смятам, че има общо становище, със сигурност сред Е3, че някои части от ядреното споразумение или от поведението на Иран трябва да бъдат обсъдени, най-вече иранските програми за балистични ракети\", каза Тилърсън след среща в Лондон с британския външен министър Борис Джонсън. Под \"Е3\" Тилърсън имаше предвид Великобритания, Франция и Германия, които подписаха иранската ядрена сделка заедно със САЩ, Китай и Русия. Споразумението не обхваща иранската програма за балистични ракети, отбелязва ДПА. \"Създаваме работна група, в която да обсъдим как да подходим към Иран да отговори на безпокойствата ни от ядреното споразумение и как могат да се решат. Възможно е някакво допълнително споразумение или механизъм, който да реши проблема с безпокойствата ни\", каза Тилърсън. Той уточни, че работната група може да се събере още следващата седмица.", "date": "2018.01.22", "title": "Тилърсън: Работим с европейски партньори за коригиране на иранската ядрена сделка"}
{"url": "https://www.24chasa.bg/novini/article/6676656", "text": "Руския външен министър Сергей Лавров заяви, че задачата да се ликвидират отделните терористични огнища в Сирия се запазва и че началото на междусирийския диалог ще позволи усилията за справянето с тази заплаха да се обединят, предава ТАСС. „Халифатът като цел на „Ислямска държава“ не се изпълни, но все още имаме задачата да ликвидираме отделните терористични огнища“, заяви Лавров, цитиран от \"Фокус\". „Разчитаме, че придвижването на междусирийския диалог ще ни позволи да обединим усилията на всички сирийци и окончателно да изкореним терористичната заплаха от страната“, допълни той.", "date": "2018.01.22", "title": "Лавров: Междусирийският диалог ще позволи да изкореним терористичната заплаха"}
{"url": "https://www.24chasa.bg/novini/article/6676664", "text": "Сръбските гранични власти откриха трима нелегални мигранти в български ТИР, предаде  . След митническа проверка в Щид, недалеч от граничния пункт с Хърватия в камиона са открити трима афганистанци. Те са били укрити между кашоните с брускети, които българският ТИР е превозвал от България за Словения. Шофьорът е заявил, че нелегалните мигранти са се качили сами, защото пломбата е била унищожена.", "date": "2018.01.22", "title": "Откриха нелегални мигранти в български тир в Сърбия"}
{"url": "https://www.24chasa.bg/novini/article/6676668", "text": "Белгийската служба за оценка на заплахите прие решение за понижаване на степента на готовност за терористичен удар, съобщи премиерът Шарл Мишел, цитиран от БТА. Страната преминава към втора степен на готовност. През 2015 г., след атентатите в Париж, в Белгия бе въведена трета, предпоследна степен. Тя бе в сила до днес, като за месеците след атентатите в Брюксел от 2016 г. временно бе повишена до четвърто, най-високо равнище. Службата за оценка на заплахите взима решенията си на основата на данни, постъпили от разузнавателната общност и министерствата на правосъдието и на вътрешните работи. Действащата досега степен на готовност включваше разполагането на полицейски и военни патрули на обществени места, както и постоянна засилена охрана на стратегически обекти. Занапред под повишена охрана ще бъдат обекти от ограничен списък, поясняват местни медии.", "date": "2018.01.22", "title": "Белгия понижи равнището на заплаха от атентат"}
{"url": "https://www.24chasa.bg/novini/article/6676669", "text": "Спокойна е пътната обстановката в страната, условията са характерни за зимата, без да са критични. Това каза за „Фокус“ Михаил Миланов, дежурен в Ситуационния център на Агенция „Пътна инфраструктура“. „Сняг вали в областите Бургас, Варна, Велико Търново, Габрово, Плевен, Разград, Русе, Силистра, Сливен, Смолян и Стара Загора, по високите части на София-област, Етрополе, Гълъбец и Саранци. Пътните настилки са мокри, частично заснежени, заледени, но обработени. Над 800 машини обработват пътните настилки по републиканската пътна мрежа. 27-те областни пътни управления и снегопочистващите фирми работят на 24-часов режим. По магистралите движението се извършва нормално без ограничения“, добави Михаил Миланов. Той посъветва шофьорите да тръгват на път подготвени – със заредени телефони и автомобили, както и да се съобразяват с пътната обстановка при зимни условия.", "date": "2018.01.22", "title": "АПИ: Пътната обстановката в страната е спокойна, условията са характерни за зимата"}
{"url": "https://www.24chasa.bg/novini/article/6676681", "text": "Турския вицепремиер Бекир Боздаг заяви, че страната му не е давала каквито и да е обещания на Русия или на която и да е друга страна, че операция „Маслинова клонка“ ще се ограничи единствено в Африн, предава ТАСС, цитирана от Фокус. „Не сме давали на Русия или на която и да е други държава каквито и да е обещания и гаранции“, заяви Боздаг. Той допълни, че „Турция още преди операцията предупреждаваше, че ще започне военни действия“. „Цел е прочистването на района Африн от терористи“, увери той. Освен това вицепремиерът отбеляза, че Анкара е готова да започне сътрудничество с Вашингтон в Сирия при условие, че те САЩ прекратят доставките на оръжие за сирийските кюрди. „Нееднократно сме предупреждавали САЩ да прекратят оръжейните доставки на терористите от „Отрядите за народна самоотбрана“. Сътрудничеството е възможно, ако САЩ прекратят подкрепата към тях и върнат доставеното по-рано въоръжение“, допълни той.", "date": "2018.01.22", "title": "Бекир Боздаг: Не сме давали обещания на други страни за операцията в Африн"}
{"url": "https://www.24chasa.bg/novini/article/6676692", "text": "Пациентка в „Пирогов” се оплака , че медицинска сестра ѝ ударила шамари след операция. Сестрата отрича и твърди, че е била нападната по време на работа. Миналия вторник Вяра Чорлева e в „Пирогов” за спешна операция. След излизане от упойката усетила силна болка. До нея била анестезиологичната сестра, предава  . „Започнах да викам: „Боли ме, не издържам”. И тя ми вика: „Млъквай ма, тук е болница, ще те боли естествено”. Аз ѝ казах: Ще си правя каквото си искам, да не съм в манастира”. Мина ми от горната страна на главата, започна да ми удря шамари и да ми крещи коя била тя, че била  сестра на не знам си кой си. Започнах да рева, да се треса”, разказа Вяра. Версията на сестрата Лилия Андонова е, че тя е била набитата. „Тя реагира бурно, каза, че си е платила 1000 лева за избор на екип и сме длъжни да правим каквото тя пожелае – ще вика, ще крещи, ще ни бие. Удари ми един шамар с всичка сила и ме нарече с нецензурни думи”, обясни Андонова. Вяра е подала жалба в „Пирогов”, а сестрата – в полицията. Засега Лилия е временно отстранена от болницата. „Казаха, че нямам място тук, защото съм нанесла петно на института, при положение че аз съм обидена. Помолиха ме сама да подам молба, за да напусна”, обясни тя. „Това е недопустимо с човек, който е на операционната маса в крайна сметка. Опитах се да направя нещо. Сигурно ако бях отвързана, може би щях да реагирам и да я ударя, признавам си го”, посочи пък Вяра Чорлева. От ръководството на „Пирогов” запазиха мълчание, докато изясняват случая.", "date": "2018.01.22", "title": "Пациентка и медицинска сестра в „Пирогов” си размениха обвинения за шамари"}
{"url": "https://www.24chasa.bg/novini/article/6676689", "text": "Служители на НАП запечатаха шест търговски обекта в Пампорово за неиздаване на касови бележки. Провежданите за поредна година срещи, между представители на бизнеса в зимния курорт Пампорово и Велинград с ръководството на Териториална дирекция на НАП - Пловдив, вече дават своите резултати, съобщиха от офиса за обслужване на ТД НАП – Пловдив в Смолян. Констатираните нарушения за първите три седмици от кампанията са по-малко спрямо същия период на предходната година. Изключение има само при проверките в селища в близост до курортите, където се констатират по-голям брой нарушения дори и липса на фискално устройство в обектите. В курортен комплекс Пампорово за трите седмици от старта на кампанията са извършени 145 проверки, като при 13 от тях са констатирани нарушения. В шест от тях вече е приложено предварително изпълнение на принудителна административна мярка „Запечатване на обект“. Сред затворените временно обекти са снек бар, дрогерия, хотел, магазин, сергия и питейно заведение. Нарушенията са свързани предимно с неиздаване на касови бележки. И през тази кампания се използват всички методи на наблюдение и контрол за насърчаване правилното прилагане на данъчно-осигурителното законодателство, от явно присъствие на униформени патрули и извършването на контролни покупки до използването на възможностите на дистанционната връзка между фискалните устройства в обектите и единната електронна система на НАП. Извършват се проверки и на луксозните автомобили в курортите. Проверява се също за сключени трудови договори на наетите лица и наличие на всички необходими документи за извършване на дейност на съответния обект.", "date": "2018.01.22", "title": "НАП запечата шест търговски обекта в Пампорово, не издавали касови бележки"}
{"url": "https://www.24chasa.bg/novini/article/6676702", "text": "Петдесет и четири кюрдски бойци и протурски бунтовници са били убити за три дни боеве в Северна Сирия, където Турция започна в събота офанзива в кюрдския анклав Африн, предаде Франс прес, като се позова на Сирийския център за наблюдение на правата на човека. Рами Абдел Рахман - директорът на базираната във Великобритания неправителствена мониторингова организация, която разполага с широка мрежа от информатори в Сирия - съобщи, че 26 кюрдски бойци са загинали при турски въздушни удари и в сражения. Убити са били и 19 протурски сирийски бунтовници. Девет тела все още не са идентифицирани, предаде БТА. 22 цивилни са били убити при турски бомбардировки и двама - при кюрдски обстрел. Турция отрича да е взела на мушка цивилни цели. Общият брой на убитите досега е 78", "date": "2018.01.22", "title": "Над 50 убити кюрдски бойци и протурски бунтовници при боевете в Африн"}
{"url": "https://www.24chasa.bg/novini/article/6676747", "text": "Държавният секретар на САЩ Рекс Тилърсън заяви, че страната му трябва да обръща повече внимание на отношенията си с Великобритания, въпреки въпросите по другите части на света, пише The Hill, цитиран от Фокус. „Прекарваме много време, говорейки за световните проблеми, независимо дали са Северна Корея, Сирия или Йемен. И понякога забравяме важността на нашите собствени отношения“, заяви Тилърсън по време на посещението си във Великобритания. „Трябва да обърнем внимание на нашите отношения с Лондон“, допълни той. Тилърсън се срещна в понеделник с британските министър-председател и външен министър Тереза Мей и Борис Джонсън, като тримата обърнаха специално внимание на бъдещето на Иранското ядрено споразумение.", "date": "2018.01.22", "title": "Тилърсън: Понякога забравяме колко важни са отношенията ни с Великобритания"}
{"url": "https://www.24chasa.bg/novini/article/6676745", "text": "Македонският президент Георге Иванов заяви днес на среща с българския посланик в Скопие Иван Петков, че очаква България да подкрепи незабавно започване на преговори за членство на Македония в Европейския съюз, предаде агенция МИА. \"Нарасналият интерес на ЕС към региона показва, че има позитивен политически климат за разширяване на съюза. Председателството на България е отличен шанс да се възползваме от този климат\", каза Иванов в разговор с посланик Петков, който представи на македонския държавен глава приоритетите и програмата на българското председателство на ЕС, предаде БТА. Иванов подчерта, че перспективата за членство в ЕС е единствената гаранция за стабилност, сигурност и просперитет на Македония. Той отбеляза, че отлагането на преговорите за членство в съюза е непродуктивно, действа демотивиращо и създава напрежение в македонското общество.", "date": "2018.01.22", "title": "Македонският президент: Очаквам България да подкрепи преговорите за членството ни в ЕС"}
{"url": "https://www.24chasa.bg/novini/article/6676753", "text": "Майка с бебе в ръце пропадна в улична шахта в столичния квартал „Гоце Делчев”, предава  Тази сутрин жената отива до магазина заедно с мъжа си и с 6-месечния си син на ръце, когато кракът ѝ пропада в отводнителна шахта. Минувач помага, а съпругът ѝ отбелязва дупката с клон. От Столична община вече са обезопасили временно мястото. Според тях става дума за откраднат капак.", "date": "2018.01.22", "title": "Майка падна с бебето си в шахта в столичния квартал \"Гоце Делчев\""}
{"url": "https://www.24chasa.bg/novini/article/6676649", "text": "Трябва да се придържаме към международните договорки, направени преди много години. Решението за Йерусалим е част от целия преговорен процес, който включва две държави с обща столица в Йерусалим. Това заяви министърът на външните работи Екатерина Захариева пред български журналисти в Брюксел. Тя председателства днес заседанието на Съвета на ЕС по външни работи, предаде БТА. Международната общност преди много години се е разбрала, за съжаление без много напредък от началото на Близкоизточния мирен процес, отбеляза Захариева. Мисля, че трябва да се опитаме да убедим нашите американски партньори, че единствено на масата на преговорите може да има траен, дългосрочен мир в целия регион, добави министърът по повод решението на САЩ да премесят посолството си в Израел от Тел Авив в Йерусалим още догодина.  Европейските външни министри разговаряха неофициално с палестинския президент Махмуд Абас.", "date": "2018.01.22", "title": "Захариева: Решението за Йерусалим е част от преговорния процес за Близкия изток"}
{"url": "https://www.24chasa.bg/novini/article/6676511", "text": "Нямаме притеснения за вота на недоверие, очакваме един дебат на високи обороти. Нямам притеснение, че в четвъртък ще падне правителството. Разговорите в коалицията вървят спокойно, дори мисля, че утре ще имаме една регулярна среща с коалиционните патньори, каза председателят на Народното събрание Цвета Караянчева в предаването \"Лице в лице\" по Целта на този вот в момента е една възможност на интерпретация, че правителството с нищо не се справя. Правителството се справя добре, добре се справяме и с председателството. Отношението на тримата големи в Европа го виждате и това няма как да не дразни опозицията, допълни тя. Никой не е казал, че няма проблем с корупцията, затова ние правим твърди стъпки към решението на този проблем. Нормално е и ДПС да подкрепят вота на недоверие, те също са опозиция, коментира още тя.  Избягвам да взема отношение по спора за Истанбуската конвенция, защото утре ще бъда арбитър в този дебат. Конвенцията вече е парламента и трябва да проведем този дебат, каза още Караянчева. ", "date": "2018.01.22", "title": "Караянчева: Правителството няма да падне в четвъртък, нямам притеснения"}
{"url": "https://www.24chasa.bg/novini/article/6676538", "text": "С лозунг «United We Stand Strong» стартира представянето на българското председателство на Съвета на ЕС. Представени бяха приоритети от първия български дипломат в Гърция, г-н Веселин Иванов, на пресконференция, проведена в офис на Европейския парламент в Атина. Стабилността, сигурността, солидарността са тройните стратегически цели на България в нейното шестмесечно председателство. Специален акцент бе даден относно прозрачността в областта на образованието на младите хора с насърчаване на достъпа до пазара на труда, развиване на цифровата икономика и засилване на конкурентоспособността в Европа, реформата на системата за предоставяне на убежище МФР след 2020 г., модернизация и опростяване на ОСП, както и засилването на ролята на политиката на сближаване в ЕС. \"Искаме да има баланс между приоритетите относно стратегическите цели на ЕС на държавите-членки, за да има по-добри и осезаеми резултати\", каза г-н Иванов. На проведено заседание в Представителството на Европейския парламент и Европейската комисия в Гърция, заедно с посолството на България относно политическите приоритети на българското председателство на Европейския съюз за периода до юни 2018 г. временно изпълняващия български посланик г-н Веселин Иванов, заяви, че решението на въпроса относно името на Скопие е един от приоритетите на българското председателство, но подчерта, че България не може да посредничи за постигане на решение. Въпреки това, той се прояви оптимизъм и заяви, че е уверен, че ще се \"намери решение\". \"България иска баланс\" \"Знаем, че този въпрос е приоритет\", каза г-н Иванов на гръцки език, като добави: \"Въпросът е между Гърция и Скопие и решението трябва да се намери там. България иска баланс и не може да участва в този въпрос. Убедени сме, че двете страни ще намерят решение. Това, което чух от министър-председателите на двете страни, е, че има възможност за разрешаване на този въпрос. Това е чудесно за сигурността в района. Ако всички проблеми бъдат решени в района няма да има проблем за стабилност. България не може да играе посредническа роля\", заяви българският първи дипломат. Приоритетите на ЕС Приоритети и предизвикателства пред Европейския съюз в предстоящия период обобщиха ръководителите на европейските институции в Гърция. Ръководителят на офис на Европейския парламент в Гърция, г-н Леонидас Антонакопулос, посочи неотдавнашните изявления на председателя на Европейския парламент г-н Антонио Таяни, който \"отдели специално внимание на въпроса за безопасността и сигурността на външните граници на ЕС, като подчерта, най-важната е ролята на България по този въпрос. \" Ръководителят на Представителството на Европейската комисия в Гърция, г-жа Клементина Диакоманоли, обобщи приоритетите на Европейския съюз в предстоящия период. \"Сега ние знаем какво трябва да направим заедно. Приключване на икономическия и финансов съюз, сигурността на нашите граници, изпълнение на нашата социална програма, правосъдие, реформа на системата за предоставяне на убежище, връщане в Шенген и интеграция на цифровия и енергиен пазар. В този курс, сега каним българите, нашите съседи, да поставият собственото си камъче \", каза г-жа Диакоманоли.", "date": "2018.01.22", "title": "Първият ни дипломат в Гърция: Името е въпрос между Гърция и Скопие, България не може да участва"}
{"url": "https://www.24chasa.bg/novini/article/6676561", "text": "Хиляди маймуни опустошиха две села в Тайланд и посевите около тях, съобщи в. „Саут Чайна морнинг поуст”, цитиран от БГНЕС. Инцидентът е станал в провинция Сесакет. Повече от 3000 маймуни атакували селищата и влезли в домовете на хората, където разхвърляли вещи и изяли всичко налично и от хладилниците. Тайландците се опитали да се съпротивляват на нападението, като залоствали врати и прозорци, но упоритите животни прониквали през вентилационната система. Освен това, маймуните стигнали и до будистки манастир и унищожили посевите, оставяйки населението без реколта.", "date": "2018.01.22", "title": "Хиляди гладни маймуни опустошиха две села в Тайланд"}
{"url": "https://www.24chasa.bg/novini/article/6676319", "text": "Инвестиция за близо 60 млн. лева стартира днес в община Дулово. Немска компания започва изграждането на завод за преработка на кварц-каолинова суровина, от която ще се произвеждат първични продукти за керамичната, фаянсовата и стъкларската промишленост. При високото ниво на безработица в региона инвестицията се очаква да осигури работа за над 500 души. Фирмата-инвеститор е концесионер на две находища за каолин на територията на общината и един от големите европейски производители на индустриални минерали. Според плановете строителството на завода трябва да започне през 2019-та и да завърши през 2021 година. Очаква се това да е най-модерния завод в Европа. 120 работни места ще бъдат открити директно в завода, а други 400 в съпътстващите дейности, съобщи изпълнителният директор на „Каолин“ АД Радомир Чолаков. . Така управници и население се надяват да възроди местната икономика, а младите отишли да търсят работа в чужбина да се завърнат. Само от концесионните договори всяка година в общинския бюджет ще постъпват по около 1 милион лева. С тях кметът д-р Юксел Ахмед и ръководството на общината правят планове да решат доста инфраструктурни проблеми. Не се очакват вредни влияния върху околната среда според инвеститорите и жителите в региона могат да бъдат спокойни. Околната среда в Дулово ще бъде опазвана точно както се опазва околната среда във всички населени места в Германия, където фирмата има заводи, категоричен е Радомир Чолаков.", "date": "2018.01.22", "title": "Инвестиция за близо 60 млн. лева стартира в Дулово"}
{"url": "https://www.24chasa.bg/novini/article/6676311", "text": "Силният снеговалеж през последните 24 часа остави без ток няколко планински села в района на западния сръбски град Иваница, предаде агенция Бета. Електроснабдяването е прекъснато, след като натрупалият мокър сняг е скъсал кабели. Движението в района е затруднено, но са изпратени дежурни екипи, които обещават да възстановят електрозахранването до края на деня, предаде БТА. В Град Иваница снежната покривка е 5 до 7 сантиметра, но в околните планински села надхвърля 20 сантиметра. Снеговалеж, съпроводен със силен вятър, е затрупал тази нощ редица пътища и села в района на Сиеница, също в Западна Сърбия, където снежната покривка е 17 сантиметра, а през нощта вятърът е достигнал скорост 50 километра в час.", "date": "2018.01.22", "title": "Снежен хаос в Сърбия - няколко села са затрупани и без ток"}
{"url": "https://www.24chasa.bg/novini/article/6676329", "text": "Институциализирането на Европейската прокуратура ще е основна тема в София на предстоящия неформален Съвет „Правосъдие и вътрешни работи“, заяви министърът на правосъдието Цецка Цачева по време на работен обяд със заместник-председател на Европейската комисия Франс Тимерманс днес, съобщиха от пресслужбата на Министерство на правосъдието. Напредъкът за възможно най-бърз старт на Службата на европейския прокурор, както и изграждането на отношенията с партньорските институции и служби, с неучастващите държави членки и с трети страни, е приоритетен за Българското председателство, каза още Цачева. Тя акцентира и върху развитието на електронното правосъдие. По думите й целта на Българското председателство в тази област е улесняване на сътрудничеството между компетентните органи на държавите членки и повишаване ефективността на съдебните производства. „По този начин не само ще гарантираме по-висока степен на сигурност за гражданите, но и ще се подобри достъпът им до правосъдие. Радваме се, че по време на неформалния Съвет в края на тази седмицата комисар Вера Юрова ще представи и предложението на Комисията на ЕК по отношение на електронните доказателства“. Министър Цачева допълни още, че за Българското председателство в област „Правосъдие“ е от ключово значение осигуряването на ефективно, бързо и справедливо правосъдие по граждански и наказателни дела, основано на взаимното доверие в правните системи на държавите членки. „България с интерес очаква новите предложения на ЕК в гражданскоправната и наказателноправната сфера, както и законодателния пакет в областта на дружественото право. В рамките на Председателството ще се стремим към водене на интензивни преговори и намиране на решения, отстояващи интересите на европейските граждани“, отбеляза правосъдният министър. По думите й преодоляването на съществуващите различия в законодателните рамки на държавите членки по различните теми, осигуряването на оперативните нужди на разследващите и правосъдните органи, като се отчита и съществуващата практика на Съда на Европейския съюз, ще бъдат безспорно предизвикателство Българското председателство. Г-н Франс Тимерманс и г-жа Цецка Цачева се обединиха около мнението, че е необходимо максимално сближаване на позициите на държавите-членки по Регламент Брюксел ІІа, отнасящ се до признаването и изпълнението на решения по брачни въпроси, родителската отговорност, и международното отвличане на дела от родител. В заключение г-н Франс Тимерманс и г-жа Цецка Цачева се обединиха около твърдата си позиция относно необходимостта от прилагането на Истанбулската конвенция, като еврокомисарят заяви, че ще направи необходимото в подкрепа на усилията на българското правителство за ратифициране на конвенцията.", "date": "2018.01.22", "title": "Цецка Цачева: Основна тема на предстоящия съвет ще е Европейската прокуратура"}
{"url": "https://www.24chasa.bg/novini/article/6676335", "text": "Жертвите от   вече са две, съобщиха от ОДМВР - Ловеч, цитирани от БТА. В болницата в Ловеч почина и 40-годишен мъж от Габрово, който бе приет там в кома. Катастрофата стана около 10.30 ч. в участъка между тетевенското село Български извор и пътен възел \"Боаза\". След челен сблъсък между лек автомобил, управляван от починалия в ловешката болница мъж и товарен бус, на място загина 42-годишен пътник от лекия автомобил. Причините за катастрофата все още се изясняват, а по случая е образувано досъдебно производство. Движението в района на пътното произшествие вече е нормализирано, уточниха от ОДМВР - Ловеч.", "date": "2018.01.22", "title": "Жертвите от катастрофата на пътя София - Варна станаха две"}
{"url": "https://www.24chasa.bg/novini/article/6676338", "text": "Владимир Путин освободи Александър Грушко от поста постоянен представител на Руската федерация при НАТО - пост, който той заема от октомври 2012 г. Съответният указ бе публикуван в понеделник, 22 януари, предава TACC. С друг указ руският президент назначава Грушко за заместник-министър на външните работи на страната, предава \"Фокус\". И двата документа влизат в сила в деня на подписването им. Причината за решението на Путин не се уточнява.", "date": "2018.01.22", "title": "Путин освободи Грушко от поста постоянен представител на Руската федерация при НАТО"}
{"url": "https://www.24chasa.bg/novini/article/6674967", "text": "Основни банкови услуги скоро ще се предлагат с нулеви такси, а за други размерите им ще се намалят. Това предвижда нов закон за платежните услуги, който вече е приет от парламента на първо четене. При гласуването му на второ ще се определи и кога точно ще влезе в сила. Безплатно става откриването и закриването на сметка, внасянето и тегленето на пари на гише или през ПОС устройство и разплащания с банкови карти, включително при пазаруване по интернет. Проектът въвежда изискванията на две евродирективи - за съпоставимост на банковите такси и за разплащанията с банкови карти. Втората задължава банките да осигурят лесен и евтин достъп до техните услуги на всеки гражданин. която да му позволява да ползва обичайните банкови услуги. Това се отнася за всеки европейски гражданин или законно пребиваващ в страна от ЕС. Което означава, че българите ще могат да си откриват сметки навсякъде в ЕС, дори да нямат постоянен адрес в съответната страна. В момента у нас за откриване на сметка сумите варират между 2 и 5 лв. Закриването е безплатно в повечето банки, но някои удържат до 10 лв., ако сметката се затвори, преди да е изтекла година от нейното отваряне. Поддържането на сметка на месец излиза средно 2 лв. Внасянето на пари най-често е безплатно, а тегленето до 2000 лв. струва най-често 1 лв. Проектът на закон въвежда и изискването таксите, които всяка банка събира по основните операции, да са по-ниски от средния размер, събирани в предходната календарна година. Контролът ще се осъществява от БНБ. Когато 10 или повече банки не начисляват такса за някоя операция, тя ще се определи като безплатна. Всяка банка ще бъде длъжна да уведоми клиентите си още при откриването на сметка за таксата. Всеки ще получава годишно извлечение какви такси и за какво са му удържани. за определена услуга - например за теглене на пари от банкомат, за плащане на данъци, за внасяне на сума в каса или за превод. Законът въвежда два нови вида платежни услуги, които ще се извършват изцяло в интернет - услуги по иницииране на плащане и по предоставяне на информация за сметка. С първата ще се позволява на потребителя да поиска доставчикът на платежната услуга да осъществи директна връзка между сайта на търговеца, от който иска да пазарува, и платежната му сметка. Това означава, че ще е възможно да се извършват евтини онлайн плащания, без да е необходимо да се притежава кредитна или дебитна карта, електронен портфейл или да се използва посредник при операциите. Услугата по предоставяне на информация за сметка ще даде възможност на потребителите да имат достъп до обобщена информация за няколко или дори всички платежни сметки, които притежават. Компаниите, които предлагат услуги по инцииране на плащане, ще се лицензират от БНБ, а за доставчиците на услуги по предоставяне на информация се въвежда регистрационен режим. За да се повиши сигурността, законът въвежда задълбочено установяване на идентичността на клиента при плащания, осъществявани чрез отдалечен достъп и в интернет, и въвежда изискването да се докладва на БНБ всеки инцидент. ако бъдат изтеглени неправомерно пари от сметката му. В момента банките може да откажат плащането на суми до 300 лева, новият таван е 100 лева. Над него те ще имат задължение да възстановят парите. При подаването на жалба банката трябва да отговори до 15 работни дни. Ако не може да спази срокът, законът я задължава да обясни писмено на клиента защо и кога ще отговори, като това трябва да стане максимум до 35 работни дни. Разширява се и обхватът на платежните операции, за които се носи отговорност - в него се включват и такива, при които само един от доставчиците е на територията на ЕС, като се обхващат и всички валути. В момента това важи само за операции в рамките на ЕС и в евро или левове. - нещо, което само ползвателят знае - парола и допълнителен код. Може да се използва и пръстов отпечатък или разпознаване на ириса. Банките ще могат да изискват информация, която да идентифицира доставчиците на услуги по интернет с цел защита на потребителите. От БНБ съобщиха, че с наредбите по прилагането на закона ще бъдат уредени някои въпроси по приложението на директивата, свързани с лицензионните процедури, регистрирането на клонове и представители на платежни институции. Повечето големи банки заявиха, че когато законът бъде приет, ще бъде изпълняван. А отстъпките и облекченияте вече са започнали. Повечето са обявили нови тарифи, в които между 30 и 50 такси са напълно премахнати, а други 100-150 са с намалени размери. Банките ще дават и изчерпателна информация за основни операции като теглене на пари в брой в рамките на ЕС, изпълнение на кредитни преводи, плащания с карти. Специално за уязвимите групи, получаващи месечни социални помощи, се предвиждат по-благоприятни ценови условия при използването на платежните сметки. От банките посочват още, че новата регулация не се отнася до депозитни или спестовни сметки, както и до такива, свързани с усвояването и обслужването на кредити. Въвежданите директиви на ЕС са три. В първата се описват правилата за съпоставимост на таксите за платежни сметки. Втората е за установяване на бърза и лесна процедура за потребителите, които желаят да сменят своя доставчик на платежни услуги в рамките на страната. Третата е за осигуряване на възможности законно пребиваващите в ЕС потребители да откриват сметки за основни операции независимо от тяхното местопребиваване и финансово състояние. Евродирективата ще направи възможно разплащането без такси при пазаруване в интернет от чуждестранен търговец, при резервиране и плащане на хотел, самолетни билети и др. Забраната за допълнителни такси ще покрие 95% от картовите плащания в ЕС и ще спести на потребителите повече от 550 млн. евро годишно, е изчислила Европейската комисия. Банките, издатели на карти, също няма да начисляват такси върху крайния потребител. В момента за разплащания през ПОС, който е в чужбина, повечето банки у нас вземат 0,5% от сумата. Такса ще има при превалутиране на сметки. Те трябва да са сходни или еднакви във всички държави от ЕС. Това правило важи и за трансфери между банкови сметки в различни европейски страни, за теглене на пари в брой от банкомати и директен дебит. БНБ и Асоциацията на банките в България са готови със списък с таксите за най-използваните платежни услуги, който вече е представен в Европейската комисия. Информацията, която ще бъде база за сравнение на офертите в отделните финансови институции, ще бъде обявена на сайт на централната банка. С въвеждането клиентите ще избират финансовата институция, която предлага най-ниските такси. Освен това ще бъде създадена процедура за бързо и лесно прехвърляне на платежна сметка от една банка към друга, но в рамките на страната.", "date": "2018.01.22", "title": "Плащането с карта - без такса, за теглене на пари ще е минимална"}
{"url": "https://www.24chasa.bg/novini/article/6676358", "text": "Президентът Румен Радев и премиерът на Чешката република разговаряха днес на „Дондуков“ 2 в рамките на посещението на Андрей Бабиш в България. Засилването на търговския обмен между двете страни, бъдещото сътрудничество в рамките на науката и образованието и позициите, които двете страни споделят в рамките на Европейския съюз, бяха акценти на срещатал, съобщиха от прессекретариата на президента. Държавният глава Румен Радев изрази благодарност за последователната подкрепа, която Чешката република оказва на страна ни за присъединяването към Шенгенското пространство, както и за споделения опит при подготовката ни за първото Българско председателство на Съвета на ЕС. Румен Радев и Андрей Бабиш се обединиха около позицията, че европейската система за предоставяне на убежище има нужда да бъде ревизирана така, че нелегалният достъп на мигранти до европейските страни да бъде ограничен до минимум. Българският президент и чешкият премиер изразиха готовността на двете страни активно да вземат участие в инициативи по линията на общата европейска отбрана и се съгласиха да обединят усилия за запазването на кохезионната политика в ЕС в подкрепа на развитието на всички държави членки. От своя страна чешкият премиер подкрепи бъдещи инициативи за по-динамично сътрудничество и диалог между държавите от Вишеградската четворка и България. Андрей Бабиш изрази удовлетворение от факта, че България поема председателство на Съвета на ЕС в ключов за бъдещето на общността момент и определи двустранните отношения между България и Чехия в сферата на туризма и културния обмен като пример за дълбоко и традиционно сътрудничество.", "date": "2018.01.22", "title": "Президентът Румен Радев се срещна с Андрей Бабиш"}
{"url": "https://www.24chasa.bg/novini/article/6676380", "text": "Пощенска банка получи престижното отличие „Работодател на годината“ от първите годишни награди за Employer branding на b2b Media. Финансовата институция бе отличена за своята цялостна стратегия за изграждане на работодателска марка, включваща различни дейности за подобряване на работната среда, успешното управление, развитие и задържане на таланти, възможностите за професионално развитие и ангажиране на служителите в проекти и кампании за подобряване състоянието на околната среда и в подкрепа на обществото. „Получихме най-голямото отличие от първите годишни награди за employer branding в България. За нас е ценно да споделяме едни и същи ценности, да работим с висока мотивация и да не спираме да се развиваме. Именно добрият и сплотен екип е истинският двигател на нашите успехи и най-ценният ни капитал през годините. За нас е чест и отговорност да сме „Работодател на годината“. Благодарим на целия ни екип за постижението“, коментираха от Пощенска банка. Развитието на цялостна програма за вътрешни комуникации винаги е било във фокуса на комуникационните стратегии на Пощенска банка. Екипът на финансовата институция се стреми към постоянна и двупосочна комуникация, която изгражда взаимно доверие и допринася за създаването на корпоративна култура, отчитаща личния принос, усилия и познания на служителите. Банката непрекъснато развива програмата, като включва разнообразни и допълващи се активности, насочени към всички хора в организацията. Наградите на b2b Media имат за цел да оценят и отличат компаниите за техните високи постижения в областта на изграждането и утвърждаването имиджа и популярността на работодателския бранд, насърчават иновациите в управлението на талантите и новите успешни стратегии в областта на човешките ресурси.", "date": "2018.01.22", "title": "Пощенска банка е работодател на годината"}
{"url": "https://www.24chasa.bg/novini/article/6676387", "text": "Бившият каталунски лидер Карлес Пучдемон се закани да формира ново правителство, въпреки „заплахите“ на централното правителство в Мадрид, след като испански съдия отказа да преиздаде неговата европейска заповед за арест, предава AFP. Говорейки по време на дебат, посветен на Каталуня, в университета в Копенхаген, Пучдемон заяви, че „няма да се предадем на авторитаризма, въпреки заплахите на Мадрид“, предаде \"Фокус\". „Скоро ще формираме ново правителство. Време е да прекратим тяхното потисничество и да открием политическо решение за Каталуня“, допълни той.", "date": "2018.01.22", "title": "Карлес Пучдемон: Ще формираме ново правителство, въпреки заплахите на Мадрид"}
{"url": "https://www.24chasa.bg/novini/article/6676399", "text": "Всички енергийни дружества приключват 2017 г. на печалба без ТЕЦ „Марица-Изток 2“. Това каза министърът на енергетиката Теменужка Петкова на брифинг във връзка с пресконференцията на българския бизнес и неговите приоритети за 2018 г., на която бе прогнозирано поскъпване на тока с между 15 и 30%, предаде „Фокус“. „Българският бизнес постави темата за реформите в енергетиката и каза, че има липса на воля за такъв тип реформи, но аз и моите колеги не можем да се съгласим. Още от миналото правителството на премиера Бойко Борисов сме предприели действия за реформи“, каза още тя и обясни, че според нея в изложението на хората от българския бизнес е липсвала конкретика. „Когато дойде правителството на Борисов през 2014 г., сектор \"Eнергетика\" беше един от най-проблемните в българската икономика, така че бяха направени поредица от законодателни реформи. Бяхме на загуба от 7 млн. в края на 2014 г., а 2017 г. ще приключи с положителен финансов резултат, като дори Националната електрическа компания ще генерира печалба. Единственото дружество на загуба е ТЕЦ „Марица- Изток 2“, заради изключително високите разходи, които прави - по първоначални данни тази година очакваните разходи за емисии са близо 160 млн. лева. Всички останали дружества ще излязат на печалба и ще реализират положителен резултат, като в сметките им има 1,4 млрд. лева. Така че всеки може да прецени дали има или не воля за реформи“, каза още министър Петкова и посочи, че когато фактите говорят, и боговете мълчат.", "date": "2018.01.22", "title": "Министър Петкова: Всички енергийни дружества приключват 2017 г. на печалба без ТЕЦ \"Марица-Изток 2\""}
{"url": "https://www.24chasa.bg/novini/article/6676426", "text": "14-годишно момче от Варна е обвинено за убийството на 53-годишния клошар Красимир Куртев. Окръжна прокуратура в морската столица предаде материалите срещу тийнейджъра в съда. Той е задържан с постановление на държавното обвинение за 72 часа. Негов съучастник е 13-годишно малолетно момче, което не може да носи наказателна отговорност по закон. То е в дом за временно настаняване на малолетни и непълнолетни извършители на престъпления. Разследването на убийството е възложено на следовател от Окръжния следствен отдел. Прокуратурата ще поиска постоянен арест за 14-годишния убиец. Бездомникът беше намерен в безпомощно състояние в района на пазара до блок 20 в кв. \"Владиславово\" в морската столица. Случаен минувач повикал бърза помощ, но пристигналия екип само констатирал смъртта. Според патолозите причината за фаталния край на бездомника е тежка черепно-мозъчна травма, но имал и счупени ребра, причинили разкъсване на вътрешните му органи. Преди ден полицията стигна до четири момчета - две на по 14 и две на по 13 години. След извършени процесуално-следствени действия, съдебни експертизи, оглед на веществените доказателства, претърсвания по неотложност и изземвания, заключението на следователите е, че вина за смъртта имат само две от момчетата. Към настоящия момент не е установена вина на другите две, едното от които снимало действията на приятелите си, а другото наблюдавало случващото се. На 16 януари 2018 г. момчетата се скарали с бездомника Красимир. На 17 януари го видели и го набили. Три дни по-късно двете момчета отново нанесли жесток побой на мъжа. На 21-и януари двамата са задържани. Срещу тях е повдигнато обвинение за умишлено убийство, извършено по особено мъчителен за жертвата начин.", "date": "2018.01.22", "title": "Задържаха 14-годишен за убийството на бездомник във Варна"}
{"url": "https://www.24chasa.bg/novini/article/6676447", "text": "Бившият шеф на столичната “Топлофикация” ще излезе от затвора на 9 февруари, когато вече ще е изтърпял 3-годишната си присъда за безстопанственост, научи “24 часа” от прокуратурата. Емблематичният подсъдим е зад решетките в Казичане от ноември 2015 г. Върховният касационен съд, а по-рано и апелативният, признаха за виновен Димитров, че между 2003-2006 г. е разпилял имущество за над 325 000 лв. на столичното парно. Без обществени поръчки сключил 17 договора за рекламни материали. Освен това правил екзотични покупки за сметка на “Топлофикация”. Давани са пари за джет, джакузи, скъпи сирена, алкохол, аксесоари, лекарства и др. Сагата с делата на Димитров продължава. На първа инстанция висят други 2 процеса срещу него. Единият е за пране на около 12 млн. лв. и укриване на данъци. Другият - за присвояване на близо 6 млн. лв. от “Топлофикация”.", "date": "2018.01.22", "title": "Вальо Топлото излиза от затвора след 17 дни"}
{"url": "https://www.24chasa.bg/novini/article/6676422", "text": "Синът на бизнесмена Добромир Гущеров Християн се скарал с други мъже в заведението “Домби бар”, тъй като приятелката му плеймейтката Светлана Василева била подложена на унизително отношение от тях, разказаха разследващи пред \"24 часа\". Препирнята след това прераства в бой между двете компании, разиграл се по пътя към кв. “Бояна”. Тогава пристигнали и полицаи, които озаптили ситуацията. Гущеров е пуснат от ареста, след като 24 ч прекара там, казаха от МВР. Той бе задържан в неделя, заедно с него са били прибрани и още 6-има. Утре се очаква Софийската районна прокуратура да повдигне обвинение за хулиганство на Гущеров. Може и да му бъде взета книжката, ако е карал пиян. ", "date": "2018.01.22", "title": "Версия: Гущеров се сбил заради любимата си Светлана Василева"}
{"url": "https://www.24chasa.bg/novini/article/6676476", "text": "Комисарят по правата на човека към Съвета на Европа Нийлс Мужниекс е изпратил писмо до председателя на Народното събрание Цвета Караянчева, в което призовава за одобряване на Истанбулската конвенция. Писмото с дата 19 януари бе предоставено днес на медиите от пресслужбата на европейската организация. Следя с внимание процеса по ратификация от България на Истанбулската конвенция и приветствам одобряването й от българското правителство, пише Мужниекс. Особено съм загрижен от някои недоразумения, разпространили се при обсъждането на документа в българското общество. Насилието срещу жените и домашното насилие са сериозни нарушения на човешките права. Конвенцията е насочена към предотвратяването на това насилие, към защита на жертвите и търсене на отговорност от виновниците. Този документ цели премахването на неравенствата между мъжете и жените, добавя той. Всички държави са длъжни да предприемат необходимите мерки за промяна на обществените и културните нагласи за поведението на мъжете и жените, за да отпаднат предразсъдъците, основани на схващането за малоценността или превъзходството на един от двата пола и отредените стереотипни роли на мъжете и жените, допълва Мужниекс. Той отбелязва, че на места са се утвърдили културни схващания за различната роля на мъжете и жените в обществото и семейството, предаде БТА. Така за жените е предопределено да бъдат майки, да раждат и да стоят вкъщи край децата. Конвенцията не застрашава традиционното семейство, а заздравява неговите основи, защото се бори с главната причина за разпада на семействата - насилието. Този документ няма други скрити цели. Призовавам Народното събрание да утвърди възможно най-скоро документа и да насърчи по-обективен разговор по тази тема, пише Мужниекс.", "date": "2018.01.22", "title": "Еврокомисар настоява България да одобри Истанбулската конвенция"}
{"url": "https://www.24chasa.bg/novini/article/6676493", "text": "Пожар горя в цех за металообработка в град Килифарево, съобщиха от Областна администрация – Велико Търново. Три противопожарни автомобила са се отзовали на сигнала, който е подаден в 13.50 часа на тел. 112. За по-малко от два часа пламъците са били потушени. На мястото беше и областният управител проф. д-р Любомира Попова, която разговаря с началника на Регионална дирекция „Пожарна безопасност и защита на населението“ – Велико Търново комисар Красимир Кръстев, за да се увери, че пожарът е овладян и няма опасност за хората в Килифарево. Пламъците са унищожили около 100 кв. м покривна конструкция.", "date": "2018.01.22", "title": "Пожар горя в цех за металообработка във Великотърновско"}
{"url": "https://www.24chasa.bg/novini/article/6676508", "text": "От вторник грипна епидемия е обявена на територията и на община Димитровград от 23 до 28 януари, съобщи пресцентърът на Министерството на здравеопазването. До второ нареждане в общините с обявена грипна епидемия се преустановяват детските и женските консултации, свижданията в лечебните заведения за болнична помощ и профилактичните имунизации. Русенска област е в предепидемичен период. От 23 януари се отменя грипната епидемия на територията на Пернишка област. Картината е динамична, като регионалните здравни инспекции следят епидемичните показатели и предприемат незабавни мерки, информират от МЗ.", "date": "2018.01.22", "title": "Обявяват грипна епидемия в Димитровград от утре, Русе е в предепидемичен период"}
{"url": "https://www.24chasa.bg/novini/article/6675874", "text": "Районната прокуратура в Търговище привлече като обвиняем за участие като извършител в телефонна измама за 76 000 лева 16-годишния ученик Никола Р. С постановление на наблюдаващия делото прокурор той е задържан за срок до 72 часа, предстои Районната прокуратура да поиска от съда спрямо обвиняемия да бъде взета мярка за неотклонение \"задържане под стража\". Това съобщиха днес от Апелативната прокуратура във Варна. Никола Р. бе задържан на 19 януари, петък. Към 14 часа на този ден неизвестно лице се обадило на 66-годишна жена от Търговище, като се представило за полицейски служител. Отправено било предупреждение към жената, че с нея ще се свържат особено опасни престъпници - телефонни измамници. От нея било поискано съдействие да участва в установяването и задържането на опасната група. Обаждането било на стационарния телефон в офиса на жената, която била счетоводителка. Тя се хванала, отишла в банка и изтеглила наличните си спестявания в размер на 76 000 лева, които сслед това оставила в храсти до детска площадка в центъра на града. Действията й били наблюдавани от истински полицейски служители, които били предупредени за готвената измама от колегите си във Велико Търново. На мястото, където тя оставила парите, се появил 16-годишният Никола. Взел пакета и хукнал да бяга. След преследване момчето било задържано. Пред разследващите то твърдяло, че било заплашено да участва във вземането на парите. Оказва се, че той е познат на органите на МВР, тъй като бил регистриран за държане на наркотици. Разследването на случая продължава, като се установява дали обвиняемият не е участвал като муле и в други телефонни измами. Например в началото на януари, когато алоизмамници заблудиха жена на 77 години от Търговище и я убедиха да им хвърли през терасата на жилището си 1600 лева.", "date": "2018.01.22", "title": "72 часа арест за ученика муле, взел с алоизмама 76 000 лева от жена в Търговище"}
{"url": "https://www.24chasa.bg/novini/article/6675901", "text": "Невероятен късмет споходи две българки, които имат различни съдби и мечти, но общо „шесто чувство“, което им подсказва, че ще спечелят. И те наистина печелят! 57-годишната Невена Денчева от град София се сдоби с 10 000 лева, докато банковата сметка на 19-годишната Рени Костова от град Враца се увеличи с 5 000 лева. Невена, която работи в сферата на търговията, си купува един билет от Магазин 345 на ул. „Земен“ 2А, като си избира „Кеш лабиринт“. Споделя, че изведнъж нещо я накарало да изтегли точно този билет. Нетърпеливо започва да изтрива полетата и след секунди пред очите й се появява сумата от 10 000 лева. Следват много сълзи от радост и положителни емоции. Сега на Невена ѝ остава най-приятната част – да реши за какво ще похарчи печалбата си. Странно усещане изпитва и Рени Костова, която решава, че трябва да предизвика късмета си с билет „Златото на инките“. И тя си купува един билет, който се оказва напълно достатъчен, защото й носи 5 000 лева. Лъчезарната Рени, която в момента е студентка, ще вложи спечеленото в образованието си. Вече има специален „ВТОРИ ШАНС“ и за непечелившите Ви билети, който Ви дава страхотната възможност да участвате в жребии за атрактивни предметни и парични печалби. Регистрирайте се за участие на  . Научете повече .", "date": "2018.01.22", "title": "Лотария България зарадва две дами с разкошни печалби"}
{"url": "https://www.24chasa.bg/novini/article/6675846", "text": "Ръководителите на приходните агенции на България - Галя Димитрова, и на Гърция - Джордж Пицилис, се срещнаха в края на миналата седмица в Атина, в продължение на визитата на гръцка делегация от октомври миналата година. Целта на разговорите беше да продължи и да задълбочи сътрудничеството между двете институции в обмена на информация и противодействието на укриването на данъци. Това съобщиха от пресцентъра на Националната агенция за приходите.  Сред дискутираните теми беше действието на Спогодбата за избягване на двойното данъчно облагане между двете страни, като бе постигната договореност в кратък срок да бъдат подготвени и обсъдени конкретни текстове за изменение на спогодбата, целящи намаляване на отклонението от облагане. На срещата бе постигната договореност за ускоряването на обмена на информация между приходните ведомства по повод на конкретни контролни производства и при данни за отклонение от облагане и данъчни измами. От страна на НАП бе поет ангажимент да бъде подробно описан типът данни, необходими на българските ревизори. Бе постигната договореност съществуващият стойностен праг при обмен на данни да бъде намален до 5000 лв. В рамките на срещата бе обсъдено и взаимодействието на приходните администрации при прилагането на митнически режим 4200, при който стока се въвежда на територията на една държава-членка, но е предназначена за друга. Данните, с които НАП разполага, сочат значителни данъчни рискове. От гръцка страна бе поет ангажимент да се проучи възможността информация за лицата, използващи този митнически режим, да бъде обменяна автоматично. Като преди това, за определен период от време, данните за всички търговци, оформили режима в Гърция, ще бъдат подадени на НАП за извършване на проверка за спазването на данъчните закони в България. Ръководителите на двете приходни ведомства се споразумяха още за обмен на данни за придобити недвижими имоти и плавателни съдове, собственост на гръцки физически лица в България, и съответно на български собственици в Гърция. Предстои да се уточнят конкретните детайли за предоставяната информация, стана ясно още на срещата. Друга област, в която данъчните администрации на двете страни ще си сътрудничат, е електронният одит и контролните действия, свързани с електронната търговия. Интерес от българска страна предизвика електронната платформа, в която всеки гръцки гражданин е длъжен да се регистрира в случаите, в които отдава под наем недвижим имот в популярните онлайн приложения. „Убедена съм, че двустранното споразумение между администрациите ни ще засили сътрудничеството и ще допринесе за успешното противодействие на данъчните измами, съответно и за увеличаването на приходите в бюджетите на двете страни“, каза по време на срещата изпълнителният директор на НАП Галя Димитрова.", "date": "2018.01.22", "title": "Българските и гръцките данъчни се обединяват в борбата срещу данъчните измами"}
{"url": "https://www.24chasa.bg/novini/article/6675899", "text": "Камион се преобърна на пътя Бяла Слатина – Кнежа. Шофьорът Калоян Кирилов разказа пред  , че пътят е бил заледен, непочистен, духал е много силен вятър. Предупреждения за опасно време в половин България. Сняг и вятър усложняват пътната обстановка. Около 10-15 см е новата снежна покривка в северозападните райони. На изток тази нощ и сутринта валя дъжд, но в следващите часове и там започва да вали сняг. Най-усложнена ще е обстановката в Северна и Източна България днес. Там снеговалежите ще са най-значителни, а вятърът ще е бурен, с пориви до около 100 км/ч,, което ще създава условия за виелици и навявания. Поради тези причини там са обявени предупреждения от втора степен за опасно време. Намалена е видимостта и в планинските проходи днес, където ще има навявания и ще се образуват преспи. В югозападните райони в следващите часове няма да вали, а в останалата част от страната валежите ще спрат до полунощ.", "date": "2018.01.22", "title": "Камион се преобърна на пътя Бяла Слатина – Кнежа"}
{"url": "https://www.24chasa.bg/novini/article/6675855", "text": "Държавните енергийни компании да се листват на борсата, защото не се управляват добре, това заявиха работодателите, които представиха приоритетите си за тази година. Въпреки че енергетиката бе трета поред в списъка им с приоритети, най-острите думи бяха за нея. Председателят на КРИБ Кирил Домусчиев заяви, че асоциацията на българските работодатели иска нов закон за енергетиката за пълна либерализация на пазара и нарече поскъпването на тока за свободния пазар \"пълен бандитизъм\". За да имала растеж икономиката, електроенергията и газът трябвало да ги разглеждаме като суровини, а не като продукти с добавена стойност, които да изнасяме. Той заяви че организациите настояват за прекратяване на държавната помощ за американските централи. \"След прегледа на финансовите резултати на двете \"Марици\" се оказва, че печалбата им е над 50 процента. И в Колумбия няма такъв бизнес\", каза Домусчиев. Работотодателите са получили информация, че има злоупотреби в когенерациите и ВЕИ-тата. Изпълнителният председател на БСК Божидар Данев оприличи ситуацията с тока като икономическа шизофрения - свръхмощности, намалено потребление, няма търсене, а цените растат.  Оказа се, че управителните тела на КРИБ и АИКБ са решили да участват в протестите на работодателите срещу поскъпването на тока, докато от БСК и БТПП все още не са взели решение. Очаквало се това да стане през тази седмица. Бизнесът иска още ускорено изграждане на електронното правителство.", "date": "2018.01.22", "title": "Работодателите: Държавната енергетика да се листва на борсата"}
{"url": "https://www.24chasa.bg/novini/article/6675939", "text": "На 21 януари на ГКПП Капитан Петко войвода пристигнал за влизане в страната товарен автомобил „Рено“, превозващ бяла техника за Литва, с водач полски гражданин. При извършената от гранични полицаи проверка с газ-анализатор са отчетени завишени стойности на въглероден двуокис в товарната част. съобщиха от пресцентъра на Главна дирекция \"Гранична полиция\".  Установено е, че пломбажното въже на ремаркето е скъсано на около два метра от десния край преди вратата. В товарната част на камиона са открити трима души – мъж и жена афганистанци, и иранец. Нелегалните пътници са задържани в ГПУ-Свиленград. Уведомени са гръцките гранични власти на ГКПП – Орменион и Тристранният контактен център на ГКПП - Капитан Андреево. По случая е образувано бързо производство за незаконно преминаване на границата срещу тримата, открити в товарния автомобил. Полският гражданин е разпитан като свидетел по случая и освободен.", "date": "2018.01.22", "title": "Гранични полицаи откриха с газ-анализатор трима в товарен автомобил"}
{"url": "https://www.24chasa.bg/novini/article/6675800", "text": "Поради висока заболеваемост в 142 училища в страната днес няма да има учебни занятия. Това съобщиха от пресцентъра на Министерство на образованието и културата. В 116 училища в област Пазарджик е преустановен учебният процес от 19 до 23 януари 2018 г. поради обявената грипна епидемия.       В 17 училища в община Благоевград няма да се учи от 22 до 24 януари поради висока заболеваемост на учениците. В 3 училища в област Враца също няма учебни занятия - СУ „Васил Воденичарски“ – с. Хайредин, на 22 януари, в Обединено училище „Св. Св. Кирил и Методий“, с. Краводер, от 19 до 24 януари, и в ОУ „Св. Св. Кирил и Методий“ – с. Малорад, поради непредвиден ремонт на отоплителната инсталация няма да се учи на 22 януари. Поради висока заболеваемост няма да се учи от 22 до 24 януари и в ПГСС “Св. Георги Победоносец“, гр Суворово, област Варна. От 22 до 24 януари няма да учат и четири училища в Пловдивска област – ОУ „Св. Св. Кирил и Методий - с. Стрелци, НУ „Св. Св. Кирил и Методий“- с. Борец, СУ „Христо Смирненски“- гр. Брезово, и ПГ „Зл. Бояджиев“- гр. Брезово. До 24 януари продължава и грипната ваканция за СУ „Васил Левски“ – гр. Опака, обл. Търговище.", "date": "2018.01.22", "title": "В 142 училища в страната днес няма да има учебни занятия"}
{"url": "https://www.24chasa.bg/novini/article/6675961", "text": "Все повече плъхове изпълзяват от канализацията на Париж по улиците, а властите на града и службите за борба с вредителите се надпреварват да измислят нови начини как да се отърват от тях, предаде Асошиейтед прес. Страховит клип на стотици плъхове в контейнер за боклук беше публикуван от в. \"Паризиен\" и оказа нов натиск за неотложни действия от страна на парижката управа. От кметството заявиха, че са засилили мерките против плъховете, тъй като популацията на гризачите се е разраснала неимоверно през последните две години, предаде БТА. Но Стефан Брас, говорител на група фирми за борба с вредители, каза, че усилията на властите ще бъдат напразни, ако не бъдат разработени държавни законодателни мерки за редовни инспекции за гризачи в сградите. По думите му, трябва да бъдат предвидени и наказанията за гражданите, които си устройват пикници и не почистват след себе си. Силните валежи напоследък в комбинация с меката зима и необичайно високия брой строителни обекти в Париж привличат все повече плъхове от канализацията.", "date": "2018.01.22", "title": "Напаст от плъхове заплашва улиците на Париж"}
{"url": "https://www.24chasa.bg/novini/article/6675963", "text": "Европейската комисия потвърди днес, че среща ЕС-Турция ще се състои, след като в петък заяви, че подобна среща била \"обмисляна доскоро\". Идеята за такава среща съществува, но още не можем да потвърдим точна дата, поясни днес говорител на комисията. Ще видим. Това не е среща в рамките на общата програма на председателите на институциите на ЕС и държавните и правителствените ръководители. Това е среща, която в някакъв момент може да се състои, щом условията са изпълнени и когато сме готови. Когато имаме новини, ще съобщим, добави говорителят, предава БТА.  В петък същият говорител каза, че ЕС е готов да продължи диалога с Турция и че \"доскоро се обмисляше подобна среща, но засега не можем да потвърдим такова събитие\". Той припомни тогава становището на председателя на ЕК Жан-Клод Юнкер, че ЕС и Турция имат общ интерес да останат близки партньори и да продължат съвместните разговори и действия, но Турция се отдалечава от ЕС и ако иска да се върне обратно, трябва да положи необходимите усилия. Няма да има напредък в отношенията, докато журналисти се намират в турски затвори, коментира Юнкер при посещението си в София за откриването на българското председателство на Съвета на ЕС. При посещението на канцлера на Германия Ангела Меркел в София в края на миналата седмица бе изяснено, че турският президент Реджеп Ердоган ще бъде приет във Варна от премиера Бойко Борисов и председателите на ЕК Жан-Клод Юнкер и на Европейския съвет Доналд Туск. Очаква се тези разговори да бъдат в навечерието на насрочената в София за 17 май среща на държавните и правителствените ръководители на страните от ЕС и от Западните Балкани. ", "date": "2018.01.22", "title": "Еврокомисията: Срещата между ЕС и Турция ще се състои, когато се изпълнят условията"}
{"url": "https://www.24chasa.bg/novini/article/6675853", "text": "5300 лв. са задигнати от административния офис на спедиторска фирма в Бургас, който се намира в Северна промишлена зона, съобщиха от Областната дирекция на МВР.  Сигнал за кражбата е получен в полицията около 10 ч. на 19 януари. Установено е, че в касовото помещение на спедитора е проникнато чрез дупка в тухлената стена на сградата. След това извършителят е отключил метално чекмедже, което се намирало в метална каса. Разпитани са служителите на фирмата, както и на съседни офиси, назначени са експертизи.  Работата по случая продължава от служители на Второ Районно управление  Бургас.", "date": "2018.01.22", "title": "През дупка в стената обраха спедиторска фирма в Бургас"}
{"url": "https://www.24chasa.bg/novini/article/6675914", "text": "Планински спасители са открили в неделя тялото на обявен за издирване от полицията в Пазарджик възрастен мъж. Трупът на 70-годишния Стоян Тодоров е бил намерен до напоителен канал край село Ляхово. Пенсионерът бе обявен за издирване на 12 януари след сигнал на дъщеря му, която се грижила за него в дома си в село Дебращица. Тогава страдащият от психично заболяване мъж напуснал жилището на дъщеря си и беше в неизвестност. В неделя представители на спасителната служба в Пазарджик започват издирване на пенсионера в район между селата Дебращица, Црънча, Паталеница, Алеко Константиново и Ляхово. Тялото е открито в обедните часове. При първоначалния оглед на трупа не са открити следи от насилие. Аутопсия трябва да установи от какво е починал пенсионерът.", "date": "2018.01.22", "title": "Откриха мъртъв край Пазарджик обявен за издирване пенсионер"}
{"url": "https://www.24chasa.bg/novini/article/6675993", "text": "Турският президент Реджеп тайип Ердоган заяви днес, че Турция се е договорила с Русия за военната си операция в Африн срещу подкрепяната от САЩ сирийска кюрдска милиция Сили за защита на народа, предаде Ройтерс. Ердоган даде да се разбере, че Анкара няма да отстъпи от операцията, предаде БТА. В реч в турската столица той каза също, че Турция ще поеме контрола над Африн, така както го е направила преди това и в други сирийски градове, и че сирийците ще могат да се завърнат по родните си места.", "date": "2018.01.22", "title": "Ердоган: Няма да отстъпим от военната си операция в Африн, договорихме се с Русия"}
{"url": "https://www.24chasa.bg/novini/article/6676025", "text": "Великотърновски полицаи задържаха мъж, застрелял кучето си, съобщиха от пресцентъра на ОД на МВР в областния град. Срещу 46-годишният К. К. е образувано досъдебно производство. След доклад на материалите в прокуратурата той е привлечен като обвиняем. Сигналът срещу него е подаден на тел.112 около 2.20 часа от 40-годишна жена от село Хотница. Тя е обяснила, че мъжът с който е живеела на семейни начала, е умъртвил домашното им куче. Пристигналият на място полицейски екип е задържал мъжа за срок до 24 часа. Той е криминално проявен и осъждан.", "date": "2018.01.22", "title": "Задържаха мъж, застрелял кучето си във великотърновско село"}
{"url": "https://www.24chasa.bg/novini/article/6676022", "text": "В пограничния район между България и Сърбия ще бъдат инвестирани 12.2 млн. евро. Това съобщиха от пресслужбата на Министерство на регионалното развитие и благоустройството /МРРБ/. Втората покана за набиране на проекти по Програмата за трансгранично сътрудничество между двете страни е била обявена днес. Срокът за кандидатстване е 23 април. Набират се проекти по трите приоритетни оси на програмата - \"Устойчив туризъм\", \"Младежи\" и \"Околна среда\", като кандидатстването ще е изцяло електронно. Допустими за финансиране ще бъдат проекти за повишаване на туристическата атрактивност на региона или създаване на трансграничен туристически продукт, за опазване на природата или съвместното управление на риска. Ще се финансират също и проекти за придобиване на нови умения и предприемачество в трансграничния регион. Той включва областите Видин, Монтана, Враца, Софийска, Перник и Кюстендил в България и областите Бор, Зайчар, Топлица, Нишава, Пирот, Ябланица и Пчиня в Сърбия. Проектни предложения по поканата могат да подават регионални туристически асоциации, неправителствени организации, фондации, търговски палати, бизнес асоциации или клъстери, образователни или обучителни центрове, университети и научно-изследователски институти, регионални и браншови агенции за развитие, централни и регионални служби и структури на държавни институции или администрации, музеи, библиотеки, читалища и др. Пълният пакет документи за кандидатстване, включително и насоките, са публикувани на интернет страниците на министерството.", "date": "2018.01.22", "title": "Над 12 млн евро ще бъдат инвестирани в пограничния район между България и Сърбия"}
{"url": "https://www.24chasa.bg/novini/article/6676040", "text": "На 04.01.2018 г. 12-годишната Лиляна Кирилова е напуснала учебните занятията в Шесто СОУ гр. Монтана и оттогава е в неизвестност. Момичето е обявено за общодържавно издирване. За установяване на местонахождението й са проведени редица оперативно-издирвателни мероприятия - срещи с негови роднини и познати на територията на Монтана и община Лом, но до момента то не е открито. Момичето е живеело при дядо си в кв. „Кошарник” в областния град. Лиляна Кирилова е на видимата възраст около 12-14 г., с ръст около 150-160 см, нормално телосложение, права, черна, дълга коса, продълговато, мургаво лице, тънки вежди и дебели устни. В деня на изчезването си е била облечена в черен клин, тъмно яке и бежови ботуши. Няма документи за самоличност. Склонна е да лъже и да фантазира. Умоляват се гражданите, които могат да дадат информация за местонахождението й, да уведомят най-близкото Районно управление на МВР или да подадат сигнал на тел. 112, както и на тел: 096 /396 500, 096 /396 491. Анонимността е гарантирана!", "date": "2018.01.22", "title": "Издирва се 12-годишната Лиляна Камелиева Кирилова от гр. Монтана"}
{"url": "https://www.24chasa.bg/novini/article/6676048", "text": "76-годишната доц. Цанка Кацарска е починала от инфаркт. Тя и дъщеря й Дафина са били открити от роднина в жилището им в блок 2 в кв. \"Тракия\". Сигналът е бил подаден на тел 112, допълват от МВР. Дафина е на 44 г. и е актриса по професия. Напоследък обаче имала проблем с алкохола заради житейски несполуки. Играла е в Пазарджишкия театър, дори е била номинирана преди години за Аскеер. Омъжила се преди време за чужденец и заминала да живее с него в Германия. Не й допаднало и се върнала в Пловдив. Играла е в Кукления театър. Според съседи тя е прекалявала с питиетата. \"Често я виждахме по пейките замаена от алкохола. Жалко, че пропиляваше таланта си по този начин\", казват комшиите. Пред някои Дафина споделяла, че се е женила три пъти досега, но не случила на мъж. Аутопсията показала, че майката е починала от инфаркт, а Дафина вероятно от епилептичен шок. Няма следи от насилие по двете. Цанка е била доцент и преподавател в Аграрния университет. Само преди няколко дни комшиите ги видели живи и здрави и недоумяват каква е може да е причината за смъртта им. Двете жени са били погребани в с. Строево. Оттам е сестрата на Дафина, която е лекарка.", "date": "2018.01.22", "title": "Двойната смърт в Пловдив: Майката умряла от инфаркт, щерката актриса - от шок (обновена, снимки)"}
{"url": "https://www.24chasa.bg/novini/article/6675607", "text": "Св. Синод на Българската православна църква току-що излезе със становище, в което призовава парламента да отхвърли Истанбулската конвенция. \"Призоваваме Народното събрание да не ратифицира Истанбулската конвенция, в която се въвеждат понятия, противоречащи на нашата православна вяра, национални традиции и правна система\", се казва в него. Eто целия текст на становището: ОБРЪЩЕНИЕ на СВ. СИНОД НА БПЦ - БЪЛГАРСКА ПАТРИАРШИЯ към българското общество и държавни институции относно процедурата по приемане и ратифициране в България на Истанбулската конвенция Мили сънародници, Скъпи в Господа чеда на светата ни Българска православна църква, Уважаеми представители на държавната власт, Повод за обръщението ни към Вас е „Конвенцията на Съвета на Европа за предотвратяване и борба с насилието срещу жените и домашното насилие“, известна като Истанбулска конвенция. Истанбулската конвенция поражда тревога за бъдещето на европейската християнска цивилизация, защото тя съдържа ново разбиране за човека - човекът като самовластен господар, човекът без Бога, който следва своите желания и страсти до такава степен, че може да самоопредели дори и пола си. Това разбиране отваря широко вратите към морален разпад, който неизбежно води до психофизическото унищожение на човека - до „втората смърт”, която е духовната смърт. То е диаметрално противоположно на нашата вяра, в центъра на която е Богочовекът Христос! Той ни учи,че смисълът на живота на Христовия човек е в спасението във и чрез любовта към Бога и ближния! Затова няма здравомислещ Христов човек, който да не одобрява борбата срещу насилието въобще, още повече срещу насилието над жени! Истанбулската конвенция надхвърля правната регламентация на този въпрос, тъй като води до промяна в светогледа ни. Заложените в Конвенцията идеи за общуване между половете, за отношение към религия, традиции, обичаи, образование и др., противостоят на изконните разбирания на българския народ за вяра, народност, нравственост, чест, достойнство, възпитание, семейство. Нашият народ повече от хилядолетие е живял с един стремеж - да въплъти в себе си евангелските правда, любов, святост, да стане „свят народ”, „Божий народ” /1 Петр. 2:9-10; 1:15-16/, който и чрез своята история проповядва божествените ценности и добродетели. Макар и юридически акт, Конвенцията има и духовни измерения - тя е средство, което насажда чужда за нас ценностна система, за да позволи обществото да бъде управлявано по нов модел, съответен на интересите на малка част от него. В официалния текст на Конвенцията на английски език – навсякъде, където се говори за „социален пол”, се използва терминът „джендър”. В този текст понятието “джендър” (gender, genre) е категорично разграничено от понятието “пол” (sex) като ново, различно понятие, непознато на българския правен ред и несъществуващо в лексиката на българския език. Затова и нов превод няма да промени смисъла и духа на Конвенцията, в която чрез употребата на понятието „джендър“ и производните му се преследват цели, различни от прокламираните - за защита на жените от насилие. Тези понятия се използват с цел превръщането в държавни политики на една идеология, която отрича, че човекът съществува като мъж или жена и тя се утвърждава чрез нов изкуствен език, който намираме в Конвенцията, и който е чужд и непознат за нашата народопсихология, култура, традиции и православно Предание. Според тази идеология билогичният пол на човека като мъж или жена няма значение за неговата идентичност, а представя „диктатурата на природата” над свободното самоопределяне на човека, диктатура, от която човек трябва да се освободи. Тази идеология, която при ратификация на Конвенцията се превръща в правов ред, задължителен за българските граждани, отрича основна библейска истина: „И сътвори Бог човека по Свой образ, по Божий образ го сътвори; мъж и жена ги сътвори.“(Битие 1:27) . За Светия Синод, като изразител на българските източноправославни християни, борбата срещу насилието над жени и домашното насилие е пряко свързана с евангелските добродетели, първа и най- голяма от които е любовта към Бога и към хората. Регламентите на Конвенцията, свързани с въвеждането на обучение за нестереотипните роли на пола „в официалните учебни програми и на всички образователни равнища” са насочени срещу установения от Бога брачен съюз между мъжа и жената - домашната Църква, в която любовта се изразява и служи за спасението на човека. Според „Всеобщата декларация за правата на човека“: „Семейството е естествена и основна клетка на обществото и има право на закрила от обществото и от държавата.” Нравствен ориентир за съхраняването му е верността и доверието между съпрузите във всичките им измерения. Без тях то ще се разпадне, а създаденото поколение ще остане лишено от любов, грижа и възпитание. Последствията от отричане на библейските истини са трагични и ние сме свидетели на тях в много общества, в които „джендър” идеологията отдавна е държавна политика. Призоваваме Народното събрание да не ратифицира Истанбулската конвенция, в която се въвеждат понятия, противоречащи на нашата православна вяра, национални традиции и правна система! Призоваваме българският народ да отстоява вярата си, която го е съхранила във всички исторически изпитания! Свещен отечески дълг на Св. Синод на Българската православна църква – Българска Патриаршия е да припомни на Божия народ думите на Св. Библия: „Горко на ония, които злото наричат добро, и доброто – зло, тъмнината считат за светлина, и светлината – за тъмнина, горчивото считат за сладко, и сладкото – за горчиво!“ (Ис. 5:20). ПРЕДСЕДАТЕЛ НА СВ. СИНОД † НЕОФИТ ПАТРИАРХ БЪЛГАРСКИ И МИТРОПОЛИТ СОФИЙСКИ ЧЛЕНОВЕ НА СВ. СИНОД: † СЛИВЕНСКИ МИТРОПОЛИТ ЙОАНИКИЙ † ВЕЛИКОТЪРНОВСКИ МИТРОПОЛИТ ГРИГОРИЙ † ЛОВЧАНСКИ МИТРОПОЛИТ ГАВРИИЛ † ПЛОВДИВСКИ МИТРОПОЛИТ НИКОЛАЙ † ДОРОСТОЛСКИ МИТРОПОЛИТ АМВРОСИЙ † ЗАПАДНО- И СРЕДНОЕВРОПЕЙСКИ МИТРОПОЛИТ АНТОНИЙ † ВАРНЕНСКИ И ВЕЛИКОПРЕСЛАВСКИ МИТРОПОЛИТ ЙОАН † НЕВРОКОПСКИ МИТРОПОЛИТ СЕРАФИМ † РУСЕНСКИ МИТРОПОЛИТ НАУМ † СТАРОЗАГОРСКИ МИТРОПОЛИТ КИПРИАН † ВРАЧАНСКИ МИТРОПОЛИТ ГРИГОРИЙ, НАМЕСТНИК НА ОВДОВЕЛИЯ ВИДИНСКИ ЕПАРХИЙСКИ ПРЕСТОЛ", "date": "2018.01.22", "title": "Св. Синод излезе със становище против Истанбулската конвенция!"}
{"url": "https://www.24chasa.bg/novini/article/6675618", "text": "19 км е опашката от товарни автомобили на изход на ГКПП \"Капитан Андреево\", колоната започва от Свиленград. Това съобщиха за Агенция \"Фокус\" шофьори, които изчакват да преминат през граничния пункт. 30 км е опашката от товарни автомобили на турска територия, които изчакват на ГКПП \"Капитан Андреево\" да влязат в България.                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                      ", "date": "2018.01.22", "title": "19 км е опашката от тирове на изхода на ГКПП \"Капитан Андреево\""}
{"url": "https://www.24chasa.bg/novini/article/6675583", "text": "Министър-председателите на България и Чехия Бойко Борисов и Андрей Бабиш проведоха работна среща днес, на 22 януари, понеделник, в Министерския съвет. Те са разговаряли за задълбочаването на икономическото сътрудничество и увеличаването на стокообмена между двете страни. Двамата са обсъдили и приоритетите на Българското председателство на Съвета на ЕС.", "date": "2018.01.22", "title": "Вижте снимки и видео от срещата на Борисов с чешкия премиер Бабиш"}
{"url": "https://www.24chasa.bg/novini/article/6675625", "text": "Испанската прокуратура поиска от испанския Върховен съд да задейства отново европейската заповед за арест на Карлес Пучдемон, предадоха световните агенции. По-рано днес Пучдемон пристигна от Брюксел в Копенхаген за участие във форум, посветен на Каталуня, предаде БТА. Испания издаде европейска заповед за арест на Пучдемон през ноември. След месец Мадрид я оттегли заради опасения, че Брюксел ще върне Пучдемон, но ще ограничи престъпленията, за които той може да бъде съден в родината си, отбелязва Асошиейтед прес. Испания разследва Пучдемон за бунт, подривна дейност и за финансови злоупотреби, свързани с едностранното обявяване на независимост на Каталуня от регионалния парламент на 27 октомври.", "date": "2018.01.22", "title": "Испанската прокуратура отново поиска европейска заповед за арест на Пучдемон"}
{"url": "https://www.24chasa.bg/novini/article/6675668", "text": "След едногодишна подготовка, първият роботизиран магазин Amazon Go, в който няма продавачи и касиери, отваря врати. Изцяло автоматизираният супермаркет обещава: „Никакви опашки, никакви проверки, никакви каси“. CNBC обяви, че робомогазините могат изцяло да променят търговията на дребно, предаде  . Първият Amazon Go трябваше да бъде отворен още в началото на 2017 година, но възникнали технически проблеми забавиха процеса. Системата не винаги можеше да различи двама души, избрали да закупят едни и същи стоки. Затруднения възникваха, когато деца вземаха нещо от щандовете и след това го оставяха на друго място. Но сега всичко е готово и магазинът отваря врати на 22 януари.", "date": "2018.01.22", "title": "Първият робомагазин на Amazon отваря врати днес"}
{"url": "https://www.24chasa.bg/novini/article/6675674", "text": "Цялата работа на Европейския парламент подготвя бъдещето на ЕС. Това заяви председателят на Комисията по регионално развитие в Европейския парламент Искра Михайлова на срещата на КОСАК днес. “Още през 2014 г. беше ясно, че една от най-важните перспективи за всички нас, които работим за европейските ценности, ще бъде да направим ЕС по-близък и разбираем за неговите граждани. Особено в Комисията по регионално развитие трябваше да намерим формулата, по която да представим пред гражданите на ЕС смисъла, европейската добавена стойност и заетост на цялата политика на сближаване. И всеки един проект подкрепен от нея, близоста на гражданите с политиките на ЕС е в основата на неговото бъдеще. През следващите години видяхме колко накърнена е тази близост. Решението на 50 % от гражданите на Обединеното кралство да напуснат ЕС беше върхова точка на тази тенденция. Същевременно ясно се появи необходимостта за взимане на бързи действия за гарантирането на сигурността и защитата на европейските граждани, и граници”, посочи Михайлова. “Във връзка с управлението на процеса на миграцията, инвестициите извън ЕС, екологичните проблеми и изменението на климата, Европейският парламент е изразявал и изравя своите позиции. Особена е заслугата на г-н Тимерманс за нашите редовни срещи и съвместната ни работа. Цялата работа на Европейския парламент подготвя бъдещето на Европейския съюз”, категорична бе тя. “Днес декларирам и съм убедена, че е от името на всички колеги в Европейския парламент, че ние можем да допринесем много, имайки предвид нашата постоянна работа и тази за бъдещето на ЕС”, допълни евродепутатката от квотата на ДПС.", "date": "2018.01.22", "title": "Искра Михайлова: Ние можем да допринесем много за бъдещето на ЕС"}
{"url": "https://www.24chasa.bg/novini/article/6675678", "text": "Това лято ще поставим новите павилиончета в „Слънчев бряг“. Това каза министърът на туризма Николина Ангелкова по време на представянето на проекта за визия и поставяне на преместваеми обекти в к.к. „Слънчев бряг“, предаде  „Фокус“. По думите на министъра, когато времето позволява, ще започне реалното поставяне на павилиончетата, за да може в летния сезон да бъдат преустановени строително-монтажните дейности. Ангелкова обясни, че тези павилиончета са част от проекта за визия на „Слънчев бряг“, който цели да има единна единна визия на курорта. „Нещо за което сме говорили още от създаването на Министерство на туризма през 2014 г. и разбира се непрекъснато сме коментирали на срещи с представителите на бранша, особено на тези, които са свързани с летния туризъм“, каза Ангелкова. Министърът отчете, че 2017 г. е била изключително успешна за българския туризъм. „Само за първите 11 месеца имахме над 8,5 млн. чуждестранни туристи, ръст от 7 %. „Слънчев бряг“ заема най-голям дял от цялата статистика. Над 5 млн. нощувки са реализирани там. Приходите само от нощувки са над 270 млн. лв. само в „Слънчев бряг“. Общо приходите от нощувки и всички други дейности, свързани пряко и непряко с туризма на курорта могат да се определят приблизително на 1 млрд. лв.“, каза министърът на туризма. По думите ѝ характерното за „Слънчев бряг“ и за неговото управление е наличието на смесена собственост и оттам разбира се, различни функции, които са свързани с контрола и неговото стопанисване. Министър Ангелкова допълни, че идейният проект е съобразен с действащото законодателство, фактическата обстановка на място, защото са правени и обходи. Министър Ангелкова поясни, че е в предварителни разговори с кмета на Община Несебър и ако този проект бъде припознат, той може да важи и за територията на целия курорт „Слънчев бряг“. „Ще бъдат забранени изцяло щендерите. Контролът ще бъде изключително завишен“, каза тя и поясни, че според договорите за наем в курорта при три разхождащи се щендери нагоре-надолу по тротоарите, договорът ще бъде прекратен. „За контрола имаме подписано споразумение в рамките на компетенциите на МВР, които да оказват съдействие на нашите контролни органи“, допълни министър Ангелкова. Тя прогнозира, че следващият летен сезон ще бъде интересен.", "date": "2018.01.22", "title": "Слагат нови павилиони и забраняват търговията по тротоарите в \"Слънчев бряг\""}
{"url": "https://www.24chasa.bg/novini/article/6675700", "text": "Издирваните за взривените банкомати Кирил Микев-Свещичката и Красимир Йорданов-Джонката се опитали да се потопят в река Струма при бягството си от полицейския патрул.  Тази нощ бандитите се движили с \"Фолксваген Голф\" от пернишкия кв. \"Църква\" към село Студена. Автопатрул на Пътна полиция ги спрял за проверка. Униформените не предполагали, че вътре са бандитите, които избягаха при полицейската акция през ноември в гората до село Боснек. Голфът спрял, но на над 100 метра след палката. След това двамата мъже изсочили от колата и побягнали. Започнало преследване, което продължило повече от 1 час.  Бегълците прескачали огради и прекосавали дворове. Единият е арестуван ан улицата, а другият бил заграден от полицаи докато се опитвал да се потопи в река Струма.  Микев и Йорданов бяха обявени за издирване през ноември миналата година, след като се измъкнаха от полицейска обсада след взривяването на банкомата в Сапарева баня. Тогава беше арестуван един от бандата. Продължава издирването на още един - Тодор Богданов. ", "date": "2018.01.22", "title": "Джонката и Свещичката се опитали да се потопят в Струма при бягството от полицията"}
{"url": "https://www.24chasa.bg/novini/article/6675648", "text": "Мъж е загинал на място, а друг е в кома и е настанен в ловешката болница с опасност за живота след тежка катастрофа на пътя София - Варна, съобщиха от ОДМВР - Ловеч. Инцидентът е станал около 10.30 ч. днес на завой, в участъка между тетевенското село Български извор и пътен възел \"Боаза\". Челно са се сблъскали лек автомобил и товарен бус. Причините за катастрофата все още се изясняват. Движението в участъка на пътното произшествие се осъществява в едната лента.", "date": "2018.01.22", "title": "Тежка катастрофа на пътя Боаза - Български Извор, мъж е загинал, а друг е в кома"}
{"url": "https://www.24chasa.bg/novini/article/6675698", "text": "За Медицинския университет /МУ/ трябва да оставим институциите и органите, които работят, да си довършат работата, и те ще кажат най-добре по случая. Това каза в отговор на въпрос на брифинг по актуални теми министърът на образованието и науката Красимир Вълчев, цитиран от БТА. Попитан защо с МУ-София се повтаря същото, както преди две години, министър Вълчев отговори, че от 2016 г. няма одит и отбеляза, че одитът е бил достатъчно всеобхватен и са били предоставени всички материали от одита на съответните институции. \"Тук, вероятно става въпрос за нови случаи\", коментира образователният министър. Той каза, че звеното за вътрешен одит на МОН контролира спазването на изпълнението на препоръките по одитния доклад. \"Междувременно, не сме получавали сигнали\", заяви министър Вълчев за новата ситуация в Медицинския университет в София. \"Не мисля, че има основание за спиране на акредитацията, висшето училище е преустановило изнесените обучения, които бяха констатирани като незаконосъобразни и нямаме основания да предлагаме отнемане на акредитацията\", заяви министър Вълчев в отговор на въпрос. Той уточни, че след като се запознае с конкретните факти от разследването за Медицинския университет, тогава ще ги коментира. Рискувам сега да не бъде точен, посочи министър Вълчев.", "date": "2018.01.22", "title": "Вълчев: Трябва да оставим институциите да си довършат работата за Медицинския университет"}
{"url": "https://www.24chasa.bg/novini/article/6675701", "text": "Държавният глава на Сърбия Александър Вучич призна, че визитата му в Косово не е била „лесна и приятна“, но е удовлетворен от резултатите й, съобщава електронното издание Gazeta Express. Вучич, който бе на посещение в най-младата държава на Балканите през уикенда, заяви, че е свършил „изключително важна работа\" за обединяването на сърбите, като подчерта, че в Косовска Митровица е поканил всичките си политически опоненти на разговор, предаде \"Фокус\". „Имах задължението да кажа на всички кой е интересът на сръбския народ – сърбите да останат и да живеят на собствената си земя“, подчерта Вучич, като същевременно допълни: „Разбрах, че тези хора се борят за своята страна и нация, за препитанието си, за оцеляването си\". Сръбският президент обяви намеренията си да посети Косово след убийството на един от политическите лидери на сърбите там – Оливер Иванович, лидер на Гражданското движение „Свобода, демокрация, справедливост“.", "date": "2018.01.22", "title": "Вучич: Визитата ми в Косово не беше лесна и приятна, но съм доволен от резултатите"}
{"url": "https://www.24chasa.bg/novini/article/6675709", "text": "По границата между Израел и ивицата Газа могат да се видят огромни изкопни работи и купчини песъчлива пръст. Израелската армия изгражда амбициозна подземна преграда, за да открива и пресича прокопаването на тунели от палестинския анклав към Южен Израел. В четвъртък израелските военни окачествиха пазения досега в тайна проект като сериозен възпиращ фактор срещу съществуващата според Израел стратегическа заплаха, след като последната война срещу Хамас разкри прокопаната мрежа от тунели. Израел превърна откриването на тези съоръжения в свой приоритет, а през последните месеци съумя да разруши най-малко три, използвайки за целта съчетание от разузнавателни данни, операции на сухопътни сили и високотехнологични сензори. През лятото Израел започнал да строи подземна стена с дължина 65 км, чиято цел е да попречи на палестински екстремисти да си прокопават път до израелските гранични селища. \"Технологията наистина е изключително нововъведение\", каза подполковник Джонатан Конрикус, говорител на израелската армия, на брифинг за журналисти на границата с ивицата Газа. \"Посланието към Хамас е: сега имаме на разположение тази система, която може да открива и разрушава тунелите на терора, нарушаващи израелския суверенитет\", заяви още той. Конрикус заяви, че противотунелната преграда, която се строи, \"представлява значително предизвикателство за всеки, решил да строи тунели отдолу\", но не навлезе в подробности. Израел и Хамас, радикалната ислямистка групировка, която управлява ивицата Газа от 2007 г., водиха три войни от 2008 г. При последния конфликт през 2014 г. бойци на Хамас няколко пъти изненадваха Израел с нападения през мрежата от подземни тунели. Макар че бойците на Хамас не успяха да стигнат до израелски населени места, при подобни атаки бяха убити петима израелски войници, което стресна израелското общество. В конфликта израелските власти разрушиха 32 тунела и оттогава операциите срещу тунелите станаха приоритет. Сега в тази подземна игра на котка и мишка с ислямистите в Газа около границата кипи трескава работа на багери, бетонобъркачки и стотици работници. Строежът на преградното съоръжение - което ще е прокопано на десетки метри под земната повърхност, е снабдено със сензори, а в най-горната част включва 8-метрова метална ограда - се оценява на 700 милиона долара и е предвидено да е готово по план в средата на 2019 г., заяви в четвъртък високопоставен източник от израелската армия. Досега строителните бригади, които работят денонощно, шест дни в седмицата, са завършили 4 от общо 64-те км на преградното съоръжение по границата. Опасявайки се, че може неволно да дадат полезни сведения на врага, представителите на израелската армия не искаха да обсъждат в детайли възможностите на съоръжението да открива тунели и не уточняваха до каква дълбочина ще слиза стената. \"Достатъчно дълбоко\", каза високопоставен източник от израелската армия. Докато кранове повдигаха 25-метрови арматурни пръти, той заяви, че тези пръти \"биват заварявани по няколко\" така, че да оформят подсиления гръбнак на бетонната стена. Засега не е имало опити на Хамас да попречи на строежа. Самите работници са обградени от защитни насипи, които ги крият от погледите на шпиони и ги предпазват от възможни въоръжени нападения с леко стрелково оръжие. Високопоставен израелски военен източник заяви, че никоя от страните не иска да започва нов конфликт, но не е изключено незначителни случки на границата бързо да прераснат в по-голям сблъсък. В четвъртък израелските военни показаха и разрушен в края на октомври тунел - при унищожаването му били убити десетина ислямистки бойци. Широката 1 м шахта, облицована с бетон, прониквала на стотици метри в територията на Южен Израел и стигала близо до Кибуц Кисуфим. Разрушаването на съоръжението предизвикало ответен ракетен обстрел от радикалната групировка \"Ислямски джихад\". В края на миналата година бил разрушен още един тунел, а в неделя израелските власти заявиха, че са унищожили нов 1,5-километров тунел, прокопан от Хамас, който минавал през ивицата Газа, стигайки в единия край до Израел, а в другия до Египет. \"Сега ще видим как Хамас ще отговори на тези нови обстоятелства\", каза Конрикус. Хазем Касем, говорител на Хамас, заяви, че групировката ще намери начин да заобиколи стената. \"Нашите хора са доказали, че винаги са способни да намерят начини и механизми да преодолеят всякакви мерки на (израелските) окупатори. Нашите хора разполагат с много начини да се защитават\", каза той, без да навлиза в подробности. На показана пред репортерите израелска военна карта на ивицата Газа бяха отбелязани километрите тунели на Хамас и \"Ислямски джихад\", минаващи по цялата палестинска територия. По оценки на израелската армия ако работят денонощно, няколко десетки ислямистки бойци могат да прокопават по 10 м тунел на ден.", "date": "2018.01.22", "title": "Израел изгражда подземна преграда, за да спре прокопаването на тунели от Газа"}
{"url": "https://www.24chasa.bg/novini/article/6666408", "text": "Плевенската фабрика “Мизия” произвежда мъжка конфекция основно за пазарите в Европа. Най-големите клиенти днес са в Германия, Франция, Холандия, Гърция, Испания. В бранша заводът е почти 7 десетилетия - основан е през 1950 г. През 1996 г. е приватизиран от работниците и служителите си. Акционерите са 1300. Предприятието е вписано в търговския регистър на Плевенския окръжен съд като “Мизия 96” АД. Оттогава няколко правителства слагат плевенското дружество в две топ 10 - като пример за успешна работническо-мениджърска приватизация, нареждат го и в челната десетка на изрядните данъкоплатци. Последната цена на акция на “Мизия 96” АД на фондовия пазар е 17 лв., но е имало години, в които е стигала рекордните 75 лв. Днес акции на “Мизия” купуват българи извън фирмата и дори чужденци. Аргументът им е: “Мизия” защитава името си с възходящо развитие. Влагаме свободни пари, защото сме убедени, че няма да загубим, а ще спечелим.” “Всяка година събранието на акционерите единодушно решава печалбата да отиде за технологично обновление. Затова от 1995 г. вървим нагоре - капиталово, технологично, производствено и кадрово. Над 12 млн. лв. са инвестициите за последните 10 г. Всяка година влагаме 1,5 млн. лв. за внедряване на нови технологии и техника. Линиите за конфекция са оборудвани със супермодерни автомати и специални машини, последно поколение. Сред първите сме във въвеждането на роботи в кроенето, гаранция за прецизност и точност. Разполагаме с пълно оборудване от най-съвременната гладачна техника на “Бризай”. С цялостното преоборудване на предприятието постигнахме световните критерии при изработката на облеклата”, казва управителят Христофор Дочев, който ръководи “Мизия” над 30 г. На ден фирмата произвежда 1500 мъжки костюма, ишлемето е около 50%. В тази продукция влагат труда си всичките 1050 души на щат в “Мизия”. Средната работна заплата е над 700 лв. Доволни са и бившите - пенсиите им са високи, защото от 1995 г. насам дружеството ги е осигурявало на 100%. “За постигнатите успехи са важни задължителните принципи в екипната работа. Основният е качеството - всичките 1500 костюма, които правим на ден, трябва да са като капки вода - без нула отклонение. Наравно слагам изпълнението на сроковете за производство и експедиция на готовата продукция. От години не сме наказвани за нарушени графици”, уверява Христофор Дочев. Той признава, че за 22 г. “Мизия” не е похарчила и 1000 евро за реклама и участие в ревюта - продукцията сама се хвали. В “Мизия” действа ателие за модни поръчки по еталон, в моделиерната се изработват класически облекла по индивидуални размери. Във фирмения магазин пък продават за вътрешния пазар. Освен българи при нас идват да се обличат доста чужденци, оценяват от дружеството. “Плама” - емблемата на социндустрията в Плевен, влиза в най-новата ни история като Първа частна рафинерия. Корпусите на огромния нефтопреработвателен комбинат са вдигнати в началото на 70-те години на миналия век. Агонията започва около 1996-а. Тогава кредитната линия от банка “Биохим” е спряна, а работата в комбината - парализирана. Правителството на Жан Виденов обещава да задвижи производството и гигантът е продаден на “Евроенерджи холдинг” за едва 62 млн. лева. Вместо пуск следват безкрайни съдебни битки, смяна на собственици и работнически бунтове. В гнева си нефтохимиците запречват с тела жп линии, спират влакове, правят гладни стачки. През 1998 г. заплашват, че ще изпуснат резервоарите с отровите и при пороен дъжд хиляди тонове нефтени отпадъци ще прелеят басейните. Отприщената стихия ще нахлуе в река Вит и в питейните кладенци. Над Плевен надвисва ужаса от екокатастрофа. Твърди се, че рафинерията не се поддържа, а се знае, че почне ли да дупчи ръждата, пораженията са необратими. Говори се и че технологичните линии, съоръженията и подземните комуникации са изрязани. Опровержението за предизвестената гибел идва на 18 юни 2007 г. Фирма “Хайуей логистик център” купува “Плама” за 44,4 млн. лева. “Създаваме нова рафинерия до фалиралата, където 60% от площите са свободни. До 2 г. модерните мощности ще преработват петрол и ще произвеждат светли горива. Старите инсталации също ще заработят, но ще добиват базови масла и битуми. За начало инвестициите ще са между 50 млн. и 150 млн. лв.”, обещава тогава новият собственик Ангел Стефанов. Хората стискат палци да се запали факелът над стоманените корпуси. Казват: “Едва тогава ще се убедим, че рафинерията наистина е заработила.” Следват още 4 г. на очакване. Надеждата се появява през есента на 2011 г. “Плама” тръгва през декември и започва да преработва първите танкери с петрол. Ще произвеждаме терпентини, мазут, маслени дестилати, промишлен газьол. Капацитетът ще е 300 хил. тона за година.” Това казва на 16 октомври 2011 г. пред тогавашния вицепремиер Симеон Дянков собственикът на “Плама” Ангел Стефанов. По онова време той притежава рафинерията заедно с “Овергаз”. “Новата инсталация струва 20 млн. лв. Перфектно е възстановено битумното стопанство на старата рафинерия. За начало то ще работи с вносна суровина. От пролетта на 2012 г. ще изкарваме битум и той ще отива в строежа на магистрали и пътища”, обяснява Стефанов. “Оттук ще караме битума за магистрала “Хемус”, когато започнем да я строим”, планира финансовият министър Дянков. Докато оглежда корпусите, той чертае бъдещето на гиганта. Целта е с продукцията на “Плама” за 2-3 г. да се обхване пазарът на Балканите, после - и пласмент и в Европа. Вместо бъдеще през април 2014 г. “Плама” бе заличена от търговския регистър с решение на Търговския отдел на окръжния съд в Плевен и официално мина в историята. Края беляза проведеното на 16 април заключително събрание на кредиторите. Според приетия доклад на синдиците те са получили близо 45 млн. лв. от продаденото имущество на рафинерията. Обезпечения има за банки, 2000 работници, покрити са вземания на държавата и общините, както и разноските в производството по несъстоятелност. Тогава стана ясно, че в сметките на “Плама” са останали само 32 лв., с част от които са покрити разходите по закриване на фирмената сметка на рафинерията.", "date": "2018.01.22", "title": "Картата на “24 часа”: В Плевен “Мизия” прави по 1500 костюма на ден за Европа, а “Плама” е в историята"}
{"url": "https://www.24chasa.bg/novini/article/6675717", "text": "Русия се намира в контакт с представители на Сирия и Турция и внимателно наблюдава операцията в Африн, заяви говорителят на руския президент Дмитрий Песков, предаде ТАСС. Ние по най-внимателен начин следим хода на операцията /в района на сирийския град Африн/. Руските представители са в контакт както със сирийското ръководство, така и с турското ръководство, в това число по този въпрос, заяви пред журналисти Песков. Той подчерта, че за основополагащ се смята принципът на запазване на териториалната цялост на Сирия, предава БТА.  Безусловно внимателно следим за хуманитарните аспекти, които са свързани със случващото се в момента в района на Африн, заяви представителят на Кремъл. Песков не отговори на въпроса дали Москва е била информирана предварително за подготвяната операция на въоръжените сили на Турция.", "date": "2018.01.22", "title": "Песков: Русия е в контакт със Сирия и Турция за операцията в Африн"}
{"url": "https://www.24chasa.bg/novini/article/6675739", "text": "Литературата, математиката и чуждите езици, по новите учебни програми, ще бъдат задължителни за всички ученици в 11-и и 12- клас, независимо дали учениците са избрали профил или професия, по новия Закон за предучилищното и училищното образование. Това каза Евгения Костадинова - директор на Дирекцията \"Съдържание на предучилищното и училищното образование\" в Министерството на образованието и науката, цитирана от БТА. Тя уточни, че литературата ще се изучава задължително и с еднакъв брой часове до 12-клас от всички ученици, защото те ще държат матура по български език и литература. Костадинова отбеляза, че \"и в момента, в част от училищата, история и география не се учи чак до 12-и клас\". На въпрос, че в новите учебни програми много от учебния материал от 11-и и 12-и клас \"слиза\" в десети клас и в по-предните класове, министър Красимир Вълчев коментира, че ако съпоставим часовете, годишния хорариум и дните, които учат учениците ни, ние по-скоро сме под-средното ниво. \"В общия случай, децата в другите страни учат повече, и имат по-малко ваканции, отколкото в България\", заяви образователният министър. Той отбеляза обаче, че ако се погледнат учебните ни програми, те сигурно са по-амбициозни, \"защото при нас основната ни писта е малко по-бърза, отколкото в другите страни\". Факт е за програмите за десети клас, че материалът беше свален и е увеличен хорариумът, а в учебните програми са включени анализи и проучвания на учениците, каза министър Вълчев. Той съобщи, че МОН ще организира допълнителни обучения на учителите за работа по новите учебни програми, за да ги представят те по този хорариум по най-ефективен начин. Евгения Костадинова обясни, че не се говори за промяна в действащите учебни програми, а за цялостна нова философия на програмите. По новите учебни програми в десети клас ще се учи българска литература и история. Тези ученици обаче в 11-и и 12-и клас отново ще изучават български автори по литература, които ще присъстват и в десети клас с някои от класическите си творби. По новия училищен закон \"завършването на изучаването на основни общообразователни предмети до десети клас е за сметка на съществуващо сега профилиране в класовете - още преди десети клас, а отново по новия закон - профилирането \"се изнася в 11-и и 12-и клас, или професионалното обучение\", обясни Костадинова.", "date": "2018.01.22", "title": "Литературата, математиката и чуждите езици - задължителни за 11 и 12-и клас по новите програми"}
{"url": "https://www.24chasa.bg/novini/article/6675751", "text": "Значително количество контрабанден тютюн са иззели служители на Трето РУ - Пловдив, съобщиха от пресцентъра на ОД на МВР. При процесуални и следствени действия от частен имот в село Неделево са открити и иззети 350 килограма необработена тютюнева лисна маса и 100 килограма от наситнената стока. Допълнително са конфискувани машина за рязане, електронна везна и 780 саморъчно свити цигари. Като съпричастен към незаконната дейност, за едно денонощие бил задържан 20-годишен пловдивчанин. По случая е образувано е бързо производство.", "date": "2018.01.22", "title": "Иззеха значително количество контрабанден тютюн от имот в Пловдивско"}
{"url": "https://www.24chasa.bg/novini/article/6675758", "text": "„Поздравявам БСП за находчивостта! Така се прави, атакуват се най-успешните политики“. С тези думи започна изявлението си пред депутатите от бюджетната и вътрешната комисии на парламента финансовият министър Владислав Горанов. Извънредното съвместно заседание в парламента обсъжда доклада на ДАНС и прокуратурата за състоянието на информационната система на митниците - БАЦИС. Нейното разсекретяване бе поискано от парламента по настояване на БСП. Няма манипулации на системата, категоричен беше Горанов. И добави : \"В противен случай седящият до мен главен прокурор щеше да образува досъдебно производство\", визира той Сотир Цацаров. \"Данни за подобни манипулации не са налични и всички анонси в тази посока мога да окачествя като чисто политически спекулации\", отсече Горанов по адрес на БСП. Неверни са твърденията, че системата не е коригирана и не са предприети никакви действия от лятото на 2016 до вота на недоверие, който ще се обсъжда утре, заяви още той. Все пак, министърът не отрече, че рискове имало, но те били коригирани, и до момента корекциите и усъвършенстването на системата продължават. Системата работи по-добре, удовлетворени сме от нейната работа относно резултатите в бюджета, каза още Горанов. „Успяхме да повишим значително събираемостта на приходите с 10% в края на 2017 г. спрямо 2013 г. , съответно от 22,3 млрд. лв. до 29,5 млрд. лв., което означава, че растат с 6,5 млрд.лв. на година, сметна министърът. Шефът на агенция „Митници“ Георги Костов заяви, че достъп до системата няма как да има от външни компютри, защото се използва парола и потребителско име. Всяка парола, независимо от това каква комбинация от символи и цифри е, е ненадеждна, каза Костов. Затова се въвеждал нов идентификатор, който е невъзможно да бъде клониран, обясни той. Това била последната, 9-та констатация от доклада на ДАНС, а другите 8 са коригирани. Към юли 2018 г. ще приключи и отстраняването на последната забележка от доклада на ДАНС. Костов отчете още 18,5% ръст при акциза при цигарите и 14,6% от високоалкохолните напитки. Ръстът от приходите при горивата е 5%, а при газьола- рекордните 24,9%. \"Данни за изтрити 300 000 записи в системата на митниците не са постъпвали в прокуратурата. При проверка по сигнал на големи петролни компании те не са предоставили доказателства за това. Това заяви главният прокурор Сотир Цацаров пред депутатите от две комисии-вътрешната и бюджетната по време на изслушването на финансовия министър Владислав Горанов и на директора на митниците Георги Костов.", "date": "2018.01.22", "title": "Горанов: Поздравления за БСП за находчивостта (Обновена)"}
{"url": "https://www.24chasa.bg/novini/article/6675761", "text": "За нас е важно Европа да помисли над Шенгенското пространство. Не разбираме защо Гърция е в Шенген, а България, Хърватия, Румъния не са. Това каза премиерът на Чехия Андрей Бабиш след работна среща с премиера Бойко Борисов, предаде  „Фокус“. „Днес обсъдихме много важни и основни проблеми, които интересуват и двете страни“, посочи той. „За Чешката република това са Дъблинското споразумение и миграцията“, заяви премиерът Бабиш. „Смятам, че не сме само ние, а и цялата Вишеградска четворка има сходни възгледи по тези въпроси“, коментира той. „Решението за квоти за мигранти беше взето без нас, това е неприемливо“, изтъкна Андрей Бабиш. „Трябва да имаме общо мнение, тези проблеми трябва да се решават извън Европа“, обясни той. „България е председател на Съвета на ЕС, когато пред Европа стоят за обсъждане много важни фундаментални теми“, посочи чешкият премиер. „Много се радвам, че по тези теми имаме общи възгледи и затова пожелавам на Българското председателство много успехи“, коментира Андрей Бабиш. „Разчитаме на Българското председателство, за да решим тези въпроси“, уточни той. „Много ще се радвам, ако премиерът Бойко Борисов намери време и ни посети в Прага. Благодаря за приема, отнасям прекрасно усещане от срещата ни“, каза още премиерът на Чехия.", "date": "2018.01.22", "title": "Андрей Бабиш: Не разбирам защо Гърция е в Шенген, а България - не (Видео)"}
{"url": "https://www.24chasa.bg/novini/article/6675776", "text": "Данни, че 300 000 записи в БАЦИС са изтрити или манипулирани не са постъпвали в прокуратурата и ДАНС от представители на Българската петролна и газова асоциация. Това заяви главният прокурор Сотир Цацаров при изслушването си пред вътрешната и финансовата парламентарна комисия по повод Българската акцизна централизирана информационна система. Цацаров обясни, че при проверката на сигнала, че системата БАЦИС се манипулира нито един от големите вносители и производители на гориво у нас не е дал данни за това, предаде БТА. Финансовият министър Владислав Горанов заяви пред комисията, че нито в доклада на ДАНС, нито в изводите на прокуратурата, не се съдържа нито една от посочени в публичното пространство констатации за манипулации и извършени закононарушения. Според него анонсите в тази посока, могат да се окачествят като политически и свързани с предстоящия вот на недоверие срещу правителството. По думите на финансовия министър твърдението, че от лятото на 2016 г. до края на 2017 г. системата не се усъвършенства са неверни. Горанов не отрече, че през 2016 г. в системата БАЦИС са констатирани определени рискове, но каза, че всички те са отстранени. \"Няма нито едно вмешателство в ситемата или следа от такова\", каза Горанов. Ние сме изключително удовлетворени от работата на системата БАЦИС, от гледна точка ефектите за бюджета, допълни министърът. Той каза още, че необходимостта от постоянно подобряване на системата е задължително. Директорът на Агенция \"Митници\" Георги Костов обясни пред депутатите, че през 2012 г. приходите от акциз са били 4 млрд. 47 млн. лв. като след въвеждането на системата БАЦИС ръстът е 23,1 процента. \"Тази година приходите от акциз са 4,984 млрд. лв, а ръстът е 930 млн. лв.\", каза Костов. В хода на анализа от ДАНС бяха направени девет констатации - 8 от тях са отстранени към месец юли 2016 г., последната е в процес на отстраняване, каза още Костов. Председателят на ДАНС Димитър Георгиев заяви при изслушването си за доклада на ДАНС за системата БАЦИС, че при проверката не са установени намеса и покровителство от най-високо политическо ниво за манипулации в акцизната система.", "date": "2018.01.22", "title": "Цацаров: Нямаме данни за 300 000 изтрити записи в БАЦИС"}
{"url": "https://www.24chasa.bg/novini/article/6675768", "text": "МВР разпространи снимки на тийнейджърите от Раднево, заради чието лекомислие тази сутрин от 5 часа бяха вдигнати на крак служители от Областното пътно управление и противопожарната служба. Трите автомобила, с които пътували осмината младежи, решили да си направят шоу, закъсаха на затрупания със сняг път между върховете Бузлуджа и Шипка, който през зимата винаги е затворен за движение, тъй като е недостъпен за почистване.", "date": "2018.01.22", "title": "Его ги тийнейджърите, закъсали до Бузлуджа, защото решили да си правят шоу (Снимки)"}
{"url": "https://www.24chasa.bg/novini/article/6675783", "text": "Дъблинското споразумение не работи така, както искаме, не само разделя, а буквално разцепва Европа. Мисля, че с доверието, което имаме помежду си, ще намерим разумен компромис. Това каза премиерът Бойко Борисов след работна среща с премиера на Чехия Андрей Бабиш, предаде „Фокус“. „Компромисът е да се затворят границите, да се влиза само през граничните пунктове, да се изградят центрове за сигурност, там където няма - в Либия, Турция“, обясни той. „Считам, че и колегите от Вишеградската четворка не биха погледнали с лошо око на това да се грижим за жените и децата, но в центрове за сигурност извън ЕС“, заяви премиерът. „Решенията, които предлагаме, са да се удължи Споразумението с Турция и да се нормализират отношенията. България е пример за опазване на границата и на Шенгенското пространство. Имаме и доверието, и подкрепата в тази посока“, посочи Бойко Борисов. „Дипломацията ни трябва да работи за мирен процес, да се погрижим за тези хора, които бягат от войната. Трябва да има и срок- да знаем след колко време ще се върнат по родните си места“, коментира премиерът. „С диалог, с разбирателство и такт ще намерим необходимия и верния тон. Всички сме солидарни, че по-хубаво място от Европа няма и нашата Европа е обща и трябва да я защитим“, обясни той. „Между България и Чехия няма нерешени въпроси, имаме огромно приятелство и доверие. Същото мога да кажа и за страните от Вишеградската четворка“, каза още Бойко Борисов.", "date": "2018.01.22", "title": "Борисов: Дъблинското споразумение разделя Европа, разумният компромис е извън ЕС (Видео)"}
{"url": "https://www.24chasa.bg/novini/article/6675786", "text": "Министър-председателят Бойко Борисов разговаря със заместник-председателя на Европейската комисия Франс Тимерманс. Основна тема на разговора бяха приоритетите, които България поставя по време на своето първо председателство на Съвета на ЕС. Това съобщиха от пресслужбата на Министерския съвет. Тимерманс е уверен, че страната ни ще положи необходимите усилия по изпълнението на всички основни въпроси от европейския дневен ред. По време на разговора широко бяха дискутирани темите за европейската перспектива на страните от Западните Балкани. Двамата се обединиха около мнението, че стабилността на региона е от ключово значение за цяла Европа и затова е важно те да получат ясен европейски път на приобщаване. Премиерът Борисов подчерта и значението на свързаността на Западните Балкани чрез инфраструктурните проекти, които ще дадат тласък в икономическото и културното развитие на страните и тяхната връзка с Европа. Българският министър-председател отбеляза пред Тимерманс, че като председател България ще търси съгласие по всички теми, включително и за миграцията, отношенията ЕС-Турция, цифровизацията, Брекзит и ще работи за единството на Европейския съюз. Дебатът в Европа, който породи Истанбулската конвекция, също беше обсъден по време на срещата. Премиерът Борисов подчерта, че ще положи необходимите усилия документът да бъде ратифициран от българския парламент, така както увери пред трибуната на Европейския парламент при представянето на приоритетите на председателството. „Няма да допуснем насилие над жени и деца“, заяви на срещата си с Тимерманс премиерът Бойко Борисов и благодари на Франс Тимерманс за отличното сътрудничество с Европейската комисия.", "date": "2018.01.22", "title": "Борисов към Тимерманс: Няма да допуснем насилие над жени и деца (Снимки)"}
{"url": "https://www.24chasa.bg/novini/article/6675801", "text": "Председателят на парламента на Каталуня Роже Торен предложи Карлес Пучдемон за регионален лидер, който да състави ново каталунско правителство, предадоха Франс прес и Асошиейтед прес. Торен обяви кандидатурата след консултации с каталунските политически сили. Предстои в парламента да има дебати по предложението и после да има гласуване, което може да е в края на месеца, предаде Франс прес.  за конференция, посветена на Каталуня. Испанската държавна прокуратура по-рано днес поиска от предаде БТА. Испания издаде европейска заповед за арест на Пучдемон през ноември. След месец Мадрид я оттегли заради опасения, че Брюксел ще върне Пучдемон, но ще ограничи престъпленията, за които той може да бъде съден в родината си, отбелязва Асошиейтед прес. Испания разследва Пучдемон за бунт, подривна дейност и финансови злоупотреби, свързани с едностранното обявяване на независимост на Каталуня от регионалния парламент на 27 октомври.", "date": "2018.01.22", "title": "Председателят на парламента на Каталуня предложи Пучдемон за регионален лидер"}
{"url": "https://www.24chasa.bg/novini/article/6675809", "text": "Работим за директна авиолиния София - Пекин. Това каза министърът на туризма Николина Ангелкова по време на представянето на проекта за визията на всички морски курорти, предаде  „Фокус“. Ангелкова уточни, че има работна група, която разработва този проект. „В момента сме на начален етап на тези разговори“, заяви министърът. Тя припомни, че наскоро бе открита директна авиолиния София – Баку. \"Смятаме, че е важна стратегическа стъпка, която беше направена“, каза още министър Ангелкова.", "date": "2018.01.22", "title": "Министър Ангелкова: Работим за директна авиолиния София - Пекин"}
{"url": "https://www.24chasa.bg/novini/article/6675821", "text": "Неправителствената организация Бели каски, която участва в спасителни операции в Сирия, обвини сирийските правителствени сили, че са използвали днес хлор при бомбардировка на контролиран от бунтовниците анклав източно от Дамаск, предаде Ройтерс, цитирана от БТА. Най-малко 13 души са пострадали в град Дума в анклава Източна Гута край Дамаск. Симптомите, наблюдавани при тях, в това число задушаване, са като при излагане на действието на хлор. Пострадалите казали, че усетили миризма на хлор по време на атаката. В град Дума и в анклава Източна Гута почти 400 000 души са под обсада на сирийските правителствени сили и на свързаните с тях милиции от 2013 г. Източна Гута е последната позиция под контрола на бунтовниците близо до Дамаск. Неправителствената организация Сирийски център за наблюдение на правата на човека каза, че силите на режима са използвали газ и при ракетна атака миналата седмица срещу анклава Източна Гута. /Габриела Големанска/", "date": "2018.01.22", "title": "Отправиха обвинения за нова атака с хлор в Сирия"}
{"url": "https://www.24chasa.bg/novini/article/6675833", "text": "Пред фактите и боговете мълчат: Дни преди вота на недоверие към правителството, поискан от част от опозицията, светът е единодушен в положителната си оценка за Българското председателство на Съвета на ЕС. Това написа в официалната си фейсбук страница министърът на българското председателство на Съвета на ЕС Лилияна Павлова. \"От 156 онлайн публикации за него на 20-21 януари 138 са положителни и три са отрицателни, показва нашият количествен анализ. Мнозинството от материалите (включително на медии като Ройтерс, Асошиейтед прес, „Евронюз“) подчертават конструктивната роля на България в отношенията между ЕС и Турция, образцовата охрана на външната граница на ЕС и пълната подкрепа на Германия за приоритетите и конкретните инициативи на председателството. Това ни дава сила и увереност да продължим работата си за доброто на Европа и на страната ни\", пише още Павлова в публикацията си. ", "date": "2018.01.22", "title": "Павлова: Светът е с положителна оценка за Българското европредседателство"}
{"url": "https://www.24chasa.bg/novini/article/6675850", "text": "Майка и дъщеря са били открити мъртви в дома им в Пловдив, в жилищен квартал \"Тракия\", в събота. По-възрастната жена е била пенсиониран професор от Аграрния университет, а дъщеря й - актриса, уточнява Трафик нюз. По непотвърдена информация майката е починала от инсулт, а дъщерята - най-вероятно от злоупотреба с алкохол. Телата им са откарани за аутопсия в Съдебна медицина.", "date": "2018.01.22", "title": "Откриха майка и дъщеря мъртви в Пловдив"}
{"url": "https://www.24chasa.bg/novini/article/6676018", "text": "Двама души са загинали при ракетен обстрел срещу лагер в Турция, разположен в близост до границата със Сирия, предава Ройтерс, като се позовава на Dogan News Agency. Съгласно разпространената информация, снарядът е изстрелян от района на Африн, където вече трети ден турската армия провежда операция „Маслинова клонка“ срещу сирийските кюрди от „Народни отряди за защита“, информира \"Фокус\". В лагера е имало членове на Свободната сирийска армия и най-вероятно жертвите са от редиците й, подчертава агенция.", "date": "2018.01.22", "title": "Двама загинаха в Турция при ракетен обстрел в близост до границата със Сирия"}
{"url": "https://www.24chasa.bg/novini/article/6676088", "text": "Обединението на Европа няма да бъде завършено, докато към ЕС не се присъединят Западните Балкани.Това заяви председателят на Комисията по европейски въпроси към Народното събрание Кристиян Вигенин пред журналисти след срещата на КОСАК. “Направихме изключително ползотворни и интересни обсъждания в рамките на трите панела за приоритетите на председателството, за бъдещето на ЕС, очакванията на европейските граждани и за европейските макрорегионална стратегии. Важно е, че получихме широка подкрепа за приоритетите на българското председателство, особено що се отнася до даването на европейска перспектива за страните от западните Балкани. Констатирано бе в редица изказвания, че сигурността на Западните Балкани означава и стабилност на целия ЕС”, зави Вигенин. По думите му дискусията е показала, че очакванията към българското председателство са големи и към тях се гледа с реална надежда и оптимизъм. “Обединението на Европа няма да бъде завършено, докато регионът на западните Балкани не стане част от ЕС. Множество предизвикателства пред съюза ни изправят пред трудна задача да намерим баланс между съхраняване на традиционните политики, които принципи са заложени в договорите, и лансирането на нови общи политики като сигурността, миграцията, европейската отбрана. За нас като страна с догонващо икономическо развитие е особено важно да бъде запазен дългосрочния инвестиционен характер на кохезионната политика”, категоричен бе той. “Сътрудничеството между институциите е основен инструмент за съхранение на интересите на гражданите на ЕС. Активният обмен между Европейския парламент, националните парламенти, Европейската комисия и Комитета на региоките е платформа за обратна връзка с гражданите”, допълни Вигенин. Обясни, че именно това е идеята за създаването на работна група, чийто председател ще бъде Франс Тимерманс, която ще направи преглед на политиките и ще прецени кое може да бъде постигнато по-добре на европейско, национално, регионално или местно равнище. В нея участват 3-ма представители на националните парламенти, 3-ма на Комитета на регионите , а 3-те места на Европейския парламент все още не са попълнени. “Днес бе решено да се създаде работна група в рамките на КОСАК, която ще се състои от двама представители от всяка държава, която ще работи по темите субсидиарност, пропорционалност и както Европейската комисия го нарича - да правим по-малко, но по-ефективно. Тази група ще се събере поне веднъж в Брюксел и ще обсъжда именно тези теми, и това ще бъде нашият принос към работната група на г-н Тимерманс”, обяви Вигенин.", "date": "2018.01.22", "title": "Вигенин: Сигурността на Западните Балкани означава и стабилност на целия ЕС"}
{"url": "https://www.24chasa.bg/novini/article/6676037", "text": "21-годишната Антония Спасова, останала без крака след като скочи пред влак в Бургас в  пристъп на отчаяние, днес направи първите си стъпки отново. Екип от столични рехабилитатори й донесе така жадуваните от младото момиче протези. Веднага след  поставянето им Тони направи и първите опити пак да ходи. Това се случи в отделението по рехабилитация към УМБАЛ Бургас. \"Момичето се справя блестящо, с голяма енергия и желание. Отдаваме го най-вече на младостта. Възрастните повече мислят, страхуват се какво може да стане\",  сподели доайенът в протезирането  Димитър Ненчовски. Екипът от столични рехабилитатори ще остане седмица в Бургас заедно с Тони, след което грижите за нея ще поемат бургаски специалисти. Протезирането и първите процедури по рехабилитация се реализират със съдействието на Сдружение Национален алианс за интеграция и политики за здраве и активен живот след ампутации и протезиране.  Сдружението се включи в кампанията на \"24 часа\" \"Да помогнем на Тони да стъпи в живота с нови крака\", подкрепяна от кмета на Бургас Димитър Николов и депутатката Диана Саватева. Благодарение на кампанията бе открита банкова сметка за набиране на средства за възстановяването на Антония Спасова. Най-голямото желание на младото момиче, израснало по социални домове, е отново да води пълноценен живот.", "date": "2018.01.22", "title": "Вижте първите стъпки на Тони, останала без крака, вече е с протези (Снимки, видео)"}
{"url": "https://www.24chasa.bg/novini/article/6676228", "text": "Испански съдия отказа да преиздаде европейската заповед за арест на бившия председател на Женералитата на Каталуня Карлес Пучдемон, след като по-рано в понеделник от Прокуратурата настояха за мярката, предава AFP. Решението на съдията от Върховния съд Пабло Лиарена бе взето броени часове, след като председателят на регионалния парламент в Барселона Роже Торен предложи кандидатурата на Пучдемон за лидер на Каталуня, предаде \"Фокус\" Бившият председател на Женералитата на Каталуня пристигна в датската столица в понеделник, въпреки предупрежденията на Мадрид да разпространи отново заповед за ареста му, ако напусне пределите на Белгия, където живее в изгнание след едностранното обявяване на независимост на региона и разпускането на регионалния парламент в Барселона. Датската телевизия TV2 публикува снимки на интернет страницата си, на които Карлес Пучдемон е обграден от репортери на летището в Копенхаген. По-късно в понеделник той ще изнесе реч в университет в Копенхаген.", "date": "2018.01.22", "title": "Испански съдия отказа да преиздаде европейската заповед за арест на Пучдемон"}
{"url": "https://www.24chasa.bg/novini/article/6676225", "text": "Районна прокуратура – Дупница е привлякла в качеството на обвиняеми К. Микев (на 35 години) и Кр. Йорданов (на 40 години) за участие в обира на банкомат в Сапарева баня. Това съобщиха от пресцентъра на Апелативна прокуратура - София. Предстои задържането им с постановление на прокурор в РП-Дупница за срок до 72 часа. На 9 ноември 2017 г. около 03.20 часа в Сапарева баня, от офис на банка ДСК ЕАД на ул. „Княз Борис I“, при предварителен сговор и в съучастие с Т. Богданов, като извършител и Г. Динев, в качеството му на помагач, двамата задържани противозаконно направили опит да отнемат чужда движима вещ – касети, съдържащи парични средства в размер на 34 800лева, и отнели касета с пари в размер на 8 700 лева. Опитът останал недовършен, поради независещи от дейците причини, а именно появата на полицейски служители от гр.Сапарева баня при РУ Дупница. За извършване на кражбата била разрушена преграда, здраво направена за защита на имот - взривяване на вратата на АТМ – устройство и използване на леки автомобили марки „БМВ Х5“ и „Фолксваген Кадди“. За това престъпление законът предвижда наказание „лишаване от свобода“ от три до петнадесет години. Разследването продължава.", "date": "2018.01.22", "title": "Обвиняват двамата арестувани за обира на банкомат в Сапарева баня"}
{"url": "https://www.24chasa.bg/novini/article/6676229", "text": "Вицепрезидентът на САЩ Майк Пенс обяви, че американското посолство ще бъде преместено от Тел Авив в Йерусалим до края на следващата година, предават AFP и \"Фокус\". В реч, изнесена пред депутатите в Кнесета, Пенс призова палестинците „да се върнат на масата“ за преговори и да възобновят мирния процес с Израел.", "date": "2018.01.22", "title": "Пенс: Посолството на САЩ ще бъде преместено в Йерусалим до края на 2019"}
{"url": "https://www.24chasa.bg/novini/article/6676272", "text": "Петицията срещу двойните стандарти при храните, инициирана от омбудсмана Мая Манолова, зам.-омбудсмана Диана Ковачева, актьора Камен Донев, Националния браншови съюз на хлебарите и сладкарите, Българския лекарски съюз, Националната мрежа за децата, Националното представителство на студентските съвети и Българския център за нестопанско право е допусната за разглеждане от Комисията по петиции в Европейския парламент. Това обяви Мая Манолова на форум в Дома на Европа, организиран от българския евродепутат Момчил Неков, за изготвяне на парламентарно становище срещу „Двойния стандарт при храните в Европейския съюз“. Омбудсманът призова всички активни потребители с позиция срещу „Европа на два стандарта“ да се присъединят като подкрепят петицията на специален линк, който предстои да бъде обявен. „Като национален омбудсман съм категорично против обидната и унизителна практика на двойните стандарти, а именно съществуването и предлагането на продукти от една и съща марка, под един и същи бранд, но с различни съставки в различни точки на европейския пазар. От тази практика българските граждани са потърпевши. Това е не просто дискриминация, а обида. Много добре, че проблемът беше осъзнат от ЕК и поставен на дневен ред от словото на президента Юнкер във връзка с новия политически сезон през миналата есен“, подчерта Мая Манолова. Тя настоява за европейска директива, която да забрани производството и предлагането на храни с двойни стандарти. По думите й, е необходимо създаването на единен европейски орган, който да контролира наличието на двойни стандарти при храните, защото националните органи не са в състояние да се справят с огромните мултинационални компании, които реализират огромни печалби. Омбудсманът припомни, че от миналата година се занимава активно с тази тема, която първоначално е стартира с инициатива срещу измамите с храни. „Двойните стандарти при храните са именно хранителна измама, защото потребителят очаква, че купува и консумира продукт, стока с определено качество, по определена оригинална рецепта, тъй като е под известен бранд, известна марка, но на практика се оказва, че купувайки този продукт в България, той е с различни съставки. Обикновено по-лоши и по-евтини, но на по-висока цена“, допълни Манолова. Тя разказа, че сезирана от българските майки, въпреки скромните ресурси, с които разполага институцията на омбудсмана, е направила сравнително изследване на разпространени детски храни и сокове, което установява голяма разлика както в качеството, така и в цената на продуктите. Омбудсманът обяви, че по нейно настояване темата за двойните стандарти при храните е включена в дневния ред на българското европредседателство на Съвета на ЕС и под патронажа на премиера Бойко Борисов, съвместно с Комисията за защита на потребителите, Министерството на икономиката, Министерството на земеделието, храните и горите и Българската агенция по безопасност на храните ще бъде организиран голям форум на 30 април 2018 г. под наслов „Двойният стандарт при храните от ЕК - Да сложим проблема на масата!“", "date": "2018.01.22", "title": "ЕП ще разгледа петицията на омбудсмана срещу двойния стандарт при храните в ЕС"}
{"url": "https://www.24chasa.bg/novini/article/6676277", "text": "Кюрдските сили в Северна Сирия определиха операцията „Маслинова клонка“ на турската армия като „чиста“ подкрепа за близкоизточната радикална групировка „Ислямска държава“, като същевременно призоваха западните си съюзници да предприемат действия, предава AFP. „Варварската атака… е чиста подкрепа за терористичната организация „Ислямска държава“, уверени са от Сирийските демократични сили, които миналата година изиграха ключова роля за отвоюването на някои от най- важните бастиони на джихадистите, предаде \"Фокус\".", "date": "2018.01.22", "title": "Сирийски кюрди: Турската операция в Африн е чиста подкрепа за \"Ислямска държава\""}
{"url": "https://www.24chasa.bg/novini/article/6676295", "text": "Турските въоръжени сили са поразили над 170 цели в рамките на операцията \"Маслинова клонка\" в района на сирийския град Африн. Това съобщи днес турският премиер Бинали Йълдъръм, цитиран от в. \"Миллиет\". До момента няма загинали наши военни. Унищожени бяха над 170 цели, посочи Йълдъръм. Турската телевизия НТВ информира, че в 16 часа местно време ще започне заседание на министерския съвет на Турция, посветено на операцията в района на Африн, предаде БТА. Агенция ТАСС цитира турския президент Реджеп Тайип Ердоган, който съобщи за един загинал служител в енергийна компания в турския окръг Хатай при обстрел от Сирия. Колко години ни нападат от Северна Сирия. Ето и днес отново имаме загинал при падане на снаряд в енергийна компания в Хатай, каза днес Ердоган. Става въпрос за служител в енергийната компания Тедаш. Разбира се, в тази борба (срещу терористите) ние ще имаме загуби, ще имаме герои. Такива нападения обаче няма да останат без отговор, а тези, които стоят зад тях, ще платят висока цена, каза Ердоган, цитиран от турската телевизия А Хабер. По думите му Турция няма проблеми с кюрдите, но има проблеми по отношение на създаването на терористичен коридор край границите на страната. Това не е кюрдски, а терористичен коридор и нашата задача се състои в това да го унищожим, добави президентът.", "date": "2018.01.22", "title": "Йълдъръм: Турските сили поразиха над 170 цели при операцията в Африн"}
{"url": "https://www.24chasa.bg/novini/article/6676304", "text": "Офисът на глобалната комуникационна компания Dentsu Aegis Network в България обяви днес създаването на ново, специализирано звено за работа с данни на българския пазар – “Dentsu Data Services” (DDS). Основните области на работа на DDS ще включват разнообразни маркетингови услуги базирани на данни, като проучване и анализ на потребителското поведение в реално време, изследване на приноса на рекламата за успеха на бранда, анализ и визуализация на данните, както и вече познатите на българския пазар The Consumer Connection System (CCS) - инструмент за проучване на потребителските нагласи, и Amnet Audience Center като централно DMP решение за обработка на данни. Тези дейности непрекъснато ще се разширяват, подпомагайки клиентските нужди за по-прецизно управление на рекламните инвестиции. DDS консолидира в себе си технологични решения, професионалния опит и познания на анализаторите на данни, аналитичните експертите, специалистите по визуализация, дейта консултантите и стратезите, които досега работеха за различните агенции под шапката на Dentsu Aegis Network България - Carat, Vizeum, Amnet, iProspect, Isobar, Amplifi. Чрез новото звено Dentsu ще увеличи в пъти способностите си да управлява инвестиции на своите клиенти още по-ефективно от гледна точка на комуникационен ефект и възвръщаемост. \"Сега ние събираме всички данни от всички различни източници, с които разполагаме, за да получим пълнокръвна и информирана картина на потребителите и тяхното поведение. Това означава, че можем да поемем и подкрепим всяка комуникационна активност на своите клиенти, независимо от етапа й на развитие в момента и да дадем в ръцете на бранд и маркетинг мениджърите решения за по-бърз и лесен анализ на информацията. А като резултат от това – и да усъвършенстваме процеса на вземането на точни и ефективни бизнес решения\", обясни Радослав Неделчев, Главен оперативен директор на Dentsu Aegis Network Bulgaria. Милена Мишинева, Chief Data Officer, Dentsu Aegis Network Bulgaria допълва: \" DDS започва да функционира като градивен елемент на компанията ни в България, който ще доставя по-умни рекламни решения и ще движи еволюцията ни към базирания на данни маркетинг. Експертите на DDC имат богат опит както в традиционни медийни похвати като дефиниране на аудитории, определяне на ефективен медия микс или подробен анализ на потребителското поведение, така и в стратегиране, мениджмънт и моделиране на данни. Консолидацията на тези експерти в едно звено има за цел да работи заедно по анализирането на декларативното, поведенческото и социално поведение на потребителите с основната и крайна цел да доставяме „Бизнес резултати, базирани на данни“. Верен на своята мисия да доставя „Бизнес резултати, базирани на данни“, екипът на DDS ще работи и в съответствие с всички правила и изисквания, свързани с новия регламент за защита на личните данни GDPR, който влиза в сила от 25 май 2018г.", "date": "2018.01.22", "title": "Dentsu Aegis Network Bulgaria създава ново звено за работа с данни"}
{"url": "https://www.24chasa.bg/novini/article/6676296", "text": "Днес Софийска градска прокуратура (СГП) е уведомена, че на територията на Република Гърция на 15 януари 2018 г. е задържан Петър Стоянов. Това съобщиха от пресцентъра на Прокуратура на Република България. Стоянов се издирва по издадена от Софийска градска прокуратура Европейска заповед за арест за изтърпяване на наказание от 10 години „лишаване от свобода“. Наказанието му е наложено от Върховен касационен съд гр. София във връзка с извършен от него в съучастие с още 5 лица грабеж, придружен с нечовешки гаври,  в дома на сем. Анчови в село Чепинци на 31 януари 1998 г. Присъдата по отношение на Стоянов е изпратена за изпълнение по компетентност на СГП. От влизане на присъдата в сила на 18 април 2016 г. Стоянов е в неизвестност. При задържането му от гръцките власти е установено, че той ползва чужда самоличност и е направил неуспешен опит да премине на територията на Република Италия. Предстои предаване на лицето на българските власти. От съучастниците му все още е на свобода Димитър Н., за които е постъпила информация, че намира на територията на Република Сърбия и са предприети действия по екстрадицията му", "date": "2018.01.22", "title": "Задържан е още един от осъдените за грабежа и гаврите на сем. Анчови"}
{"url": "https://www.24chasa.bg/novini/article/6676313", "text": "Районната прокуратура във Велико Търново е задържала за 72 часа шофьор на камион, причинил телесна повреда на полицай, съобщиха от пресцентъра на прокуратурата. Срещу Дмитрий С., беларуски гражданин, е повдигнато обвинение за причиняване на телесна повреда на полицай и хулиганство. Полицейският служител е бил ударен с твърд предмет от водача на камиона при проверка от органите на реда, извършен вчера в Прохода на Републиката. Престъплението е по чл. 325, ал.3 вр. ал. 2 вр. ал. 1 от НК. Обвиняемият е задържан за срок до 72 часа с осигуряване явяването пред Районния съд във Велико Търново за разглеждане на искане за налагане на мярка за неотклонение \"задържане под стража\".", "date": "2018.01.22", "title": "Шофьорът на камион, ударил полицай от Велико Търново, е задържан за 72 часа"}
{"url": "https://www.24chasa.bg/novini/article/6676558", "text": "Заместник министър-председателят и министър на външните работи Екатерина Захариева участва днес в първото за годината заседание на Съвет \"Външни работи\" в Брюксел, съобщиха от Пресцентъра на Министерството на външните работи. Водеща тема в дневния ред на първите дипломати на 28-те бе близкоизточният мирен процес и ролята на ЕС в подкрепа на възобновяването му. \"Смятаме, че е изключително важно ЕС да има единен подход спрямо Близкоизточния мирен процес - подчерта министър Захариева по време на обсъждането. - ЕС следва да играе активна роля, включително и в процеса на вътрешнопалестинското помирение.\" След срещата с израелския премиер Нетаняху в рамките на Съвет \"Външни работи\" през декември 2017 г., днес министрите проведоха работен обяд с палестинския президент Махмуд Абас. Потвърдена бе позицията на ЕС, че решение на конфликта трябва да се търси на основата на две държави, както и че въпросът за статута на Йерусалим трябва да се реши в директни преговори между страните. \"Нашето послание към президента Абас е, че усилията трябва да се насочат към намаляване на напрежението и стимулиране на преговорите\", каза Захариева. Съветът изрази подкрепа за дейността на Агенцията на ООН за палестинските бежанци и ще продължи финансовия си принос за нейната работа. Изразена бе подкрепа за работата на Квартета и усилията му за възобновяване на преговорите. От страна на ЕС бе отправено послание за сдържаност и неупотреба на насилие, както и за избягване на едностранни действия, които могат само допълнително да усложнят процеса. Съветът проведе и дебат по развитието на отношенията на ЕС със страните от Африка, Карибите и Тихоокеанския басейн след изтичане на споразумението от Котону през 2020 г. Въпросът за пост-Котону е от голяма значимост за ЕС. Преговорите по рамката на бъдещите отношения трябва да започнат до 1 септември. Българското председателство ще се стреми към постигането на съгласие по обща позиция на ЕС и ще работи последователно за изграждането на консенсус между държавите-членки. Бъдещото споразумение ще има значителни политически, търговски, финансови, свързани с развитието и др. последици в дългосрочен план. Съветът прие заключения и нова стратегия на ЕС за Ирак. В документа се подчертава подкрепата на ЕС за единството, суверенитета и териториалната цялост на Ирак. Заявява се готовност за принос към усилията за стабилизацията, реконструкцията и икономическото развитие на Ирак, както и за изграждане на институциите в страната. Предвижда се диалог по миграцията между ЕС и Ирак, чрез който да бъдат изработени процедури за връщане и обратно приемане на иракски мигранти. Министрите проведоха и дискусия по ситуацията в Либия и възможностите за подкрепа на ЕС за политическия процес в страната. Изразена бе подкрепа за работата на специалния пратеник на ООН Гасан Саламе и усилията за организиране и провеждане на избори в Либия през 2018 г. Първите дипломати на ЕС отново потвърдиха позицията на Съюза в подкрепа на изпълнението на споразумението по ядрената програма на Иран. Преди началото на заседанието министрите проведоха работна закуска с президента на Европейската инвестиционна банка. Основна тема на разговора бе създаването на Банка за развитие, която да финансира проекти за развитие в трети страни.", "date": "2018.01.22", "title": "Захариева: Важно е ЕС да има единен подход за Близкоизточния мирен процес"}
{"url": "https://www.24chasa.bg/novini/article/6676573", "text": "Вицепрезидентът на САЩ Майк Пенс заяви, че иранското ядрено споразумение е „бедствие“ и допълни, че правителството на страната му няма повече да го сертифицира, предава ABC News. По време на своя реч пред израелския парламент Пенс заяви, че правителството на САЩ „възнамерява да приложи ефективни и трайни ограничения върху иранските ракетна и ядрена програми“. Пенс бе приет топло в Израел, който приветства американското решение да признае Ерусалим за столица на еврейската държава, предава Фокус. Министър-председателят Бенямин Нетаняху е сред най-големите противници на ядреното споразумение, което бившият президент на САЩ Барак Обама постигна с Иран, сочейки, че ще проправи пътя на страната да придобие ядрено оръжие, което ще заплашва самото съществуване на Израел. Пенс допълни, че споразумението не е фиксирано и че в близките месеци „САЩ ще се изтеглят“ от него.", "date": "2018.01.22", "title": "Майк Пенс: Иранската ядрена сделка е бедствие, което трябва да поправим"}
{"url": "https://www.24chasa.bg/novini/article/6676582", "text": "Софийска градска прокуратура протестира наложена глоба за мъж, избягал след пътен инцидент. Това съобщиха от пресцентъра на Прокуратура на Република България. На 21 януари 2018 г. Софийски градски съд (СГС) е наложил мярка за неотклонение „парична гаранция“ в размер на 2 000 лв. на мъж с инициали Ст.М., обвиняем за причинено пътнотранспортно произшествие, завършило със смърт. Обвиняемият е избягал от мястото на инцидента. На 19 януари 2018 г. е открито безжизнено тяло на мъж в района на Чепинско шосе, посока Нови Искър. Установено е, че причина за настъпването на смъртта е пътнотранспортно произшествие. На следващия ден СДВР задържа 24-годишния Ст.М. като извършител на деянието. Действията на столичните полицаи са под ръководството на Софийска градска прокуратура (СГП), която постановява задържане до 72 часа на извършителя и иска налагане на най-тежката мярка за неотклонение „задържане под стража“ на Ст.М. Искането на прокуратурата не е уважено от СГС. Първоинстанционният съдебен състав е приел, че е налице обосновано предположение за авторството на деянието, но липсва реална опасност обвиняемият да извърши престъпление или да се укрие. СГП протестира решението като неправилно и незаконосъобразно, като счита, че извършеното деяние е с изключително висока степен на обществена опасност. От материалите по делото се установява, че обвиняемият е склонен към драстично незачитане на законоустановените правила за движение по пътищата. Той е превишил максимално допустимата скорост на движение и не е съобразил възможността за инцидент - произшествието се е случило в тъмната част на денонощието. Събраните до този момент доказателства категорично сочат, че е налице реална опасност обвиняемият да се укрие. Той не е спрял, за да окаже помощ на пострадалия и е положил сериозни усилия да попречи и на други лица да окажат помощ. Установено е, че обвиняемият Ст. М. е направил опити да прикрие местонахождението на трупа на пострадалия и да заличи всички следи, указващи неговото присъствие на мястото на инцидента. Според СГП, така установените по делото обстоятелства показват, че опасността обвиняемият да се укрие е реална, а не хипотетична, тъй като всичките му действия след извършването на инкриминираното деяние са били в тази насока. Поради тези обстоятелства СГП внася протест пред Софийски апелативен съд за налагане на най-тежката мярка – „задържане под стража“, на обвиняемия Ст. М.", "date": "2018.01.22", "title": "Прокуратурата протестира глобата на избягалия от катастрофата на Чепинското шосе"}
{"url": "https://www.24chasa.bg/novini/article/6676591", "text": "Днес след обяд Районният съд в Търговище уважи искането на прокуратурата и наложи постоянна мярка за неотклонение \"задържане под стража\" на 16-годишния ученика от града Никола Р. Най-тежката мярка за неотклонение може да бъде обжалвана пред Окръжния съд. Тя е наложена на Никола, тъй като е привлечен като обвиняем за участие в телефонна измама в големи размери - в петък той бе задържан, след като прибрал 76 хиляди лева, оставени на детска площадка от 66-годишна жена, жертва на алоизмамници. Пред разследващите момчето се оправдало, че то и семейството му били заплашени със саморазправа, ако не участва във вземането на парите. Полицията обаче проверява дали задържаният не е участвал и в други измами по телефона.", "date": "2018.01.22", "title": "Съдът остави за постоянно в ареста мулето-ученик от Търговище"}
{"url": "https://www.24chasa.bg/novini/article/6676605", "text": "Известният футболист от близкото минало Джордж Уеа положи днес клетва като президент на Либерия, предаде Франс прес, цитирана от БТА. Церемонията се състоя на препълнения стадион в Пейнсвил - град сателит на столицата Монровия. Легендарният футболист победи на балотажа на президентските избори в западноафриканската държава миналия месец. 51-годишният Уеа се закле с ръка върху Библията пред председателя на Върховния съд. Сред почетните гости бяха президентите на седем африкански страни, а също и делегация на световната футболна федерация ФИФА. Уеа има зад гърба си забележителна футболна кариера като играч на няколко големи европейски клуба - френските \"Монако\", \"Пари Сен Жермен\", и \"Олимпик\" (Марсилия), италианския \"Милан\" и английския \"Челси\", с които е носител на редица европейски купи и награди. През 1995 г. той стана първият африкански футболист, носител на \"Златната топка\".", "date": "2018.01.22", "title": "Бившата футболна звезда Джордж Уеа се закле като президент на Либерия"}
{"url": "https://www.24chasa.bg/novini/article/6676608", "text": "Върховният представител на Европейския съюз по въпросите на външните работи и политиката на сигурност Федерика Могерини заяви, че е „извънредно притеснена“ от турската офанзива срещу кюрдските милиции в Сирия и допълни, че ще иска спешни преговори с турските власти по въпроса, предава AFP. „Извънредно съм притеснена и ще обсъдим това, заедно с други теми с нашите турски колеги“, заяви Могерини след среща с външните министри от ЕС, където въпросът е бил обсъден, предаде \"Фокус\". Тя допълни, че е притеснена как операцията ще повлияе на цивилните и на подкрепяния от ООН мирен процес в Сирия.", "date": "2018.01.22", "title": "Федерика Могерини: Извънредно притеснена съм от турската операция в Африн"}
{"url": "https://www.24chasa.bg/novini/article/6676634", "text": "Работим съвместно с Турция по общи туристически продукти за далечни и перспективни пазари. Обсъждаме съвместни участия на изложения, както и провеждане на информационни дни на Турция в България и на България в Турция. Това каза министърът на туризма Николина Ангелкова, която проведе работна среща с Н.ПР. Хасан Улусой, посланик на Република Турция у нас, съобщиха от пресцентъра на Министерство на туризма. Министърът посочи още, че се планират опознавателни турове у нас за турски медии и туроператори. Целта на обиколките е гостите да се запознаят с възможностите за СПА и балнео, винено-кулинарния и културния туризъм. \"Работим целенасочено, за да превърнем Турция в целогодишен туристически пазар за нас\", заяви министърът. По думите ѝ Турция се нарежда на 4-то място сред водещите туристически пазари на България. За периода януари - ноември 2017 г. у нас са дошли близо 600 хил. турски туристи, като те се увеличават с 12.4% в сравнение със същите месеци година по-рано. Пред Н.ПР. Улусой министърът представи и събитията, които министерството организира по време на Председателството на Съвета на ЕС. В средата на следващия месец предстои среща на министрите с ресор туризъм, на тема „Туризъм и икономически растеж“. Н.ПР. Улусой посочи, че в нея ще вземе участие турският министър на културата и туризма Нуман Куртулмуш. Сред темите на срещата беше и подготовката на второто издание на „Международния конгрес на световните цивилизации и древните маршрути“ (International Congress on World Civilizations and Ancient Routes), което ще се проведе в средата на ноември в София. Събитието се организира съвместно от Министерството на туризма и Световната организация по туризъм. Министър Ангелкова отправи покана и към турския си колега за включване във форума. Н.ПР. Улусой подчерта, че България има прекрасни възможности за предлагане на разнообразен туристически продукт, това дава възможност да се привличат инвестиции от турски компании в българските летни и зимни курорти. Н Пр Улосой заяви готовността си за сътрудничество и подкрепа при реализацията на бъдещи съвместни инициативни. Той изрази надежда, че партньорството между двете страни ще се развива все по- успешно, което да подпомага туризма в двете съседни държави.", "date": "2018.01.22", "title": "Ангелкова: С Турция работим по общи туристически продукти за далечни пазари"}
{"url": "https://www.24chasa.bg/novini/article/6676645", "text": "Германският външен министър Зигмар Габриел се обади днес по телефона на турския си колега, за да изрази безпокойството си заради ескалацията на напрежението в Северозападна Сирия и възможното хуманитарно въздействие върху местното цивилно население, съобщи германското външно министерство, цитирано от Ройтерс и БТА. Външният министър Габриел току-що се обади по телефона на турския си колега Мевлют Чавушоглу и изрази опасенията си във връзка със ситуацията в Северна Сирия, посочи служител в министерството. Двамата представители се съгласиха, че сирийският политически процес сега трябва да продължи интензивно, посочи служителят. Турските въоръжени сили обявиха на 20 януари началото на операция \"Маслинова клонка\" срещу кюрдските Сили за защита на народа (СЗН) и Партия на демократичния съюз (ПДС) в района на сирийския град Африн, където живеят около 1,5 милиона сирийски кюрди.", "date": "2018.01.22", "title": "Зигмар Габриел и Мевлют Чавушоглу обсъдиха напрежението в Сирия"}
