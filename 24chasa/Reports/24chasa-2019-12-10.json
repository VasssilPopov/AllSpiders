{"url": "https://www.24chasa.bg/novini/article/7963407", "text": "Водният режим в Перник се затяга още по-здраво, тъй като досегашният не е довел до почти никакво пестене на вода в язовир “Студена”. Това се разбра след вчерашната среща в регионалното министерство между министър Петя Аврамова и заместника ѝ Николай Нанков с кмета Станислав Владимиров и областния управител Емил Костадинов. В момента в язовира има 4 млн. кубически метра вода при общ обем 20 млн., а откакто има воден режим, притокът в язовира е 50 литра вода в секунда, но оттокът е 250 литра, обясни министър Аврамова. Изводът е, че двукратното пускане на вода всеки ден не е довело до почти никакво спестяване. Освен това авариите са се увеличили с нови 12-15 на ден, тъй като колкото и плавно да се пуска водата, се получава голяма хидравлична вълна, която разрушава допълнително мрежата, която и без това не е в добро състояние. На всичкото отгоре при този режим водата не достига до високите етажи на сградите, а и според думите на кмета Станислав Владимиров има много оплаквания, че в някои квартали водата изобщо не стига, а в други водният режим е само проформа. Новото предложение на ВиК Перник е вместо питейната вода да се пуска от 5 до 10 и от 17 до 22 часа, да се осигурява само от 16 до 22 часа, т.е. по 6 часа на ден. Това е обаче само за централната градска част и най-големия жилищен район - “Изток”. В много от по-отдалечените квартали и в близките села предложението е вода да има през ден от 16 до 22 часа, в някои места на четни дати, а на други - на нечетни. За да не настъпи хуманитарна криза, зам.-министър Нанков започва от сряда разговори с ВиК дружествата в страната, за да се осигурят водоноски за Перник, тъй като се оказва, че местното водно дружество разполага само с 4. “Тяхното използване не е много подходящо през зимата, тъй като крановете им замръзват, но да речем при топлите дни, които се задават, ще могат да се ползват”, каза Аврамова.", "date": "2019.12.10", "title": "Още по-тежък режим в Перник - вода ще има  само по 6 часа (Обзор)"}
{"url": "https://www.24chasa.bg/novini/article/7963497", "text": "17 души, повечето от които тийнейджъри, са арестувани в Испания за споделяне на изображения с \"изключително насилствена\" детска порнография в Уотсап, пише  . Полицията ги задържала след 2-годишно разследване, обхващащо три континента, при което 33 души бяха задържани в 11 държави. Освен 17-те арестувани в Испания, други 9 бяха задържани за разследване - с общо 14 момчета тийнейджъри. Повечето от задържаните са непълнолетни, като най-младият е само на 15, заяви говорителят на полицията Едуардо Касас.", "date": "2019.12.10", "title": "17 тийнейджъри са асрестувани в Испания за споделяне на детска порнография"}
{"url": "https://www.24chasa.bg/novini/article/7963555", "text": "Топенето на леденото покритие на Гренландия е повишило нивото на моретата с 10,6 милиметра от 1992 година насам, предaдоха ДПА и БТА. Агенцията цитира проучване, публикувано в сп. \"Нейчър\". В разработката са били анализирани данни от 26 отделни изследвания на група от 96 учени от 50 международни организации. Ако ледовете в Гренландия продължат да се топят със същата интензивност, нивата на моретата в световен мащаб може да се покачат с 20 сантиметра до 2100 година, предупреждават специалистите. Сателитните данни са били събрани и анализирани от два научни колектива под ръководството на Андрю Шепърд от университета в Лийдс и от Ерик Айвинс от Лабораторията за ракетни двигатели в Пасадена, щата Калифорния. Двата екипа използвали три различни метода, за да изготвят най-подробната картина на топенето на ледовете в Гренландия. Учените измерили височината на ледниците, скоростта на придвижването им и гравитацията. Като се измерва гравитацията, може да се определи масата на леденото покритие на острова.", "date": "2019.12.10", "title": "Топенето на ледовете в Гренландия е повишило нивото на моретата с 11 мм"}
{"url": "https://www.24chasa.bg/novini/article/7963332", "text": "Вече четвърти месец филиалът на Центъра за спешна медицинска помощ \"Шумен\" в Каолиново отказва да възстанови на поста му фелдшер бащата на децата чудо Хасан и Ибрахим. В момента те се обучават като младши студенти във Висшата музикална академия \"Ханс Айслер\" в Берлин, но всеки момент може да прекъснат следването си, тъй като баща им Денис Игнатов вече четвърти месец стои без работа В такава критична ситуация мъжът признава, че не е в състояние да плаща месечната такса в академията и хонорарите на световноизвестни професори, които подготвят момчетата за участието им в престижния международен конкурс за пианисти \"Фредерик Шопен\" във Варшава тази година. \"Заминах в Германия с Хасан и Ибрахим, за да ги подкрепя - сподели пред \"168 часа\" бащата Денис Игнатов. - Със съпругата ми преценихме, че единствено в чужбина могат да развиват таланта си, който им е дал Господ. Съжалявам, че го казвам, но в България те не видяха развитие, тъй като ги следваше само злоба и завист. Въпреки негативите амбицията ни е да продължим да представяме страната на високо световно ниво, както винаги сме го правили. Това бе целта и затова рискувахме.\" Майката и бащата напускат страната в името на децата си за една година. Решават да се върнат, когато близнаците вече започнали да се справят сами с ежедневието в Германия. В България обаче ги очакват неприятни изненади. Докато съпругата на Игнатов - Себиле, безпроблемно била възстановена на работа като лаборант във фирма \"Каолин\", при него се оказало, че няма как да стане. На мястото на Денис бил назначен пенсионер, който работел допълнително на още две места. Бащата на Хасан и Ибрахим от 14 години е медицински фелдшер във филиала на Центъра за спешна медицинска помощ \"Шумен\" в Каолиново. Досега няма нарушения и не е наказван. \"Срещнах се с директора д-р Илиян Илиев - описва Игнатов неволите си с шефа в Шумен. - Попитах го: Защо не може да ме назначите, докато в същото време назначихте неадекватни пенсионери, а за мен, човек в активна възраст и във форма, работа няма?\" Той бе категоричен, че д-р Илиев е бил предупреден за едногодишното му отсъствие. Даже бил съгласен Денис да бъде с децата си и да им помага, докато започнат сами да се справят в чуждата страна. \"Що за логика пенсионерите да работят, а специалист като мен с четири деца (освен на пианистите Игнатов е баща на още две момичета близначки, студентки в Медицинския университет във Варна бел. ред.) ще стои безработен и ще се чуди как да издържа семейството си\", анализира ситуацията бащата. Той подал молба до центъра в Шумен да бъде назначен на работа, но все още не е получил отговор. Според него отказът на работодателя му д-р Илиев да го възстанови на работа е недопустим. Вижда в това расизъм и национализъм, тъй като д-р Илиев е бивш депутат от \"Атака\". \"Това е точната терминология, не бих я заменил с друга\", ядосва се Игнатов. По думите му целта на директора била - \"мен да ме удари и това да рефлектира върху близнаците и тяхното развитие\". За 15 години тези деца направиха много за Шумен, за България и не заслужават подобно отношение, разсъждава бащата и посочва целта им в чужбина\" - да се учат от класиците на музикалното изкуство, за да постигнат световното ниво\". Игнатов съобщи, че само за 14 месеца Хасан и Ибрахим са изнесли 22 концерта в европейски страни с акцент в програмата - изпълнения на великия Панчо Владигеров. На първия международен конкурс за млади пианисти Carl Maria von Weber показали висока класа. Хасан печели втора награда, а Ибрахим - първа. На друг престижен международен фестивал в Мюнхен 11-те награди са отново за тях. Шест за Ибрахим и 5 за Хасан. Първата година като младши студенти завършили с висок успех. \"И сега, като се върнах, в собствената ми родина да не ми дават възможност да работя - защо?\", продължава Игнатов и прави извод, че отказът за него означава финансов крах, който лишава младите таланти от издръжка и развитие. Според Денис никой в Европа не обръщал внимание на факта, че децата се казват Хасан и Ибрахим. Единствените оценки били \"перфектни\" \"невероятни\" и \"виртуози на клавишите\". През ноември 2014 г. близнаците акомпанираха на Крисия и спечелиха престижното второ място на конкурса \"Детска Евровизия\". За да защитят баща си, двамата са изпратили писма до президента, премиера и министъра на здравеопазването, в които са изложили всички подробности случая. От Министерството на здравеопазването получили отговор, че предстои проверка, и уверение за съдействие.", "date": "2019.12.10", "title": "\"168 часа\": 4-ти месец отказват да възстановят като фелдшер бащата на Хасан и Ибрахим"}
{"url": "https://www.24chasa.bg/novini/article/7963605", "text": "Изправени пред многобройни заплахи, животните и растенията в природата трябва да водят борба и с климатичните промени, предупреди Международният съюз за защите на природата, цитиран от Франс прес. Той призова да се вземат спешни мерки. В Червения списък на Международния съюз за защита на природата бяха добавени 1840 вида, които са застрашени от изчезване. По този начин общият брой на застрашените видове вече е 30 178, се казва в комюнике на съюза, оповестено в рамките на конференцията на ООН за климата в Мадрид. \"Климатичните промени се добавят към многобройните заплахи за видовете - каза генералната директорка на съюза Гретел Агилар. - Трябва да вземем спешни мерки, за да се справим с кризата.\" В свой доклад, публикуван през месец май, Междуправителствената платформа за биологично разнообразие и екосистемни услуги представи списък с главните фактори за рязкото намаляване на биоразнообразието - обезлесяване, интензивно земеделие, свръхриболов, урбанизация, демографски растеж, климатични промени, замърсяване, инвазивни видове. \"Червеният списък разкрива нарастващото влияние на човешката дейност върху живота в природата\", отбеляза експертката по биоразнообразието от съюза Джейн Смарт. ", "date": "2019.12.10", "title": "30 178 са вече застрашените видове на Земята"}
{"url": "https://www.24chasa.bg/novini/article/7963625", "text": "Сенатът на Берлин обяви днес \"климатично извънредно положение\" в германската столица, предадоха ДПА и БТА. \"Записахме в протокола, че искаме да надхвърлим сегашната цел за намаляване на емисиите на въглероден диоксид с 85 процента в сравнение с нивата от 1990 г.\", заяви след заседанието на сената кметът на Берлин Михаел Мюлер. В решението на сената обаче не е посочен конкретен процент, отбелязва ДПА. Сенаторката Регине Гюнтер, която е началник на отдела на сената за околната среда и автор на приетото решение, е искала да включи в текста на документа, че емисиите ще бъдат намалени с поне 95 процента преди 2050 година. В сената обаче не се е събрала достатъчно подкрепа за това предложение. С приетото решение Берлин става поредният град, който обявява климатично извънредно положение. Такава мярка вече приеха властите на много градове по света, сред които около 50 германски градове.", "date": "2019.12.10", "title": "Берлин обяви \"климатично извънредно положение\""}
{"url": "https://www.24chasa.bg/novini/article/7963656", "text": "Двама души загинаха, а трима са в неизвестност, след като циклонът Белна удари северозападната част на Мадагаскар, предадоха Асошиейтед прес и БТА. Тази първа за сезона тропическа буря засегна крайбрежния град Соалала, където над 1400 души останаха без домове. Те са временно подслонени в училища, джамии и офиси на местни власти, но се нуждаят от храна. Освен частни домове са пострадали също административни сгради и пътища. До утре на острова се очакват проливни дъждове и силни ветрове.", "date": "2019.12.10", "title": "Циклон удари Мадагаскар, двама загинаха, трима се издирват (Видео)"}
{"url": "https://www.24chasa.bg/novini/article/7963684", "text": "Работодатели и синдикати призовават \"спешно да се прекрати опасното изкривяване на енергийния пазар, предизвикано от неправомерна държавна помощ\". \"Дългосрочните договори за изкупуване на електроенергия по преференциални цени от \"Ей и Ес - 3С Марица изток 1\" и \"Марица изток 3\" трябва да бъдат прекратени преди обявяването на търг за капацитети\", казват още организациите, предаде  Бизнесът и синдикатите поставиха отново на дневен ред въпроса с аргумента, че инвестицията вече е изплатена. Договорите били и пример за нерегламентирана държавна помощ, забранена от Брюксел. Българските потребители нямат „излишни“ милиони за неправомерни печалби, пишат още в открито писмо работодатели и синдикати. И настояват - проблемът да влезе за обсъждане в тристранната комисия. „Като бизнес и домакинства, само за една година, ще надплатим над 700 млн.лв. Това е една недопустима държавна помощ. Нашето търпение се изчерпва, особено сега, когато виждаме, че българските потребители са ощетени, а индустрията е с най-високата цена на тока. Най-крайните мерки вече сме ги предприемали през 2015 г. През януари ние бихме подкрепили един призив на нашите членове за протестни действия пред централите или Министерския съвет”, коментира Васил Велев - председател на УС на АИКБ.", "date": "2019.12.10", "title": "Васил Велев за ТЕЦ \"Марица изток\" 1 и 3 : Само за година ще надплатим 700 млн. лв."}
{"url": "https://www.24chasa.bg/novini/article/7963601", "text": "Хиляди унгарци се вдигнаха на протести, след като дясното националистическо правителство на Виктор Орбан внесе в парламента законопроект, който предвижда по-строг и централизиран контрол над театрите и сценичната дейност в страната, предаде Ройтерс. Критиците на Орбан смятат, че целта е да се ограничи независимостта на артистите, които често излизат с антиправителствени позиции. Законопроектът предвижда създаване на Национален културен съвет за “централизирано стратегическо управление на културните сектори” от правителството. Още проектните версии на документа предизвикаха резки протести както от страна на актьорите, критиците и работещите в театралната сфера, така и от публиката. Правителството на премиера Виктор Орбан иска да прокара законопроекта по бързата процедура, без съществени дебати, още тази седмица. Това предизвика протестиращите да организират спешна обществена петиция, призоваваща депутатите да го отхвърлят. Само до понеделник следобед тя събра 47 700 подписа.  Във фейсбук се появи видео, в което някои от водещите унгарски актьори и театрални шефове казаха, че документът напомня за комунистическата ера, когато държавата контролираше почти всички аспекти на националния живот. В петицията се посочва, че правителството иска да сложи ръка върху националните културни фондове, да назначава свои директори на финансираните от държавата театри, използвайки тези средства като лост за влияние, и да спре финансирането на независимите театри, като така “ги осъжда на смърт”. ", "date": "2019.12.10", "title": "Орбан налага цензура на театрите, хиляди\nунгарци на бунт"}
{"url": "https://www.24chasa.bg/novini/article/7963821", "text": "Кралят на Швеция Карл XVI Густав връчи в Стокхолмската филхармония Нобеловите награди за физиология или медицина, физика, химия, литература и икономика, предадoха ТАСС и БТА. Четиринадесет лауреати на най-престижния приз в света получиха от монарха дипломи и златни медали. При откриването на церемонията председателят на управителния съвет на Нобеловия фонд Карл-Хенрик Хелдин призова световната общественост да бъдат защитени и съхранени научните методи. \"Алфред Нобел твърдо вярваше във важността на научните изследвания. Само въз основа на фактите светът може да постигне реален прогрес. За съжаление неговият изпълнен с оптимизъм възглед се поставя днес под съмнение в целия свят. Ставаме свидетели как водещи политици на практика се занимават с отричане на фактите. Ирационалното и тесногръдо мислене набира сила за сметка на научните достижения, знанията и рационалната мисъл\", изтъкна Хелдин. След встъпителните слова на председателите на съответните Нобелови комитети лауреатите излизаха на сцената, украсена по традиция с хиляди цветя. Тук от ръцете на краля те получаваха златните медали и индивидуалните почетни дипломи. Нобеловата награда за физиология или медицина получиха американците Уилям Кейлин и Грег Семенза и британецът Питър Ратклиф за открития как клетките усещат и се приспособяват към наличието на кислород. Канадецът Джеймс Пийбълс и швейцарците Мишел Майор и Дидие Кело получиха Нобелова награда за физика за принос в разбирането на това как се развива Вселената. Американците Джон Б. Гудинаф и Стенли Уитингам и японецът Акира Йошино получиха Нобеловата награда за химия за разработването на литиево-йонните батерии. Полската писателка Олга Токарчук беше удостоена с Нобелова награда за литература за 2018 г., защото миналата година тя не беше присъдена, а австрийският писател Петер Хандке получи Нобелова награда за литература за 2019 г. Носителите на Нобеловата награда за икономика за 2019 г. са Абхиджит Банерджи, Естер Дюфло и Майкъл Креймър за \"техния експериментален подход към борбата с глобалната бедност\". Първата Нобелова награда е връчена в Сен Тропе през 1901 г. - пет години след смъртта на Алфред Нобел. Всяка награда може да бъде присъдена най-много на трима номинирани. Тя се състои от златен медал, диплом и парична сума. Паричната равностойност на наградата за всяка категория е 9 милиона шведски крони (915 300 долара).", "date": "2019.12.10", "title": "В Стокхолм връчиха Нобеловите награди"}
{"url": "https://www.24chasa.bg/novini/article/7963851", "text": "Въшки на 100 милиона години бяха открити близо до динозавърски пера, едното от които е с нащърбен край, сочат резултатите от изследване, цитирани от Франс прес и БТА. Новотокритото насекомо получи научното название Mesophthirus engeli. \"Тези въшки притежавали морфологичните особености на външните паразити - миниатюрно тяло без крила, главичка с предназначени за дъвчене едри \"елементи\" в устата, къси пипала - заяви Чункун Ши от Природонаучния музей във Вашингтон. - Те не се хранели с кръв, а с динозавърски пера.\" Десет екземпляра от новооткрития вид въшки и две динозавърски пера са съхранени в кехлибар на около 100 милиона години. Резултатите от изследването показват, че едното перо е получило увреждания вследствие на дъвчене, които са сходни с тези на перата на нападнатите от въшки съвременни птици. Макар да бе известно, че насекоми са се хранили с динозавърска кръв, учени досега не бяха се натъквали на паразити, които ядели пера. Резултатите от изследването са публикувани в сп. \"Нейчър къмюникейшънс\".", "date": "2019.12.10", "title": "Въшки на 100 милиона години бяха открити до динозавърски пера"}
{"url": "https://www.24chasa.bg/novini/article/7963610", "text": "Британският премиер отне телефона на репортер, който се опитваше да му покаже снимка на 4-годишно момче с пневмония, което спи на пода в болница върху якето на майка си заради липса на легло. Борис Джонсън отказа дори да погледне потресаващата фотография върху екрана на устройството и го прибра в джоба си. По-късно го върна, но случката се смята за сериозен гаф, който може да го препъне да остане на власт след изборите на 12 декември. Въпросната снимка е поредното доказателство какви са последиците от 10-годишното управление на торите на непрекъснати икономии, както и че Джонсън е раздразнителен и не може да е съпричастен към болката на другите. Безплатното здравеопазване се превърна в ключова тема в изборната надпревара във Великобритания. Опозицията твърди, че консерваторите преговарят да продадат медицински дейности на американски компании като част от търговско споразумение със САЩ след Брекзит, което ще ги направи платени. Междувременно се появи ново социологическо проучване, което показва, че преднината на консерваторите пред лейбъристите намалява. След като през цялата предизборна кампания тя бе над 10%, сега е 6. Твърди се, че 12 депутатски места могат да се окажат решаващи и Борис Джонсън да не получи мнозинство за ново правителство.", "date": "2019.12.10", "title": "Гаф може да лиши от властта Борис Джонсън"}
{"url": "https://www.24chasa.bg/novini/article/7963902", "text": "Kрайнодесният президент на Бразилия Жаир Болсонаро нарече \"хлапачка\" младата шведска активистка Грета Тунберг, която в неделя осъди убийството на двама туземци в Амазония, предадoха Франс прес и БТА. \"Грета каза, че туземците са умрели, защото защитавали Амазония. Впечатляващо е да се види каква значимост придават медиите на хлапачка като нея\", каза Болсонаро. В отговор 16-годишната Грета Тунберг актуализира описанието на профила си в Туитър с думата \"pirralha\" (хлапачка) - португалската дума, която използва Болсонаро. В неделя Тунберг осъди в социалните мрежи убийството на двама индианци от племето Гуажажара, които бяха застреляни в североизточния щат Мараняо. \"Туземните народи са буквално избивани докато се опитват да се борят срещу незаконното обезлесяване. Срамота е, че светът мълчи за тези неща\", написа Тунберг в Туитър. Болсонаро заяви днес, че всеки смъртен случай е нещо обезпокоително и увери, че правителството му е против незаконното обезлесяване.", "date": "2019.12.10", "title": "Болсонаро: Медиите придават прекалена значимост на хлапачка като Грета"}
{"url": "https://www.24chasa.bg/novini/article/7963549", "text": "приемливост, комуникативност и диалогичност. Това са основните критерии, на които трябва да отговаря следващият лидер на БСП. Той за първи път трябва да бъде избран с пряк вот от всички социалисти. Проектът на правилата за провеждане на вътрешнопартийния избор е готов и “24 часа” разполага с него. Те трябваше да бъдат одобрени от Комисията по партийна дейност към Националния съвет вчера, но заседанието се е провалило поради липса на кворум. Предстои да ги гледа Изпълнителното бюро, а след това и червеният пленум в събота. Датата на вота се определя от Националния съвет, но не по-късно от 120 дни преди конгреса. Очаква се най-висшият партиен форум да се свика през май, а предшестващите го избори за лидер да се проведат За целта ще има специална партийна ЦИК, а по места структурите ще формират районни, общински и секционни комисии. Номинации за лидер ще правят всички структури. По устав кандидатите трябва да имат 8 г. партиен стаж, от които 4 като член на национални органи. Всички, които минат проверката на ЦИК, ще бъдат изписани в обща бяла бюлетина по азбучен ред. В правилата се допуска и провеждането на балотаж. Всеки кандидат може да финансира предизборната си кампания с лични средства и дарения от физически лица в размер на 10 минимални работни заплати, т.е. до 6100 лв. Може да има застъпници в изборните секции. Право на вот ще имат всички членове на БСП, като броят им ще бъде предоставен на ЦИК от Националния съвет не по-късно от 45 дни преди датата на избора. А за самото гласуване ще се иска партийната книжка. Избирателните списъци ще се правят от местните структури, ще се издават и удостоверения за гласуване на друго място. Изборите ще са легитимни, ако в тях участват повече от половината от членовете на БСП. Резултатите се обявяват до 48 ч след края на изборния ден. За избран ще се счита кандидатът, получил над 50% от действителните гласове. Настоящата лидерка Корнелия Нинова вече заяви, че ще участва в битката. Всъщност прекият избор бе разписан в устава преди 2 г. именно по нейно настояване. Оттогава на всеки конгрес вътрешната опозиция иска отмяна и връщане на старото положение - конгресът да избира председател на партията. От началото на декември в БСП започна отчетно-изборна кампания, като се очаква на много места да има промени в ръководствата. Събранията излъчват и новите делегати за конгреса.", "date": "2019.12.10", "title": "БСП написа правилата за първия пряк вот за лидер, търси “нравствено чист”"}
{"url": "https://www.24chasa.bg/novini/article/7963094", "text": "Бившият кмет на Благоевград Атанас Камбитов е подал сигнал до Общинската избирателна комисия срещу наследника си Румен Томов. Камбитов, който загуби на балотажа, твърди, че Томов е извършил нарушение, като не е излязъл от търговските си дружества и не ги е заличил от Търговския регистър и настоява за предсрочно прекратяване на правомощията му. Камбитов направил справка в Агенцията по вписванията и установил, че кметът Румен Томов е вписан като Едноличен търговец. Това било нарушение на Закона за местното самоуправление и основание за предсрочно прекратяване на правомощията му като кмет. Томов прехвърлил фирмата на сина си на 27 ноември, но не е поискал да бъде заличен като търговец в законоустановения срок до 4 декември. \"Моля да извършите необходимата проверка и да постановите решение, с което да прекратите предсрочно правомощията на Кмета на Община Благоевград\", пише в сигнала на Камбитов. Докато той бе кмет срещу него имаше подаден подобен сигнал, че за период от една седмица е управлявал фирма, но това не доведе до предсрочното му отстраняване. \"Много ми е интересно да чуя коментарите на всички, които плюеха срещу мен - дали и как същите ще защитят г-н Томов? Интересно ми е да разбера и позицията на същите членове на ОИК, които преди месеци гласуваха за отстраняването ми. Българският народ е мъдър и е казал: \"С твоите камъни, по твоята глава\" и \"Който гроб копае другиму...\", написа в профила си в социалните мрежи бившият кмет.", "date": "2019.12.10", "title": "Бившият кмет на Благоевград Камбитов иска прекратяване мандата на наследника си Томов"}
{"url": "https://www.24chasa.bg/novini/article/7963124", "text": "Турският президент Реджеп Тайип Ердоган заяви днес, че Турция е готова да изпрати войници в Либия, за да подкрепи либийското правителство на националното съгласие на Файез ел Сарадж в съответствие с подписано наскоро споразумение между двете страни, предадоха АФП и БТА. Ако Либия отправи подобно искане, ние можем да изпратим нашите военнослужещи, още повече, че ние сме сключили военно споразумение, посочи Ердоган. Споразумението за сътрудничество във военната област и сигурността бе подписано на 27 ноември по време на среща в Истанбул между Ердоган и Сарадж. Според Анкара този протокол е \"по-широка версия\" на вече съществуващо рамково споразумение за военно сътрудничество между двете страни и \"засилва връзките между\" двете армии. Файез ел Сарадж е подкрепян от Турция и от Катар. Италия - бивша колониална сила в Либия, изглежда, че също го подкрепя, отбелязва АФП. Неговият съперник Халифа Хафтар - силният човек в източната част на страната, чиито сили предприеха през април военна операция срещу столицата Триполи, се ползва от своя страна с подкрепата на Египет и на Обединените арабски емирства и с поне политическа подкрепа от САЩ и Русия. Франция бе обвинявана, че му отдава предпочитание, което тя отрича. Ердоган заяви днес, че силите на Хафтар се възползват също от подкрепата на една руска компания в сферата на сигурността, която се казва \"Вагнер\". \"Тази компания е изпратила служители на място\", добави той. Ердоган изглежда, че вярва на информации в печата, опровергани от Москва, за присъствие на руски наемници в Либия, посочва агенцията. Американският в.\"Ню Йорк таймс\" съобщи в началото на ноември за разполагане в Либия на близо 200 наемници на руската частна компания в сферата на сигурността \"Вагнер\". Освен споразумението за военно сътрудничество, Турция и либийското правителство на националното съгласие подписаха на 27 ноември споразумение за разграничаване на морските пространства, което дава възможност на Анкара да упражнява права върху обширни зони от Източното Средиземноморие, за които претендират други страни, най-вече Гърция Ердоган заяви в понеделник вечерта, че в съответствие с това споразумение Турция и Либия могат да извършват съвместни сондажни дейности във водите край Кипър - в зона, която крие значителни залежи на природен газ. Гърция призова днес ООН да осъди това споразумение, което тя определя като вреден фактор за мира и стабилността в района.", "date": "2019.12.10", "title": "Ердоган: Турция е готова да изпрати войници в Либия, за да подкрепи Сарадж"}
{"url": "https://www.24chasa.bg/novini/article/7963150", "text": "Пръстен, украсен със сапфир от Кашмир с тегло 18 карата, бе продаден за 1,11 милиона евро на търг в Монако, предадоха Франс прес и БТА. Двудневният търг с бижута донесе общо 2,5 милиона евро приходи. Украсеният с диаманти пръстен имаше първоначална оценка между 800 хиляди и 1,2 милиона евро. Стойността му е свързана с качеството и рядкостта на сапфира от Кашмир - скъпоценния камък, който е много търсен от колекционерите. В каталога за търга се казва, че сапфирът от Кашмир се отличава с едновременно яркия си и блед светлосин цвят. Добит е в мини, чиито залежи вече са изчерпани. За бижуто наддаваха трима колекционери. Единият от тях се отказа от по-нататъшно участие в търга, когато сумата достигна 900 хиляди евро. Наддаванията на другите двама надхвърлиха 1 милион евро. Спечелилият търга колекционер е пожелал анонимност. Платената от него сума е далеч от рекорда, регистриран от 392-каратовия сапфир от Кашмир \"Блу бел ъв Ейжа\", за който бяха платени 17,29 милиона долара на търг на \"Кристис\" в Женева през 2014 г. ", "date": "2019.12.10", "title": "Рядък сапфир от Кашмир бе продаден за над 1 милион евро на търг в Монако"}
{"url": "https://www.24chasa.bg/novini/article/7963166", "text": "Сараево, Белград и Скопие тази сутрин бяха сред най-замърсените градове в света, съобщава в. \"Нова Македония\". Столицата на Босна и Херцеговина тази сутрин бе на второ място в списъка на най-замърсените места в света според измерване на \"Еър вижуал\". Според тази класация на първо място е Бишкек, Казахстан, на второ - Сараево, а на трето - Делхи в Индия, посочва БТА. В балканския регион замърсените градове са Белград, Скопие и Прищина. Белград е на шесто място в списъка пред Скопие, което е на седмо място.", "date": "2019.12.10", "title": "Сараево, Белград и Скопие - сред най-замърсените градове в света"}
{"url": "https://www.24chasa.bg/novini/article/7963151", "text": "Полската служба за национална сигурност съобщи, че е задържала приел исляма украински гражданин по подозрение, че е подготвял атентат срещу търговски център в Полша, предадоха Франс прес и ДПА. Задържаният на 4 декември Максим С. \"планирал нападение с кола бомба, експлозиви или огнестрелно оръжие\" в източния град Пулави, информира БТА. Украинецът пребивавал в Полша от два месеца и поддържал контакти с чужденци, най-вече чеченци и таджикистанци, които изповядват \"радикално тълкуване на исляма\". \"През последните седмици той е приел исляма, сменил е името си на Мохамед и се е радикализирал\", съобщи службата за национална сигурност. Националната прокуратура е започнала разследване. Максим С. е задържан под стража за три месеца. Той може да получи до три години затвор.", "date": "2019.12.10", "title": "В Полша арестуваха украинец, приел исляма и подготвял атентат"}
{"url": "https://www.24chasa.bg/novini/article/7963192", "text": "Позицията е представена като такава на работодатели и синдикати, но не е уточнено конкретно кои организации я подкрепят – това само по себе си е достатъчно странно, а и буди недоумение и респ. поставя резонния въпрос чия позиция се изразява всъщност. Извън този факт все пак е видно, че работодателски и профсъюзни организации поставят крайни и категорично звучащи оценки, които се свеждат в резюме до огласените искания „…да се прекрати опасното изкривяване на енергийния пазар, предизвикано от неправомерна държавна помощ …Дългосрочните договори за изкупуване на електроенергия по преференциални цени от \"Ей и Ес - 3С Марица изток 1\" и \"Контур Глобал Марица изток 3\" трябва да бъдат прекратени преди обявяването на търг за капацитети ..“. В позицията не се правят конкретни предложения точно как да стане това, но поредният натиск върху държавните институции да предприемат едностранно стъпки е повече от очевиден. В тази връзка обаче явно е необходим повече реализъм в контекста на посочените акценти. и върху някои рискове, свързани с прибързани и необосновани стъпки. Фокусирането само върху тези договори едва ли не като първопричина и основно действащо лице с водеща роля за това изкривяване виси във въздуха, ако се забравят някои други факти, свързани с пазарната либерализация и постигане на конкуренцията, за която става дума в изразената позиция. Съвсем наскоро, в рамките на проведената на 22 ноември конференция на тема „15 години либерализация на електроенергийния пазар“1 като такива бяха ясно очертани липсата на стратегическа визия за развитие на сектора, липсата на модел за либерализация, липсата на административен капацитет, вкл. и за контрол над търговията с електроенергия в рамките на т.нар. REMIT2 и др. А иначе посочването с пръст на дългосрочните договори като универсален виновник и потенциалното им едностранно прекратяване носи серия от конкретни рискове на първо място за държавата, а оттам и за нейните граждани – и тези рискове са три основни: засягане на сигурността на снабдяването, завеждане на арбитражни дела поради нарушения на закона и удар върху репутацията на България като инвестиционна дестинация. – най-малкото защото липсва виждането на авторите му как това да стане и какви ще бъдат последиците. А със сигурност и двата аспекта са в центъра на вниманието на държавните институции – и също така със сигурност не могат да бъдат пренебрегвани с лека ръка. Допълнително е важно да се припомни, че в средата на септември тази година беше обявено решение на правителството за планирано започване на преговори (но само с „Контур Глобал Марица Изток 3“ АД) относно предсрочното прекратяване на дългосрочния договор за изкупуване на електроенергия. Водят ли се такива преговори, как, в какво направление и какви са резултатите от тях към момента не е публично известно. Министерският съвет обаче формално е създал условия за такова действие, като е възложил стъпките на вицепремиер и двама министри, и би следвало да се изчакат някакви конкретни резултати от този преговорен процес. Убеден съм, че и КОНТУР ГЛОБАЛ, и AES България не бягат от такива преговори. Ето защо поредната илюстрация на припряност в контекста на огласената позиция не е обоснована и от такава гледна точка. В началото на ноември т.г. именно на нарочен форум по темата беше отбелязано, че дългосрочните договори са една от формите на механизми за капацитет4, към които държавата е насочила вниманието си, за да обезпечи сигурността на снабдяването. На този фон указанието, че дългосрочните договори „..трябва да бъдат прекратени преди обявяването на търг за капацитети“ също изглежда абстрактно - още повече, че контролът от страна на ЕК във връзка с въвеждането на такива механизми е предвиден в правото на ЕС, така че Комисията ще има допълнителна възможност да оцени ситуацията именно и с оглед на тези договори. Принципните препратки към правото на ЕС и в изразената позиция са важни, но и в това отношение не трябва да се забравят няколко обстоятелства. ЕК е уведомена от страна на КЕВР за дългосрочните договори преди повече от 5 години. Липсата на окончателна реакция от страна на комисията обаче едва ли е случайна – особено, когато става дума за теми като конкуренция и развитие на пазара, които са не само в основата на Европейския съюз, но които принадлежат и към т.нар. „изключителна компетентност“ на Съюза. На този фон е логично да се приеме, че ЕК със сигурност би предпочела българската държава и инвеститорите да постигнат някакво съгласие, което да съответства на закона. Същевременно за мен е вън от съмнение, че и от ЕК отчитат риска от сериозни и времеемки арбитражни дела, които за съжаление въобще не са новост за българския енергиен сектор. Освен с репутационните му измерения, в българския контекст този риск обаче може да засегне съвсем реално и сигурността на снабдяването – особено при нарушаване на финансовите потоци. И кратко обобщение: Причината, поради която поставянето на въпроса за прекратяване на дългосрочните договори с американските централи от страна на (неопределени) синдикални и бизнес асоциации се появява сега, не е особено ясна. За мен подходът обаче е далече както от някаква конструктивност, така и от обоснованост – а в случаи като този прибързаните и несъответстващи на закона стъпки ще доведат до последици, които могат да бъдат особено сериозни и за държавата, и за гражданите. Ето защо в конкретната ситуация нито умереността, нито реализмът са излишни.", "date": "2019.12.10", "title": "За дългосрочните договори – пак ли?"}
{"url": "https://www.24chasa.bg/novini/article/7963193", "text": "Президентът на САЩ Доналд Тръмп скастри директора на ФБР Кристофър Рей днес, ден след като  , предадоха Ройтерс и БТА. Както съюзниците на Тръмп, така и неговите критици намериха основания за подкрепа за себе си в заключението на надзорния орган, публикувано вчера. В него се констатират 17 грешки на ФБР, но тези констатации едва ли ще прекратят полемиката около легитимността на разследването, превърнало се в едно от главните предизвикателства пред президентството на Тръмп. В интервю за телевизия Ей Би Си Рей бе запитан дали мисли, че ФБР нечестно е взело кампанията на Тръмп на прицел. Шефът на ФБР, който бе назначен на този пост от Тръмп, отговори твърдо \"Не\". Това обаче предизвика острата ответна реакция на Тръмп, който писа в Туитър: \"Аз не зная кой доклад е чел директорът на ФБР, но със сигурност не този, който ми бе даден на мене. . . С такъв подход ние никога няма да можем да оправим ФБР, което е тежко разбито, макар че там работят някои от най-славните мъже и жени!\" Представители на ФБР и на Белия дом засега не са отговорили на исканията на Ройтерс за коментар по туита на Тръмп. В интервюто си вчера Рей каза, че е взел насериозно грешките на ФБР, но посочи основния извод на надзорния орган, който е констатирал, че разследването \"бе открито и с адекватен анализ и пълномощия\". Той също така отхвърли тезата, лансирана главно от Тръмп и неговите поддръжници, че Федералното бюро за разследване е част от бюрократичната мрежа на \"дълбоката държава\", поставила си за цел да подкопае позициите на Тръмп. Рей добави, че тази теза е обидна за хората, работещи във ФБР, които \"вършат работата си с професионализъм, хъс, обективно и с кураж\".", "date": "2019.12.10", "title": "Тръмп: Не зная кой доклад е чел шефът на ФБР, но не е този, който аз получих"}
{"url": "https://www.24chasa.bg/novini/article/7963168", "text": "4,2% е ръстът на приходите от нощувки в местата за настаняване с 10 и повече легла за периода януари-октомври тази година в сравнение със същия период на рекордната за туризма 2018 г. – като абсолютна цифра приходите са 1,426 млрд. лв. Това показват общите резултати от началото на годината, след като Националният статистически институт публикува данните за месец октомври. С 14,9 процента са нараснали приходите от нощувки на български граждани в местата за настаняване за десетте месеца на годината в сравнение със същия период на миналата, при чужденците тазгодишното увеличение на приходите от нощувки e с 1 процент. Общо пренощувалите лица в местата за настаняване с 10 и повече легла в цялата страна са над 7,3 млн. за периода януари-октомври 2019 г. с ръст от 4,8 на сто в сравнение със съответния период на 2018 година. Броят на реализираните нощувки за 10-те месеца надхвърля 25,486 млн. – увеличение от 0,7%, съпоставено със същия период на 2018 г. Данните показват, че българският туризъм се развива устойчиво и през 2019 г. Удовлетворена съм, че общите усилия на държавата, бизнеса и местната власт не само дават отлични резултати, но и показват, че заедно преодоляваме предизвикателствата и международните кризи, коментира министърът на туризма Николина Ангелкова. Тя добави още, че добрите постижения са стимул за всички заети в туризма, но и отговорност, за да запазим постигнатото и да продължим да го надграждаме през 2020 г. и следващите години.", "date": "2019.12.10", "title": "Над 25,486 млн. лв. са приходите от нощувки за 10-те месеца на 2019 г."}
{"url": "https://www.24chasa.bg/novini/article/7963201", "text": "Почти всички ранени при изригването на вулкана в Нова Зеландия са получили над 71% изгаряния. 27 от всички 31 пострадали са в тежко състояние и може да починат от раните си, заяви главният правителствен лекар в страната Питър Уотсън. Очевидци описват ужасяващите изгаряния на оцелелите. Според един от евакуираните туристи много от оживелите се хвърлили в морето. “Бяха толкова сериозно обгорели. Хората бяха с къси панталони и тениски, така че имаше много открита кожа, която бе тежко изгорена”, разказа той. Потвърдените жертви засега са шест. Предполага се обаче, че са загинали още 8 души, които се водят безследно изчезнали. Най-вероятно те са затрупани под вулканичната пепел. Вулканът изригна в понеделник, когато две групи с общо 47 души посещавали малкия необитаем остров Уайт. Туристите били от Австралия, Нова Зеландия, Великобритания, САЩ, Германия, Китай и Малайзия. 34-ма души оцеляха. Експерти предупредиха, че е възможно да има още едно, по-малко изригване. Полицията на Нова Зеландия започна криминално разследване. ", "date": "2019.12.10", "title": "Оцелели от вулкана с адски изгаряния, мятали се в морето (Видео)"}
{"url": "https://www.24chasa.bg/novini/article/7963272", "text": "Адаптацията на работодатели и заети лица към условията на труд и променящата се икономическа среда, както и подобряването на състоянието на работещите и работната среда – тези цели си поставят от Конфедерацията на работодателите и индустриалците в България (КРИБ) при реализацията на новия си проект, озаглавен „Разработване на нов модел за управлението на човешките ресурси с цел развитие на устойчив социален капитал“, договор № BG05M9OP001-1.051-0005-C01. Проектът се финансира от Оперативна програма „Развитие на човешките ресурси“ 2014 – 2020 г.“, по процедура „Съвместни дейности на социалните партньори“ и ще се изпълнява в рамките на 3 години. Основен партньор по проекта е КНСБ, а асоциирани партньори са МТСП, АЗ, АИКБ и БТПП. Това съобщиха от пресцентъра на КРИБ. „Обикновено заподозрените в конфликти – синдикати и работодатели, си подават ръка. Заедно вървим напред, за да може Брутният вътрешен продукт да расте с темповете, които правителството, заедно с нашето съдействие, е заложило“, обясни на специална пресконференция днес Евгений Иванов - изпълнителен директор на КРИБ и ръководител на проекта. Според него ефективното управление на човешките ресурси е от ключово значение за развитието на бизнес-компаниите, а именно за това дейностите по проекта са насочени към него. От КРИБ си поставят за цел да спомогнат за преодоляването на предизвикателствата, породени от засилващото се текучество на кадри, негативните демографски тенденции и застаряването на работната сила. „Развитият социален капитал ще доведе до ефективно разрешаване на проблемите в работния процес, по-професионално ниво и ангажираност на работниците, изграждане на доверие към работодателя“, подчерта г-н Иванов. От КНСБ определиха проекта като „много полезен“ за бизнеса и работниците. „Очевидно е, че той цели да повиши знанията, уменията и възможностите на хората на труда. Дефицитът на работна ръка е безспорен. По наше мнение бизнесът добре се ориентира в тази обстановка“, смята Чавдар Христов, вицепрезидент на КНСБ. Подкрепа за дейностите изразиха и от Министерството на труда и социалната политика. „Това е удар право в десетката“, заяви Петър Начев, директор на Дирекция „Жизнено равнище, социална политика и социални инвестиции“. Според него интегрирането на съвременни модели на управление ще направят бизнеса в България по-социален, по-устойчив и по-конкурентен. На пресконференцията в централата на КРИБ бяха също така Тодор Цацов и Красимира Иванова – представители на Управляващия орган на ОП „Развитие на човешките ресурси“, както и Росица Стелиянова от АИКБ.", "date": "2019.12.10", "title": "КРИБ с проект за нов модел за управление на\nчовешките ресурси"}
{"url": "https://www.24chasa.bg/novini/article/7963307", "text": " На сайта на Министерството на правосъдието публикуваха пълния текст на становището на Венецианската комисия от 9 декември 2019 г., с което правителството се съгласи - за законопроект за отчетността на главния прокурор и възможността да има независим субект, който да го разследва. На сайта може да се открият още обръщение на министъра на правосъдието Данаил Кирилов до Венецианската комисия, представено на 6 декември 2019 г. от Ана Паскалева, първи секретар в посолството на България в Италия и превода на български език на становището на Венецианската комисия от 9 декември 2019 г. Поводът бе одобрението на препоръките на Венецианската комисия към Съвета на Европа. Предложението, което се прие, бе независимият прокурор да се избира от две трети от прокурорската колегия на ВСС с мандат от 7 години. Той няма да разследва шефовете на Върховния касационен и Върховния административен съд. Препоръката на Венецианската комисия беше тази промяна да не се отнася за двамата председатели на върховните съдилища.", "date": "2019.12.10", "title": "Вижте пълния текст на становището на Венецианската комисия за независим прокурор"}
{"url": "https://www.24chasa.bg/novini/article/7963329", "text": "Съветът на ЕС прие днес решения, свързани с опасността от хибридните заплахи. Съветът отбелязва необходимостта от сътрудничество между ЕС и НАТО в тази област, предава БТА. Според министрите от ЕС хибридните заплахи следва да бъдат взимани предвид при разработването и използването на нови технологии, при оценка за въздействието на преките чуждестранни инвестиции или при подготвяните законодателни промени. Министрите отбелязват нуждата от подобрение на сътрудничеството между националните власти и институциите на ЕС по всички въпроси на вътрешната и външната сигурност. Като ключова цел се набелязва защитата на националната и европейската критична инфраструктура, както и на дейностите и услугите от решаващо значение за добрата работа на държавите, икономиката и обществото. Съветът приканва Европейската служба за външна дейност да представи разчет за нуждите за борба с дезинформацията. Министрите изразяват очакване Европейската комисия да потърси начини за по-добро прилагане на правилата за пресичане на дезинформацията в интернет, както и да обмисли законодателство за въвеждане на задължителни ограничения. Съветът на ЕС очаква от общностните институции да подготвят мерки за борба с хибридните заплахи и други злонамерени действия срещу сигурността на европейските далекосъобщителни мрежи.", "date": "2019.12.10", "title": "Съветът на ЕС прие мерки срещу хибридните заплахи"}
{"url": "https://www.24chasa.bg/novini/article/7963370", "text": "Президентът на САЩ Доналд Тръмп обяви за смехотворни обвиненията, които му отправиха демократите в процедурата по импийчмънта му, предадоха Франс прес и БТА. Председателят на юридическата комисия на Камарата на представителите \"Джери Надлър преди малко каза, че съм бил \"оказал натиск на Украйна с цел намеса в изборите от 2020 г.\" Това е смехотворно и той знае, че не е вярно\", написа в Туитър Тръмп, който отново осъди ставащото като лов на вещици. По-рано днес лидерите на демократите в Конгреса обявиха, че повдигат на Тръмп обвинения в злоупотреба със служебно положение и възпрепятстване на работата на Конгреса. Президентът Тръмп ще вземе отношение по двете необосновани обвинения, които демократите представиха днес, на съдебния процес в Сената, заяви говорителката на Белия дом Стефани Гришам, цитирана от Ройтерс. \"Президентът ще вземе отношение по тези фалшиви обвинения в Сената и очаква да бъде напълно оневинен, защото не е извършил нещо нередно\", каза Гришам.", "date": "2019.12.10", "title": "Тръмп: Обвиненията на демократите са смехотворни"}
{"url": "https://www.24chasa.bg/novini/article/7963360", "text": "Премиерът на Северна Македония Зоран Заев планира след Нова година като политик, а не като премиер, с оглед на това че в Скопие ще има служебно правителство преди изборите на 12 април, да замине за София за среща с българския премиер Бойко Борисов, с когото между другото да разговаря за работата на двустранната мултидисциплинарна комисия по исторически и образователни въпроси, съобщи МИА. Както информираха от правителството на Северна Македония, срещата може да помогне да се придвижи напред дейността на комисията, но добавиха, че докато страната е в изборен процес, не е разумно да се влиза в решаване на въпросите, по които двете страни досега не са приближили позициите си, какъвто е този за Гоце Делчев, предава БТА. За възможността да се състои една такава неформална среща след празниците станало дума вчера на самолетоносача \"Хари Труман\", където Заев, заедно с министъра на отбраната Радмила Шекеринска, председателя на парламента на Северна Македония Талат Джафери, началника на генералния щаб Васко Гурчиновски и посланичката на САЩ в Скопие Кейт Бърнс, разговаряха с адмирал Джеймс Фого, командващ американските военноморски сили в Европа и Африка и командващ Обединените сили на НАТО в Неапол. На самолетоносача \"Хари Труман\" бяха и премиерът на България Бойко Борисов и министърът на отбраната в българското правителство Красимир Каракачанов.", "date": "2019.12.10", "title": "Заев планира среща с Борисов след Нова година"}
{"url": "https://www.24chasa.bg/novini/article/7963406", "text": "Шестима мигранти са намерени починали от измръзване през последните дни в района на областта Еврос, на границата между Гърция и Турция, обяви днес Павлос Павлидис, съдебен лекар от болницата в Александруполис, отговарящ за аутопсиите, предаде АФП. Шестимата мигранти - две жени от Африка и четирима мъже, които се преценява, че са на възраст между 18 и 30 години, са починали от хипотермия между четвъртък и неделя, уточни съдебният лекар пред журналисти. У мигрантите не са намерени никакви документи за самоличност, което затруднява процедурата по установяване на самоличността им. Областта Еврос на границата между Гърция и Турция е предпочитан от каналджиите маршрут след подписването на споразумението ЕС-Турция от 2016 г. и засилването на морските патрули в Егейско море. Въпреки 12-километрова стена по гръцко-турската граница трафикантите са намерили пунктове за преминаване за мигрантите, разположени на юг от огражденията с бодлива тел.", "date": "2019.12.10", "title": "Шестима мигранти са починали от измръзване на границата между Гърция и Турция"}
{"url": "https://www.24chasa.bg/novini/article/7963392", "text": "Лидерите на ЕС се готвят да осъдят турско-либийската сделка на среща по-късно тази седмица, заявявайки че споразумението за морските граници нарушава международното право. Това съобщава агенция ДПА, която се е запознала с проект на изявление от срещата на върха на ЕС, предава БТА. Меморандумът за разбирателство нарушава суверенните права на трети страни, не съответства на морското право и не може да породи каквито и да било законни последици за трети страни, се посочва в проекта за изявление. В него се изразява солидарност с Гърция и Кипър, които се опасяват, че Турция опитва да предяви претенции към залежите на природен газ в района.", "date": "2019.12.10", "title": "Лидерите на ЕС осъждат турско-либийското споразумение за морските граници"}
{"url": "https://www.24chasa.bg/novini/article/7962183", "text": " Скоротечна белодробна пневмония е причинала внезапната смърт на 13-годишната ученичка от врачанското училище \"Христо Ботев\", съобщиха от окръжната прокуратура, позовавайки се на първоначалните заключения на патоанатомите след извършената аутопсия на момичето. Окончателното заключение обаче ще бъде представено едва след назначената вирусологична експертиза, казаха от врачанската болница. В отговор на свидетелските показания на близките на Нели, че тя не се е оплаквала в дните преди смъртта си и не е боледувала, местните специалисти смятат, че болестта може да се е развила мълниеносно. Двудневен траур бе обявен във врачанската гимназия \"Христо Ботев\". Вторник и сряда са неучебни дни за съучениците на починалото в понеделник сутринта 13-годишно момиче. На фасадата на училището бе спуснат черен флаг, а знамената на пилоните в двора на школото бяха спуснати наполовина. Внезапната смърт на детето, издъхнало в класната стая, потресе обществеността във Враца, а фейсбук бе залят от съболезнования до родителите и съучениците на Нели Тихомирова. Погребението на момичето е определено за сряда. \"Правим всичко възможно да успокоим съучениците на момичето, с тях работят психолози, каза директорът на гимназията Виктор Кръстев. -Скърбим заедно с родителите и умоляваме всички да не правят сензации от тази човешка драма\". Камерите, разположени из цялото училище са записали всяка крачка на седмокласничката и опита тя да бъде спасена. На видеозаписите се вижда как Нели влиза в класната си стая със закуска в ръка през първото междучасие малко след 9 ч. в понеделник. После момичето си съблича якето, оставя си чантата и сяда на стол до катедрата за да говори по телефона си. После ще се установи, че до последния си дъх тя разговаряла с майка си. Докато държи джиесема си изведнъж Нели пада по очи на катедрата, а после на пода Съученици на седмокласничката веднага викат фелдшерката на школото Антоанета Цветкова, която на бегом дотичала в класната стая. По думите й Нели нямала нито пулс, нито дишане, но жената започнала да прави на детето изкуствено дишане. В 9.07 ч. бил подаден сигнал на тел. 112. Спешните медици се отзовали след 7 минути. Лекарите установили, че ученичката е много бледа и няма пулс. Те започнали реанимация моментално, която продължила около час. Междувременно пристигнали повиканите двама кардиолози, които се включили в борбата за живота на детето. Но усилията им били напразни. Минути след 10 ч. била констатирана смъртта на 13-годишната Нели. След смъртта на детето е подаден сигнал и в полицията. В училището пристигнали криминалисти, които започнали разследване и се запознали с видеозаписите от камерите. Униформените работят по всички възможни версии. Проведени са разпити на съучениците на починалото момиче, на педагози и на помощния персонал. Веднага са били извикани и близките на детето. В училището пристигнали родителите и баба му. Те били категорични, че Нели не е имала никакви сериозни заболявания и не е споделяла с близките си, че няколко пъти й прилошавало по време на занятия, както твърдят нейни съученици. Директорът на гимназията Виктор Кръстев пък каза, че Нели е водила много здравословен начин на живот. Рядко си купувала закуски и си носила храна от вкъщи. Шефът на школото също така е категоричен, че починалото дете не се е докосвало до енергийни напитки и дрога. По думите му Нели била много спокойна и възпитана.", "date": "2019.12.10", "title": "Мълниеносна белодробна болест убила ученичката от Враца"}
{"url": "https://www.24chasa.bg/novini/article/7962149", "text": "На 61 години почина вокалистката на \"Роксет\" Мари Фредриксон. Шведската изпълнителка, която създава групата през 1986 г., е починала вчера сутринта в дома си след дълго боледуване. Тя беше най-известна с хитовете си \"It Must Have Been Love\", \"Joyride\", \"Listen to Your Heart\" и \"The Look\". \"С дълбоко прискърбие съобщаваме, че една от най-големите ни и обичани певици си отиде от този свят\", съобщи нейният мениджър. Тя беше омъжена за Микаел Болиос, с когото има две деца - дъщеря Инес Джозефин на 26 г. и син Оскар на 23 г. Певицата ще бъде погребана в тесен семеен кръг. През 2002 г., докато Мари прави сутрешния си джогинг с мъжа си, се оплаква, че не се чувства добре, а след това припада в дома си. Малко по-късно тя е диагностицирина с мозъчен тумор и претърпява операция. Следват месеци на борба, химиотерапия и лъчетерапия. Месеци наред тя не може да говори, ослепява с едното си око заради тумора, а слухът й също е увреден. Въпреки всичко през 2005 г. тя заявява: \"Това бяха много трудни години, но вече съм здрава.\" Последният албум на \"Роксет\" Good Karma излиза през 2016 г. и достига до второто място в шведските класации. Тогава те планират и турне, но Мари обяви във фейсбук, че повече няма да обикаля по турнета: \"Изминаха 30 невероятни години. Когато погледна назад в годините към световните турнета на \"Роксет, не чувствам нищо друго, освен щастие и радост. Всички наши спомени през годините ще бъдат голяма част от живота ми завинаги. Горда съм, че въпреки тежкото ми заболяване, успях да се върна през 2009 г. и още няколко пъти да обиколим света с \"Роксет\". За съжаление, сега аз приключих с турнетата и искам да благодаря на нашите прекрасни фенове, които бяха с нас през целия дълъг път.\"", "date": "2019.12.10", "title": "На 61 г. почина вокалистката на \"Роксет\" Мари Фредриксон (Видео)"}
{"url": "https://www.24chasa.bg/novini/article/7962264", "text": "Временно е преустановено движението на пътни превозни средства по бул. „Цариградско шосе“ при 4-ти километър. Причината е катастрофа при бензиностанция на ОМВ и изтичане на газ, съобщиха от Столична община. Спряно е движението и на градския транспорт в участъка от Площада на авиацията до бул. \"Брюксел\" посока изход. На място има пожарни коли и полиция. Образували са се и задръствания. По първоначални данни към 14:15 ч. е получен сигнал за лек автомобил, ударил се в устройство за зареждане с газ на бензиностанция в ж.к. „Младост“. При инцидента няма пострадали, но заради опасността от изтичане на газ към мястото са насочени четири екипа на столичната пожарна и районът е заграден, съобщават от МВР. Освен по „Цариградско шосе“ е спряно и движението за леки автомобили в локалното платно към „Младост“, както и по посока изход в участъка от 4-ти километър до разклона за бул. \"Брюксел\". В посока центъра движението не е ограничено. Предприети са действия за обезопасяване на района.                                                                                                                                                                                      ", "date": "2019.12.10", "title": "Катастрофа в София, изтича газ, спряха движението на \"Цариградско шосе\" (Обновена)"}
{"url": "https://www.24chasa.bg/novini/article/7962285", "text": "СОС прие мерки за борба с мръсния въздух, но Столична община се ослушва – не ги прилага. Филтри за комините – чакайте ги догодина. Смяна на печките – до 2023 г. – тази зима нищо! Така лидерът на БСП – София и председател на групата на социалистите в СОС Калоян Паргов коментира факта, че втори ден поред за София е обявен жълт код за гъста мъгла, а прилаганите мерки от Столична община са формални и безрезултатни. “Зелен и бял билет са химера”, констатира Паргов. Той припомни, че в списъка от над 100 мерки не беше предвидена мярката “повишаване на данъци”, но тя се появи само месец след изборите. “Хората със стари коли ще плащат по-висок данък, но това няма да промени нищо, защото те не могат да си позволят по-нови. А градският транспорт все не става и не става алтернатива за придвижване. В „Младост“ има няколко метростанции, а задръстванията в комплекса не намаляват. Явно има причина за това”, посочи лидерът на столичните социалисти. “Изводът е ясен – Фандъкова и Столична община са безпомощни в борбата с мръсния въздух. Всичко е в бъдеще време и нищо реално”, категоричен е Калоян Паргов. Той обърна внимание, че новото обещание на заместник-председателят на ГЕРБ Фандъкова – депутатите да гласуват инкриминиране на горенето на гуми, дрехи и пластмаса, се появява едва сега. А това е проблем, който е известен от години. “Отговорът е - преди избори ГЕРБ не атакуват тези, които ще им ги спечелят. Резултатът е, че спечелиха за сметка на здравето на софиянци“, заяви Калоян Паргов.", "date": "2019.12.10", "title": "Калоян Паргов: Фандъкова и СО са безпомощни в борбата с мръсния въздух"}
{"url": "https://www.24chasa.bg/novini/article/7962130", "text": "Най-близките на голямата актриса Стоянка Мутафова се събраха в 13:30 ч. в черквата \"Свети Седмочисленици\", за да се сбогуват с нея. Беше отслужен молебен от трима свещеници. Когато изнесоха ковчега, над черквата се извиха бели гълъби. Неотдавна Мутафова се срещна с духовник от висшия клир, с който се оказа, че са били заедно в болницата преди години, и получи благословия. Вярваше, че някъде там на всеки му е писано, но какво - по-добре да не се знае. Играейки във филм ролята на циганка гадателка си предсказа сама на себе си, че ще доживее до 95 г. Не позна... Надживя ги.  Вчера стотици се простиха със Стоянка Мутафова в Сатиричния театър - нейния първи дом, защото тя бе предана на първо място на театъра. Актрисата почина в ранната сутрин на 6.12. след 45 дни мъчително боледуване и опити на лекарите да спасят живота й. 97-годишната фурия не надмогна сепсиса след операция на жлъчката. Последните дни е била само на кислород. Днес ще бъде положена в гроба на любимия си съпруг Нейчо Попов - актьор и режисьор, на Централните софийски гробища, който си отиде преди 45 години, ненавършил 50 г. Пак ще са заедно. Стоянка се молеше пред портрета му като пред икона. Дъщеря й Муки го боготвореше и му посвети книга. \"Стоянка и Нейчо - обичаха се, събраха се\", казва Муки през сълзи. Мир на душата й.", "date": "2019.12.10", "title": "Най-близките изпратиха Стоянка Мутафова с молитва в \"Св. Седмочисленици\""}
{"url": "https://www.24chasa.bg/novini/article/7962267", "text": "Министерството на регионалното развитие и благоустройството със съдействието на Камарата на инженерите в инвестиционното проектиране - София, командирова нова група български инженери - доброволци в Албания, съобщиха от ведомството. Групата, която дарява труда си, е от седем човека и ще продължи работата по оценка на състоянието на пострадалите от земетресението сгради в Тирана и Дурас. Това са инж. Георги Кордов, инж. Росен Рашков, инж. Тамер Ахмедов, Галина Рулева, инж. Божидар Лесновски, инж. Иван Маноилов и доц. д-р инж. Георги Георгиев. Специалистите безвъзмездно ще участват в обследването на конструктивната устойчивост на зданията, в каква степен са засегнати от трусовете, какви са щетите по тях и дали са годни за обитаване. Те се извършват с необходимата специализирана техника, която се транспортира от България. Целта е страната ни да окаже помощ на Албания в преодоляването на последствията и възстановяването на нормалния ритъм на живот след силното земетресение и последвалите вторични трусове там, които в края на миналия месец причиниха сериозни нарушения и оставиха много хора без дом. Българските строителни инженери ще работят съвместно с колеги от Република Северна Македония, Италия, Унгария, Румъния и Турция. Това е втората група от наши специалисти, които ще проверяват на място елементи на различни строителни обекти, пострадали от земните трусове, се напомня в прессъобщението. Първата е била командирована от МРРБ в началото на месеца, като е включвала представители на Университета по архитектура, строителство и геодезия и Камарата на инженерите в инвестиционното проектиране. В страната е работил екип от 12 души, сред които заместник-началникът на Дирекцията за национален строителен контрол арх. Петър Духлински. Останалите специалисти, които са съдействали със своя професионален опит, са: проф. д-р инж. Богомил Петров, проф. д-р инж. Петър Павлов, проф. д-р инж. Димитър Кисляков, проф. д-р инж. Марина Трайкова, проф. д-р инж. Пеньо Пенев, доц. д-р инж. Цветан Георгиев, доц. д-р инж. Дилян Благов, инж. Борислав Симонов, Георги Стоянов, инж. Димитър Куманов, д-р инж. Теодор Тодоров.", "date": "2019.12.10", "title": "Пращаме втора група инженери в Албания за оценка на щетите от земетресението"}
{"url": "https://www.24chasa.bg/novini/article/7962308", "text": "Героите от книжката \"Мечо Пух\" оживяха в ДГ \"Слънце\" в Ловеч чрез откъса \"Тигър в беда\", който бе прочетен на децата лично от кмета на общината Корнелия Маринова, съобщиха от пресцентъра на администрацията. Това се случило в групата, носеща името на известното мече от книгата на А.А. Милн. Събитието е част от Националната седмица на четенето. Коледното настроение било подсилено от малки подаръци и разглеждане на празничната украса на помещенията. Директорът на \"слънчевата\" детска градина в ж.к. \"Червен бряг\" Христина Христова пък запознала кмета с проявите за идващите празници. В рамките на седмицата на четенето се провеждат още срещи с актьор от кукления театър при Ловчанското читалище \"Наука - 1870\", събития в библиотека \"Проф. Б. Цонев\", детска работилница \"Коледно вълшебство\", размяна на книги, рисуване на любими герои, изложба от рисунки и други, съобщават още от общината.", "date": "2019.12.10", "title": "Кметът на Ловеч чете откъс от \"Мечо Пух\" в детска градина"}
{"url": "https://www.24chasa.bg/novini/article/7962418", "text": "В Добричкия окръжен съд започна наказателно дело за убийство.  , съобщиха от пресцентъра на институцията. Според обвинителния акт подсъдимият - след злоупотреба с алкохол, е нанесъл множество удари на потърпевшата. Жената е починала часове след побоя. Престъплението е извършено в къща, в която подсъдимият и жертвата живеели в общо домакинство. Процесът започна след влизане в сила на промените в Наказателно-процесуалния кодекс, с които бе премахната възможността по дела за умишлено причиняване на смърт да се прилага процедурата на съкратено съдебно следствие, която води до намаляване на първоначално наложеното наказание с една трета, посочват от съда. По искане на защитата на подсъдимия делото протича по реда на частичното съкратено съдебно следствие - с разпит на част от свидетелите и вещите лица. Следващото заседание по делото е насрочено за 27 януари 2020 година.", "date": "2019.12.10", "title": "Започна делото срещу мъжа, убил майка си в Добрич"}
{"url": "https://www.24chasa.bg/novini/article/7962483", "text": "Драконовските мерки са за големите нарушители, които с изгарянията на отпадъци като пластмаса, масла, каучук и текстил замърсяват въздуха. Около 40% от замърсяването се дължи на битовото отопляване, каза кметът на София Йорданка Фандъкова, която представи предложените измения в закона заедно с депутати от ГЕРБ. Фандъкова отбеляза, че особено силно е в квартали като \"Красна Поляна\" и район \"Слатина\". За последния уикенд са направени проверки от столичния инспекторат на автосервизи и пунктове за вторични суровини. За горенето на открито са направени 21 проверки и са съставени 3 акта за нарушения, каза Фандъкова. Сред сигналите проверяващите са открили горене на стара дограма, а само за вчера са получени 30 сигнала за изгаряне на отпадъци. По думите на столичния кмет 345 са осъществените проверки и 49 са съставените санкции. Проблема с мръсния въздух е отдавна само да си спомним Кремиковци и какво се дишали тогава. Първите мерки, които е взела столична община са още от 2011 г. Качеството на въздуха се подобрява, а гражданите стават все по-взискателни. Трябва да се откажем да караме замърсяващи автомобили, да се откажем да горим отпадъци, призова Йорданка Фандъкова и добави, че столична община подпомага гражданите в тези промени. Тя даде пример с безплатното подновяване на 20 хил. отоплителни инсталации, като за момента има над 6 хил. заявления за подмяна на инсталациите. Най-голямото замърсяване е било нощта на събота срещу неделя, причината преди всичко са климатичните условия, каза още Фандъкова.", "date": "2019.12.10", "title": "ГЕРБ иска строги промени на НК за горенето на отпадъци"}
{"url": "https://www.24chasa.bg/novini/article/7962478", "text": "Президентът на САЩ Доналд Тръмп и китайският лидер Си Дзинпин влязоха в краткия списък на претенденти за титлата „Личност на годината“, според редакторите на списание „Тайм“ (Time), предава ТАСС. Тръмп вече за четвърта година претендира за титлата, а през 2016 г. става неин собственик. Списъкът се състои от 10 кандидати, в който влизат адвокатът на Доналд Тръмп Рудолф Джулиани и говорителят на Камарата на представителите на САЩ Нанси Пелоси, която стана „централна фигура в процедурата по импийчмънт“ на американския лидер, информира  В краткия списък претенденти са и основателят на компанията „Фейсбук“ Марк Зъкърбърг, шведската екоактивистка Грета Тунберг, министър-председателят на Нова Зеландия Джасинда Ардерн, а също така и футболистка, полузащитник на отбора на САЩ и американския отбор Рейн Меган Рапино. В списъка се включени и участниците в масовите простите срещу намерението на властите на Хонконг да приемат законопроект за екстрадицията, който ще позволи да бъдат екстрадирани нарушители в континентален Китай.", "date": "2019.12.10", "title": "Тръмп и Си Дзинпин претендират за титлата \"Личност на годината\""}
{"url": "https://www.24chasa.bg/novini/article/7962535", "text": "Параметрите на бъдещо споразумение за сътрудничество между България и Куба обсъдиха на среща председателят на БАН акад. Юлиан Ревалски и посланикът на Куба у нас Каридад Ямира Куето Милиан. Това съобщи пресцентърът на Българската академия на науките. Меморандум за сътрудничество в областта на научните изследвания предстои да бъде изготвен и подписан в най-скоро време между БАН, Кубинската академия на науките и Университета в Хавана. На срещата посланичката на Куба е разказала за областите, в които кубинските учени биха могли да работят заедно с българските си колеги. Куба има традиции в работата по проекти с чужди организации в областта на медицината и лечението на рака на белите дробове, е подчертала посланик Каридад Ямира Куето Милиан. Акад. Ревалски е наблегнал на това, че подписването на споразумение с основните кубински научни институции ще спомогне за засилването на преките контакти между учените от двете страни в редица области.", "date": "2019.12.10", "title": "България и Куба ще си взаимодействат в областта на науката"}
{"url": "https://www.24chasa.bg/novini/article/7962549", "text": "Специализираният наказателен съд наложи 5-годишна ефективна присъда и глоба от 500 лева на лице, привлечено към наказателна отговорност от Специализираната прокуратура за изнудване баща и син от Горна Митрополия (престъпление по чл. 214, ал. 3, т 2 от НК). Това съобщиха от пресцентъра на прокуратурата. Доказателствата по делото сочат, че в продължение на година и половина изнудвачът над 50 пъти е упражнявал психически тормоз над жертвите си с цел финансова облага за себе си. Заплашвал ги е с физическа разправа, както и с унищожаване на имуществото им, ако не му дават редовно неголеми суми пари, най-често между 50 и 100 лева. В резултат на престъпните си действия той в крайна сметка получил противозаконно от тях общо 4 910 лева. Подсъдимият е неколкократно осъждан за различни престъпления. В съдебната зала той призна напълно вината си и поиска съкратено съдебно следствие. Присъдата не е окончателна и може да бъде обжалвана пред Апелативния специализиран наказателен съд.", "date": "2019.12.10", "title": "Осъдиха на 5 г. затвор изнудвач в Горна Митрополия"}
{"url": "https://www.24chasa.bg/novini/article/7962597", "text": "Преговорите за премахването на севернокорейската ядрена и ракетна програми са в застой след провала на срещата на работно равнище с представители на САЩ, проведена през октомври в Стокхолм. Севернокорейският лидер Ким Чен-ун постави на Вашингтон срок до края на годината да промени позицията си в преговорите. Представители на САЩ омаловажават този срок, определяйки го като \"неестествен\". В същото време севернокорейският посланик в САЩ казва, че денуклеаризацията вече не е на масата за преговори. Ето какви са противоречащите си искания, довели до този застой. Севернокорейски дипломат, когато прекъсна преговорите в Стокхолм, обвини представителите на САЩ, че се придържат към \"старата си гледна точка и отношение\". Не се знаеше много какво точно са искали и предложили на тази среща САЩ и Северна Корея. Но Пхенян настояваше САЩ да предприемат действия, сравними с предложеното премахване на обект за ядрени изпитания, включително отмяна на смазващите санкции. На провалилата се среща на високо равнище между Ким Чен-ун и президента на САЩ Доналд Тръмп, която се проведе през февруари във Виетнам, Северна Корея предложи да премахне ядрения комплекс в Йонбьон срещу отмяна на пет ключови резолюции на ООН. Но американците заявиха, че демонтирането на Йонбьон няма да е достатъчно и призоваха Пхенян да предаде ядрените си оръжия и гориво на САЩ. Северна Корея беше заявила, че като първа стъпка към денуклеаризация е премахнала и полигона за изстрелване на ракети в Сохе, но в неделя обектът беше използван за тест, който Пхенян определя като \"много важен\". Северна Корея отправи нови призиви към САЩ да прекратят съвместните военни учения с Южна Корея, както и да променят \"враждебната си политика\", включително да престанат да критикуват Пхенян за човешките права. Представителите на САЩ пристигнаха в Стокхолм, за да постигнат \"пълна, проверима и необратима денуклеаризация\" на Северна Корея, и настояваха първата стъпка да бъде мораториум върху оръжейните изпитания, заяви пред Ройтерс дипломатически източник в Сеул, пожелал анонимност. Макар че някои медии съобщиха, че САЩ са планирали да предложат временна отмяна на санкциите върху износа на въглища и текстил, според източника на преговорите в Стокхолм те не са навлезли в подробностите. Вашингтон и Сеул са обсъждали различни области, в които санкциите могат да бъдат облекчени, като същевременно се запазва възможността за незабавното им повторно налагане при нужда. Пример за това е възобновяването на южнокорейските туристически посещения в КНДР. В контраст с това на срещата в Ханой Северна Корея искаше \"системни гаранции\" за отмяна на санкциите, фокусирайки се върху пет резолюции на ООН, съобщи източникът. Петте резолюции, приети през 2016 и 2017 г., налагат ограничения предимно на севернокорейския износ на минерали и забраняват финансовите трансакции. Очаква се това да лиши Пхенян от най-малкото 1 милиард долара годишно. \"Но без значителен напредък по денуклеаризацията американците не могат да поемат риска първо да облекчат санкциите, предвид че вече са дали много подаръци на Ким, включително срещи на високо равнище\", заяви източникът. \"Всъщност те имат само санкциите, за да оказват натиск върху Северна Корея\". След като срещата в Стокхолм се провали, американските преговарящи се опитаха да насрочат дата за следващия кръг на преговорите, но севернокорейските представители не проявиха склонност към сътрудничество, заяви източникът. С приближаването на крайния срок (който е краят на годината) Северна Корея увеличи напрежението, като изстреля десетки ракети и предупреди, че Ким може да поеме по различен път, ако дипломацията със САЩ се провали. Ким беше \"недоволен\" от вчерашните коментари на Тръмп, че може да използва военна сила срещу Северна Корея, \"ако се налага\", заяви високопоставен севернокорейски командир, предупреждавайки за \"бързи реципрочни действия\". Фактът, че Тръмп се бори за преизбиране и разследването за импийчмънт може да са насърчили Ким да надцени влиянието на Северна Корея, каза дипломатическият източник. Извършени наскоро изпитания на оръжия предизвикаха опасения, че Северна Корея може да поднови ядрените опити и тестовете на ракети с голям обсег, спрени от 2017 година. Според аналитици извършеното през последния месец изпитание на оръжия с по-малък обсег е \"напомняне\" към Тръмп по повод Деня на благодарността. \"С изпитанията Северна Корея малко по малко изпробва докъде може да стигне и американците казват, че тези тестове не са голям проблем, но не са и ОК\", заяви източникът. \"Ако няма напредък до края на годината, Северна Корея ще трябва да направи нещо, може би пробно изстрелване на междуконтинентална балистична ракета. Тогава САЩ няма да имат избор, освен да отговорят още по-непреклонно и в най-лошия възможен сценарий е възможно преговорите да бъдат прекратени завинаги\". (БТА)", "date": "2019.12.10", "title": "Защо преговорите между Северна Корея и САЩ стигнаха до задънена улица?"}
{"url": "https://www.24chasa.bg/novini/article/7962575", "text": "Преди броени минути Окръжният съд в Пазарджик произнесе присъдите по мегапроцеса срещу 14-те обвиняеми за проповядване на религиозна омраза и верска нетърпимост, както и за пропагандиране и възхваляне на ислямска война. Процесът започна преди близо 4 години в началото на 2016 г. Най-тежката присъда е за смятания за ръководител на групата за ислямисти - имана от Пазарджик Ахмед Муса Ахмед, който получи присъда от 7 години и 6 месеца затвор. Освен това той трябва да заплати и глоба в полза на държавата от 9500 лв. Неговите подвижници Ангел Симов от Пазарджик, Стефан Александров също от Пазарджик, Светослав Манчев, Ерджан Смаил от Пловдив, Стефан Димитров от Асеновград, Йосиф Минчев и Александър Иванов от Пловдив, Орхан Бързак и Райко Кърталов от Пазарджик, Ненко Щерев от Асеновград, Веселин Стефанов и Рангел Илиев, получиха присъди от 2 години до 3 години и 6 месеца затвор ефективно. Единствената жена сред обвиняемите - Александрина Иванова от смолянското село Старцево, получи единствената условна присъда от 2 години и 6 месеца, с изпитателен срок за 4 години и половина. Освен това всеки един от обвиняемите трябва да заплати по 2800 лв. за експертизи и разходи в полза на съда и прокуратурата. Присъдите могат да се обжалват пред Апелативния съд в Пловдив, определи съдия Кристина Пунтева.", "date": "2019.12.10", "title": "Ефективни присъди и глоби по делото за проповядване на радикален ислям в Пазарджик"}
{"url": "https://www.24chasa.bg/novini/article/7962559", "text": "В Аляска скоро ще приключи година, която се очертава като най-горещата, откакто се води статистика, белязана от топене на ледници с рекордни или почти рекордни темпове и изливане на води в покачващите се световни морета, предаде Ройтерс. Ледникът Лемън Крийк в близост до столицата на Аляска Джуно, за който се води статистика от 40-те години на миналия век, бележи втора поредна година на рекордни загуби на маса с 3 метра, заличени от повърхността, съобщава Луис Сас от Американския геоложки институт. Сас е сред експертите, които пътуват до наблюдаваните ледници, за да правят измервания през есента, цитиран от БТА. По думите на учения топенето стига чак до върха. \"Това е много лош признак за ледник\", казва той. Топенето на голяма височина означава, че няма натрупване на сняг, който да се уплътнява в леда и да помага за компенсиране на загубите на по-малка височина. Ледникът Улвърин на полуостров Кенай, южно от Анкъридж, бележи втората най-сериозна загуба, откакто се води статистика от 60-те години на миналия век. Сас казва, че рекордът от 2004 г. не е наподобен само защото голяма част от ледника вече се е стопила. \"Долната му част е напълно изчезнала\", казва ученият. Драстично топене се наблюдава и в Националния парк \"Фиорди Кенай\", посетен навремето от бившия президент на САЩ Барак Обама с цел да привлече общественото внимание към климатичните промени. Намиращият се в парка ледник Беър - популярна туристическа атракция, е отстъпил с километър само за 11 месеца. Специалистите отбелязват, че дори Таку - един от малкото ледници в Аляска, които напредват, вече губи лед с бързи темпове.", "date": "2019.12.10", "title": "Ледниците в Аляска отстъпват с рекордни темпове"}
{"url": "https://www.24chasa.bg/novini/article/7962693", "text": "Президентът на Турция Реджеп Тайип Ердоган смята, че съвременна Европа е лишена от лидер политик. Това мнение изрази той днес в Анкара, предаде ТАСС. Съвременна Европа преживява криза на лидерството и аз не виждам сред политическите дейци на Европа човек, когото можем да наречем образцов европейски лидер, цитира думите на Ердоган Анадолската агенция. Според Ердоган преди такъв лидер е бил бившият федерален канцлер на Германия Герхард Шрьодер, съобщава БТА. Президентът на Турция нарече емира на Катар шейх Тамим бин Хамад Ал Тани \"млад и динамичен лидер в Персийския залив\", защото той \"винаги застава на страната на бедните и помага на нуждаещите се страни\". Ердоган каза също, че има добри и открити отношения с президентите на Русия и САЩ. Може да не ви харесва Тръмп, но той разговаря с мен много открито. Същото се отнася и за Путин, той няма скрит дневен ред, каза турският лидер. Заедно ще постигнем мир в региона, добави Ердоган.", "date": "2019.12.10", "title": "Ердоган: В Европа няма лидер политик"}
{"url": "https://www.24chasa.bg/novini/article/7961478", "text": "Образователните резултати на учениците се определят от няколко фактора, това са учебните програми, методите на преподаване и върху какво се изпитва, организацията на дейностите в системата, мотивираните и добре подготвените учители, и финансирането. Два от тези фактора - мотивираните и добре подготвените учители, и методите за преподаване, в много голяма степен зависят от висшите училища. Важно е какво учат бъдещите учители в университетите и от три месеца говорим по тези теми с висшите училища и с факултетите, в които се завършва с придобиването на педагогическа квалификация. Това каза министърът на образованието и науката Красимир Вълчев на конференцията \"Перспективи и предизвикателства пред педагогическото образование през 21-и век\", цитиран от БТА. Вече се променя фокусът на образователната система, защото се променя светът и се променят поколенческите характеристики на децата. Днешното поколение деца не може да бъде учено по същия начин, по който ние сме учени - преди 30 или 40 години, заяви министър Вълчев. Той отбеляза, че това другите страни са го осъзнали, защото поколението е различно и ползва различен обем от информация, в различна среда живее и по различен начин възприема света. Обучението на учениците трябва да бъде направено по-интересно и затова говорим за компетентностния подход, като другите страни са осъзнали, че това е един от начините да се подготвят по-добре децата за утрешния живот. Сегашните деца в бъдеще, според различни проучвания, ще променят от три до девет професии, заяви образователният министър. Той уточни, че досега образованието винаги е готвило децата за една професия, вече не е така, но и занапред ще има хора, които ще останат в една професия - като учителите. Професиите, свързани с хора, в по-голяма степен ще се запазят в бъдеще, но много бързо ще се променят професиите, свързани с работата с машини, обясни министър Вълчев. Той каза, че висшите училища трябва \"да дават\" мотивацията и уменията на бъдещите учители - по какъв начин да преподават в училище. Министър Вълчев коментира обаче, че \"учебните планове във висшите училища са - да има до пенсия хорариум за преподавателя от катедрата, но ако трябва, ще се преквалифицира този преподавател\". Поддържат се губещи специалности и губещи магистърски програми, за да изкара някой до пенсия, това е системата, която служи на статуквото, а не на развитието, заяви министър Вълчев. Той отбеляза, че педагогическото образование в България не е регулирано, но то трябва да бъде споделена отговорност - между държавата и университетите. Нямаме инструмент за това, но догодина ще предложим национална програма, която ще насърчава висшите училища със средства, ако направят определени промени, каза министърът. В следващата стратегия за висшето образование вероятно ще предложим създаването на мрежи и на споделени ресурси, както целта е да привлечем повече млади преподаватели не само в училище, но и в университетите. В следващите десетилетия цялата система ще работи с по-малко студенти, включително и в педагогическите факултети, и затова ще е необходимо да имаме мрежа от споделени ресурси и мрежа от преподаватели. По тази причина е възможно в един момент да говорим за общи дипломи, но сега трябва да формулираме предложения как да се променят учебните планове във висшите училища през следващите години, каза министър Вълчев. Той подчерта, че университетите трябва да помогнат за ефективното въвеждане в училище на компетентностния подход и за реализирането на приобщаващото образование. Председателят на парламентарната образователна комисия Милена Дамянова каза, че сега в учебните планове на бъдещите учители в университетите приобщаващото образование и компетентностният подход се изучават в избираемите дисциплини, а не в задължителните.", "date": "2019.12.10", "title": "Вълчев: Важно е какво учат бъдещите учители в университетите"}
{"url": "https://www.24chasa.bg/novini/article/7961497", "text": "Оперативна информация за наркогрупата е получена през месец февруари, когато е изготвен план, утвърден от главния секретар на МВР. „Толерирането на тази дейност от родители е крайно неприемливо. Необходима е здрава семейна среда“, заяви заместник-директорът на ГДБОП Стоян Темалкиев. Ръководителят на специализираната прокуратура Димитър Франтишек пък каза, че групи за разпространение на наркотици се разбиват често, но те отварят ниша, която бързо се заема от друга банда, предаде  Разследващите обясниха, че складът, откъдето се зареждала бандата е разбит по време на сделка. Там са открити и голяма част от наркотиците и фалшивите еврови банкноти. Те били с номинал от 100 евро и на пръв поглед с добро качество.  Фалшивите еврови банкноти са с номинална стойност 260 000 евро, стана ясно на пресконференцията. Арестувани са четирима души, двама от които родени през 1995 г. Те са имали подкрепата на своите роднини. Това стана ясна по време на брифинг на Специализираната прокуратура и ГДБОП. „И четиримата задържани нямат официална трудова дейност, всичките им доходи се разпространяват от разпространението на наркотици“, заяви зам.-директорът на ГДБОП Стоян Темелакиев. Той допълни, че операцията е проведена на 7 декември. По думите му основната дейност на групата обхваща община Елин Пелин, като са били много редки продажбите на наркотици на територията на София. „Зареждането с наркотични вещества, основно амфетамини и марихуана, се е осъществявало от София от определено депо на основния член на групата. Депото е в София, в квартал „Триъгълника“, посочи ръководителят на СП Димитър Петров. По думите му началото на акцията е било дадено, когато е направена сделка пред него. Той допълни, че това депо се е използвало и като съхранителна база на неистински евро и банкноти. „Експертите ще кажат с какво качество е самата банкнота, но на пръв поглед изглеждат добро качество. Лицето, което е получавало наркотиците в София, е извършвало т.нар разфасовка така, че да могат да се пласират на улицата“, уточни Петров, цитиран от  . „По случая бяха използвани активно и специални разознавателни средства, което ни даде възможност да документираме връзките между тях и да стигнем до същината на осъществяваната престъпна дейност“, подчерта Темелакиев. Той обясни, че основните средства, които са ползвали, са мобилни приложения, докато при предната група схемата е била малко по-различна – „ползвали са телефони, като единият звъни, което означавало, че има нужда от зареждане с наркотици, а зареждачът затваря и след като зареди с дрога - връща позвъняване“. Петров допълни, че техните данни за дейността на престъпната група са от началото на тази година, но не е изключено да са от по-рано.", "date": "2019.12.10", "title": "Младежи въртели наркотрафика в Елин Пелин, майките им помагали (Обновена)"}
{"url": "https://www.24chasa.bg/novini/article/7961476", "text": "Ако съм посланик за един ден, как бих промотирал България на световната сцена. Есе или видеоклип на тази тема ще трябва да подготвят тази година всички момичета, които искат да си включат в инициативата \"Посланик за един ден\". Нейният старт бе даден от вицепрезидента Илияна Йотова и посланика на Великобритания у нас Ема Хопкинс. Присъстваха и посланичките на Албания и Грузия. Инициативата се провежда за трети път. В нея могат да участват само момичета между 14 и 18 г. Крайният срок е 12 януари 2020 г. Миналата година до финала са стигнали 13 момичета, а надеждите на организаторите са тази година да са 18. Целта ни е да покажем, че младите момичета могат да бъдат лидери - не само на мнение, а и да защитават определени каузи, обясни Йотова. И допълни, че ненапразно инициативата стартира на Международния ден на ООН и годишнината от подписването на Хартата на основните човешки права. В инициативата се включват жените посланичка у нас, а момичетата, които участват в конкурса, ще работят с тях известно време. Целта ни е да насърчим младите момичета да мислят за дипломацията като тяхна бъдеща кариера, да бъдат амбициозни и да мислят с широк обхват, каза посланик Хопкинс. Тя обясни, че конкурсът е само за момичета, защото е свързан и с 8 март, и с постигането на равни възможности между мъже и жени, защото 84% от дипломатите все още са мъже. Хопкинс и другите жени посланици ще покажат на момичетата как изглежда модерната дипломация. Ема Хопкинс разказа, че работата й с момичетата в предишни години е било едно от най-хубавите й преживявания по време на мандата й у нас. Тази година наградата е и два дни във Виена, за да видят как работят международните организации, включително ООН. Да покажем, че няма значение от коя страна си, а и в една малка страна на Европа се раждат лидери, които искат да решават проблеми, обясни Йотова. Самата тя е решила да осигури на момичето, което ще е с нея следващата година, възможност да се развива, като ще я води на срещите си и в страната, и в чужбина. Да е не просто слушател, а участник. Да създам самочувствие на един млад човек, че може, че от нея зависят нещата, обясни вицепрезидентът. На срещата бяха и две от победителките от миналата година - Евелина Димитрова, която е в 12 клас в училището в село Галиче, и Елена Станева от Пловдив.", "date": "2019.12.10", "title": "Момичета стават посланик за един ден, ако рекламират добре България в есе или клип"}
{"url": "https://www.24chasa.bg/novini/article/7961544", "text": "Бившият кмет на Москва Юрий Лужков почина на 83-годишна възраст, предаде телевизия РЕН ТВ. Смъртта му е настъпила в клиника в Мюнхен, където е трябвало да се подложи на сърдечна операция. Един от основателите на партията \"Отечество - цяла Русия\", станала основа на управляващата \"Единна Русия\", той бе кмет почти две десетилетия. Зае поста през 1992 г. и остана на него до 2010 г., когато тогавашният президент Дмитрий Медведев обяви, че е \"загубил доверие\" в него. Той бе ярка фигура още от годините преди разпадането на Съветския съюз, а в първото десетилетие на демокрацията успя да натрупа милиарди от строителния бизнес. Управлението му приключи и бе заместен от Сергей Собянин, след като влезе в конфликт с Кремъл. Лужков, който е идвал в България, бе и човекът, по чието време започна изграждането и бе открит (малко преди оставката му) Санаторно-оздравителен комплекс \"Камчия\". Юрий Лужков е роден на 21 септември 1936 г. в Москва. През 1958 г. завършва Московския институт по нефтохимическа и газова промишленост. От юли 1991 г. до 2001 г. е премиер на правителството на Москва (през 2001 г. този пост е премахнат). По време на конфликта между тогавашния руски президент Борис Елцин и парламента от август 1991 г. („августовския путч“) участва в отбраната на Дома на съветите. През юни 1992 г. Лужков става втория кмет на Москва след Габриел Попов. Назначен е с указ на Елцин. Лужков ръководи града в продължение на 18 години. Предполага се, че докато е бил на власт Лужков се е превърнал в един от най-богатите хора в Русия, най-вече чрез сделки с недвижими имоти в руската столица. С нарастване на състоянието му, нарастват влиянието и политическите амбиции на градоначалника, който тогава е и съпредседател на Висшия съвет на партията на Владимир Путин, „Единна Русия”. През 2016 г. обаче Лужков изглежда е реабилитиран от управляващите, тъй като Владимир Путин го награждава с орден „За заслуги към отечеството”, IV степен, с формулировката „За активна обществена дейност”.", "date": "2019.12.10", "title": "Почина бившият кмет на Москва Юрий Лужков"}
{"url": "https://www.24chasa.bg/novini/article/7961571", "text": "\"За първи път средномесечният осигурителен доход за страната е над 1000 лева - за месец октомври 2019 г. той е 1002,75 лева. Това е ръст от над 100 лева за една година. - Това пише премиерът Бойко Борисов във фейсбук. - Трудът на българите става все по-добре оценен. Растежът на доходите ще продължи и през следващите години, като ние ще работим да стане още по-голям, за да може всеки българин да го усети\".", "date": "2019.12.10", "title": "Борисов изкара пак добри данни за родната икономика"}
{"url": "https://www.24chasa.bg/novini/article/7960943", "text": "Китай ще работи заедно с международната общност за придвижване на обучението по космически науки и технологии и допринесе за икономическо-социалното развитие на Азиатско-тихоокеанския регион, каза в понеделник У Йенхуа, заместник директор на Китайското национално космическо управление. Той участва на четвъртото заседание на управителния съвет на Регионалния център за космическо научно-технологично образование за Азия и Тихия океан към ООН. Като спонсор и страна-домакин на центъра, Китай ще работи заедно с останалите държави в насърчаването на взаимноизгодното сътрудничество в образованието по космически науки и технологии, каза У, цитиран от  . Участниците на срещата размениха мнения по начините за стимулиране на икономическото и социално развитие на Азиатско-тихоокеанския регион чрез космическо сътрудничество и обучение на кадри. Центърът, основан през 2014 г, е базиран в пекинския университет „Бейхан\" и включва представители на 10 държави, сред които Алжир, Аржентина, Бангладеш, Боливия, Бразилия, Китай, Индонезия, Пакистан, Перу и Венецуела. През изминалите пет години там са били обучени 237 магистри и доктори от 24 развиващите се държави по специалности като сателитна комуникация, системи за глобална навигация, сателитни технологии и др.", "date": "2019.12.10", "title": "Китай ще популяризира обучението по космически науки и технологии"}
{"url": "https://www.24chasa.bg/novini/article/7961623", "text": "Мнозинството от българите (55 на сто) не са доволни от състоянието на демокрацията у нас. Това показват данни от проучване, представено днес от Европейския парламент. За сравнение в останалите страни от ЕС недоволство от демокрацията изразяват средно 42 на сто, а мнозинството от 56 процента са доволни. Мненията на българите и останалите в ЕС съвпадат с 52 на сто одобрение за състоянието на европейската демокрация, предава БТА. Проучването показва още, че от ЕП българите очакват основно защита на правата им на потребители, закрила от бедност, установяване на условия за инвестиции. Останалите в ЕС очакват от евродепутатите най-вече мерки за защита на околната среда. Според 52 на сто от гражданите на ЕС и 38 на сто от българите действията срещу промените в околната среда са важни. Според 35 на сто от хората в ЕС и 52 на сто от българските граждани е най-важна борбата с мръсния въздух. Според 59 на сто от отговорите в ЕС и 52 на сто от отговорите у нас членството в Общността е \"нещо добро\".", "date": "2019.12.10", "title": "Проучване: Повечето българи са недоволни от състоянието на демокрацията у нас"}
{"url": "https://www.24chasa.bg/novini/article/7961622", "text": "Стълбище пропадна по време на коледно тържество в едно от големите кърджалийски училища, а учениците бяха евакуирани от сградата. Инцидентът, при който няма пострадали, е станал малко след 11 часа, когато във фоайето на втория етаж на СУ \"Отец Паисий\" десетки деца се събрали за да празнуват предстоящите празници. \"Помощник директорите чули как бетонната плоча започнала да пука и веднага след това евакуирахме по най-бързия начин всички ученици\", разказа директорът на училището Златко Атанасов. Пристигналите на място пожарникари извели учениците през задния вход на училището. Сградата е ремонтирана основно през миналата година, но според директорът проблемът е конструктивен проблем. \"Пукнатината е на самата плоча, която е от десетилетия\", каза още Златко Атанасов. Според него се налага спешен ремонт на цялата стълбищна клетка от първия до четвъртия етаж. \"Реакцията на училищното ръководство е била много адекватна, евакуирани са децата и няма пострадали. Ще бъде извършен оглед, ще докладваме резултатите на прокуратурата, заяви директорът на ОД на МВР - Кърджали старши комисар Атанас Илков. \"По време на ремонта на училището интервенция на стълбищата не е правена, нито е имало допълнително натоварване. Такъв тип стълбища има в много училища и обществени сгради. Явно се е получило претоварване\", заяви заместник кметът на община Кърджали Катя Митовска. Тя допълни, че общината спешно ще възложи проектиране и възстановяване на стълбището. Със заповед на кмета следващите 3 дни в училището са обявени за неучебни.", "date": "2019.12.10", "title": "Евакуираха училище в Кърджали заради пропаднало стълбище (Обновена, видео)"}
{"url": "https://www.24chasa.bg/novini/article/7961632", "text": "Стрелецът от чешкия град Острава се самоуби, информираха местните власт.  Не е ясно какъв е мотивът за днешното тежко престъпление, извършено на 350 км източно от Прага, край границата с Полша. Премиерът Андрей Бабиш каза пред репортери, че става дума за \"индивидуален акт\". Стрелецът избяга от болницата след атаката. В преследването се включиха стотици полицаи. Когато полицейски хеликоптер го откри и надвисна над колата му, той се простреля в главата и почина половин час по-късно след неуспешни опити на полицаите да спасят живота му, съобщи вътрешният министър Ян Хамачек край болницата. И Хамачек, и премиерът Бабиш пристигнаха в Острава веднага след новината за кървавото нападение, информира БТА. Чешкото радио цитира директора на фирмата, където стрелецът е работил. Той е бил строителен техник, който бил в отпуск по болест. Тази информация все още не е потвърдена. Според полицейското съобщение сигналът от болницата е получен в 7:19 ч, а полицаите пристигнали там след пет минути. Директорът на болницата каза пред репортери, че пет души са починали на място от изстрелите, които били изключително точни и от непосредствена близост, а един човек е починал по-късно, по време на операция. Жертвите - четирима мъже и две жени, са пълнолетни, но възрастта им не се уточнява. Други двама души са сериозно ранени и се е наложило да бъдат оперирани, а още един - леко. Няма пострадали от медицинския персонал. Според областния шеф на полицията Томаш Кужел нападателят стрелял мълчаливо и хладнокръвно с незаконно притежаван 9-милиметров пистолет. Има криминално досие, но няма данни днес да е имал съучастници.", "date": "2019.12.10", "title": "Стрелецът от болницата в Чехия се самоуби (Снимки)"}
{"url": "https://www.24chasa.bg/novini/article/7961549", "text": "При несъобразени изкопни работи, извършвани от строителна фирма във вторник сутринта, бе скъсан кабел 10 киловолта, който е собственост на ЧЕЗ Разпределение. В резултат на това за 1 час и 40 минути без електрозахранване останаха над 1000 клиенти на дружеството в идеалния център на град София. Това е втори скъсан кабел от началото на седмицата. Вчера скъсан от строителна фирма кабел остави без електрозахранване 3300 клиенти на ЧЕЗ в столичния кв. „Лозенец“ в продължение на 40 минути. ЧЕЗ Разпределение България призовава фирмите да координират с компанията поне две седмици предварително къде и кога ще извършват изкопни дейности. Това може да става на телефон 0700 10 010 или на имейл  .", "date": "2019.12.10", "title": "Строителна фирма остави без ток над 1000 клиенти на ЧЕЗ Разпределение в центъра на София"}
{"url": "https://www.24chasa.bg/novini/article/7961465", "text": "Мъж на 64 години от Русе е с наложена от прокуратурата постоянна мярка за неотклонение \"задържане под стража\" за извършени в Севлиево телефонни измами. Това съобщиха от ОД на МВР в Габрово. В районното полицейско управление в Севлиево се е водило разследване и мъжът е бил привлечен като обвиняем за участие в три телефонни измами през юли тази година. Общата стойност на щетите, причинени на севлиевци, е около 24 хиляди лева. Обвинението, повдигнато на 6 декември, е окончателно, уточниха от полицията. При осъдителна присъда законът предвижда наказание лишаване от свобода от една до осем години.", "date": "2019.12.10", "title": "Задържаха мъж в Русе за телефонни измами, извършени в Севлиево"}
{"url": "https://www.24chasa.bg/novini/article/7961771", "text": "Трима души са ранени при тежка катастрофа между беемве и фолксваген на пътя между руенското село Люлоково и Съединение, община Сунгурларе, съобщиха от полицията в Булгас. Злополуката е станала след челен сблъсък между двата автомобила. Причината за инцидента е движение с несъобразена скорост от страна на 21-годишен мъж от Съединение. Водачът на беемвето е получил контузия на гръдния кош, откаран е до УМБАЛ – Бургас. Шофьорката на фолксвагена е с контузия в областта на корема и счупени ребра, също е откарана в болницата. Там е и нейния спътник - 78-годишен мъж от с. Скалак, той е с политравматизъм, съобщиха от УМБАЛ - Бургас.", "date": "2019.12.10", "title": "Трима ранени в челен сблъсък в Сунгурларско"}
{"url": "https://www.24chasa.bg/novini/article/7961720", "text": "", "date": "2019.12.10", "title": "2 млн. от Стайко Стайков иска КПКОНПИ"}
{"url": "https://www.24chasa.bg/novini/article/7961811", "text": "Нарушаването на световния икономически ред от страна на САЩ може да достигне важна точка във вторник, която да доведе до загуба на способността на Световната търговска организация (СТО) да се намесва в търговските войни, заплашвайки по този начин бъдещето на базирания в Женева международен търговски орган, предаде Ройтерс. Две години след като започнат да блокират назначенията в организацията, САЩ най-накрая могат да парализират Апелативния орган на СТО, който действа като върховен съд за международна търговия, тъй като двама от тримата негови членове напускат и поради няма да могат да бъдат налагани решения, предава  . По този начин основни търговски спорове, включително конфликтът между САЩ и Китай, както и наложените от Доналд Тръмп високи мита върху вноса на метали (на стомана и алуминий), няма да бъдат решавани от глобалния търговски арбитър в лицето на СТО. Стивън Вон, който беше главен съветник на търговския представител на САЩ през първите две години от мандата на Тръмп, заяви, че много спорове ще бъдат уредени в бъдеще чрез преговори. Според критиците това означава връщане към следвоенния период на несъгласувани споразумения, чиято цел беше да бъдат отстранени посредством създаването на Световната търговска организация през 1995 г. Посланикът на ЕС в СТО заяви пред колегите си в Женева в понеделник, че парализата на Апелативния орган рискува да създаде система от икономически отношения, основани по-скоро на сила, а не на правила. Осакатяването на Апелативния орган за уреждане на спорове идва и в момент, когато СТО също така се бори в другата си основна роля по отношение на отваряне на пазари. Клубът на 164-те държави членки на СТО не е постигнал никакво международно споразумение, откакто се отказа от т.нар. \"Кръг преговори Доха\" през 2015-а година. Фил Хоган, новият еврокомисар по търговията, заяви в петък, че предназначението на СТО вече не е подходящи и организацията се нуждае от реформи, надхвърлящи само досегашното фиксиране на механизма за обжалване. Правилата на СТО трябва да се променят по-специално по отношение на развитите страни, за да се вземат предвид държавните предприятия и тяхното финансиране. През 2017 г. Япония се събра със САЩ и Европейския съюз в съвместно предложение за определяне на нови глобални правила относно държавните субсидии и принудителния трансфер на технологии. САЩ също така настояват да се ограничи възможността на членовете на СТО да предоставят статут на развиваща се държава, което би дало по-дълъг срок на дадена страна за прилагане на споразуменията на Световната търговска организация. Такива \"развиващи се страни\" включват Сингапур и Израел, но Китай е ясният фокус на внимание. През миналата седмица американският министър на търговията Уилбър Рос заяви пред Ройтерс, че САЩ искат да прекратят отстъпките, предоставени на намиращите се в \"затруднение развиващи се икономики\". \"Ние глезихме някои държави от много, много дълго време, така че е естествено те да дават отпор, когато се опитваме да променим нещата\", посочи той Проблемът с реформата на СТО е, че промените изискват постигане на консенсус. Това включва и китайска подкрепа, тъй като Пекин е важен члена на базираната в Женева организация. Пекин публикува собствени предложения за реформа с поредица от жалби срещу действия на САЩ. Реформата трябва да разреши решаващи въпроси, застрашаващи съществуването на СТО, като същевременно запазва интересите на развиващите се страни. Много наблюдатели смятат, че СТО е изправена пред ключов повратен момент в средата на 2020 година, когато министрите на търговия на държавите-членки ще се събират, за да опитат да постигнат многонационална сделка за намаляване на риболовните субсидии. \"Не СТО ще спаси рибата. Рибата ще спаси СТО\", посочи едни от представителите на организацията.", "date": "2019.12.10", "title": "САЩ заплашват да спрат дейността на Световната търговска организация"}
{"url": "https://www.24chasa.bg/novini/article/7961804", "text": "29-годишният Викторио Александров, който е подсъдим за убийството на приятелката си Дарина Министерска и едногодишната им дъщеричка Никол, се опита да хвърли вината за престъплението върху младата жена. Той поиска да бъде иззета комуникацията във фейсбук с нейните родители и близки приятели, както и между тях двамата. Второто му искане беше да се проучи ведомост на фирма, за да се разбере дали Дарина е получавала доходи, или е работила фиктивно в дружеството. Това било с цел да се докаже, че изцяло Викторио се грижил за издръжката на семейството. Двете искания бяха направени в Софийския градски съд, където в 11:30 ч. се проведе разпоредителното събрание по делото срещу Викторио Александров. Жестокото престъпление стана на 29 октомври миналата година. Първо беше убита Дарина в жилището й в квартал \"Надежда\", а часове по-късно - в изоставена постройка, бе застреляно и малкото момиченце. В съда дойдоха и много хора, за да подкрепят родителите Дарина - Ваня и Георги Министерски. Двамата предявиха граждански иск от по 250 000 лева или общо 500 000 лева. Адвокатите на Викторио Коста Богацевски и Петя Шопова предложиха да не се разпитват всички свидетели, а само част от тях, както и да се изслуша психиатричната и психологическата експертизи на Викторио, да бъдат разпитани и неговите родители, за да разкажат какви са били отношенията в семейството. Петчленният съдебен състав с председател Иван Коев реши, че делото ще се гледа по общия ред, тоест ще бъдат разпитани всички свидетели. По време на заседанието Викторио демонстрира хладнокръвие. В началото пред медиите само каза, че са направили герой Георги Министерски. По този повод извън залата майката на Дарина обясни, че не може да тълкува \"какво иска да каже един психопат\". Напускайки залата, Викторио изрекъл с усмивка на уста към родителите на Дарина \"Идвам, идвам\". Тази му реплика много възмути хората в залата. Самата Ваня Министерска не е чула, защото е била в гръб. Медиите не станаха свидетели на това поведение, тъй като вече бяха излезли от зала 17 в Съдебната палата. Същинското дело започва на 22 януари, когато ще бъдат разпитани 12 свидетели.                                                                                                                                                                                                                                                                                                                             ", "date": "2019.12.10", "title": "Двойният убиец Викторио иска да хвърли вината върху мъртвата Дарина (Снимки)"}
{"url": "https://www.24chasa.bg/novini/article/7961828", "text": "На 7 декември Северна Корея е извършила изпитание на ракетен двигател на полигона Сохе, заяви южнокорейският министър на отбраната Джон Кьон-ду, цитиран от Асошиейтед прес. Сеул изразява дълбока загриженост от изпитанието на двигателя и неотдавнашното изстрелване на балистична ракета в морето, се казва в съобщение на канцеларията на министъра. Това е първата официална външна оценка на изпитанието, което Пхенян определи като \"много важно\". Севернокорейската национална академия на отбранителните науки заяви, че то ще окаже \"важно влияние върху промяната на стратегическата позиция\" на КНДР. Джон Кьон-ду не уточни каква е била целта на изпитанието, но призова Пхенян \"да прекрати действията, които водят до засилване на военното напрежение\". Според много експерти изпитанието показва, че КНДР се готви да изстреля ракета, която да изведе сателит в Космоса, прикривайки тези дейности като изпитания на ракети с голям обсег, предава БТА. Американската дипломация се опитва от месеци да разреши кризата около севернокорейската ракетна програма. Пхенян обаче иска Вашингтон да направи отстъпки до края на годината. Северна Корея е намеквала, че може да се откаже от дипломацията и да се върне към изпитанията на ядрени оръжия и междуконтинентални балистични ракети, ако САЩ не спазят този срок, отбелязва АП. Според експерти Пхенян вероятно ще избере извеждане на сателит в Космоса вместо изпитание на междуконтинентална балистична ракета, защото може да продължи да се позовава на суверенното си право да развива мирни космически технологии, привличайки подкрепа от Русия и Китай.", "date": "2019.12.10", "title": "Северна Корея извърши изпитание на ракетен двигател на полигона Сохе"}
{"url": "https://www.24chasa.bg/novini/article/7960614", "text": "29-годишна жена се оплакала в разградската полиция, че е продадена два пъти от баща си, като при втория случай той я принудил да живее с по-млад мъж от нея. Версията на бащата, обаче, е друга, съобщава  Бащата обаче отрича да я е продал втори път. За първия път потвърждава. „Като се ожениха в Холандия, тя беше напуснала бившия си мъж. Две години стоя там и се запозна с това момче от Завет и се прибра. Нито ми се обадиха, нито нищо”, обясни бащата на момичето. По думите му бащата на новия любим на дъщеря му бил притискан от семейството на предишния й съпруг. За това я върнал вкъщи. Тогава дошло мешерето, а жената вече спряла да приема бащата си като такъв. Решението било в полза на предишното й семейство – в Сушица. „През 2005 година я продадох в Сушица. Беше на 14 години, непълнолетна. 6 000 лева взех. Живя там 13 години”, призна бащата на 29-годишната жена. „В случая не става въпрос за общност и традиции. Става дума за маргиналност. Този баща е маргинален. Това, което трябва да се направи, е да се помогне на тези момичета още са малки”, коментира Теодора Крумова от Центъра за междуетнически диалог и толерантност „Амалипе”. По думите му мешерето трябва да реши при кого да живее момичето. Народният съд няма други права. „Тук трябва да се намеси българския съд и това е трябвало да стане преди 15 години”, категорична е Крумова.", "date": "2019.12.10", "title": "Бащата, продал дъщеря си: Беше само веднъж, взех 6000 лв."}
{"url": "https://www.24chasa.bg/novini/article/7960706", "text": "Американското министерство на финансите въведе санкции срещу около 20 сръбски фирми, износители на оръжие, съобщава белградският вестник \"Данас\". Държавният департамент съобщи снощи, че министерството на финансите е въвело санкции срещу личности и компании от Европа, Азия и Латинска Америка, които са \"извършили сериозни злоупотреби с човешките права и корупция\". В списъка са и собствениците на отделни фирми за износ на оръжие от Сърбия, с което бяха потвърдени неофициалните информации на \"Данас\" от дипломатически кръгове, че под удара на американските санкции ще се окажат и около 20 сръбски фирми. Ембаргото е въведено на 9 декември, на Международния ден за борба срещу корупцията, предаде БТА. В списъка на гражданите, срещу които ще бъдат наложени санкции, е и Слободан Тешич. През декември 2017 г. той беше \"един от най-големите търговци на оръжие и муниции на Балканите и почти половин десетилетие бе в списъка на ООН за забрана на пътувания заради нарушения на санкциите, които ООН въведоха върху износа на оръжие за Либерия\", пише \"Данас\". Компетентните в Америка установили, че Тешич, \"за да осигури договори за оръжие с различни държави, директно или индиректно е осигурявал подкуп и финансова подкрепа\". \"Тешич е водил потенциални клиенти на луксозни почивки, плащал образованието на децата им в училища и университети на Запад, сключвал договори, използвайки подкуп\", пише в съобщението, видяно от \"Данас\". В документа пише, че четири компании сега са собственост на Тешич или са под негов контрол: Предприятие за търговия на едро и дребно Partizan Tech ООД, Technoglobal Systems ООД (Technoglobal), Charso Limited и Grawit Limited. Вестникът припомня, че заместник председателката на Партията на свободата и справедливостта Мариника Тепич заяви неотдавна на пресконференция, че анализирайки информации от март 2018 г. е заключила, че \"няколко дни след като Слободан Тешич подари два трактора на сърбите в Косово от името на президента на Сърбия, фирма на Тешич е спечелила сделка за износ на оръжие за Армения, бизнес, отнет преди това от компанията Крушик\". Тя направи оценката, че \"имаме учебен пример за търговия с влияние и спонсорство от страна на Слободан Тешич за Алексдандър Вучич\", пише \"Данас\". Други имена на санкционирани в списъка на американското министерство на финансите са Горан Андрич, един от най-близките сътрудници на Тешич, Есад Капиджич, директор на фирма с централа в Кипър, който също \"директно или индиректно\" работи с Тешич, Небойша Шаренац, изпълнителен директор на фирмите Tehnoglobal i Partizan, за когото пише, че е племенник на Тешич и негов най-близък сътрудник. Списъкът е дълъг, пише \"Данас\" и посочва още имена на сръбски граждани, срещу които американското министерство на отбраната е въвело санкции", "date": "2019.12.10", "title": "САЩ наказват 20 сръбски фирми за износ на оръжие"}
{"url": "https://www.24chasa.bg/novini/article/7960721", "text": "Турция и Либия могат да извършват съвместни операции за проучвания за находища на газ в Източното Средиземноморие в рамките на споразумението за разграничаване на морските пространства, заяви турският президент Реджеп Тайип Ердоган, цитиран от турски вестници. \"Послание за Източното Средиземноморие\" - това е заглавието по темата на в. \"Гюнеш\". \"Развалихме им игрите в Източното Средиземноморие\", пише в заглавие в. \"Йени шафак\". Изданията цитират Ердоган, който заяви снощи пред турската държавна телевизия ТРТ, че според споразумението за морските пространства Турция ще може да извършва сондажи в континенталния шелф на Либия с одобрението на Триполи, както и че въпросното споразумение е сключено в рамките на международното право, предава БТА. С влизането в сила на това ново споразумение между Турция и Либия ще можем да извършваме съвместни операции в тези ексклузивни икономически зони. Няма проблем за това, каза Ердоган. Други международни сили не могат да извършват проучвания в тези райони без да получат разрешение. Гръцки Кипър, Египет, Гърция и Израел не могат да изградят \"газова линия\" без преди да получат разрешение от Турция, изтъкна турският президент, цитиран от в. \"Гюнеш\". Районът, в който Турция и Либия очертаха морските си граници в рамките на споразумението, не е далеч от гръцкия о-в Крит. През ноември турският президент Ердоган и ръководителят на правителството на националното съгласие на Либия Файез ал Сарадж подписаха споразумението за разграничаване на морските пространства. Двете страни подписаха и споразумение за сътрудничество в сферата на сигурността. В информация, озаглавена \"Ако Либия иска, можем да им изпратим войници\", в. \"Акшам\" цитира Ердоган, който пред ТРТ обяви, че Анкара е готова да изпрати свои военни в Либия, ако има съответна молба от страна на правителството на националното съгласие на страната. Ако Либия поиска това, Турция ще вземе съответно решение самостоятелно. Няма да искаме разрешение по този въпрос от никого. Турция е готова да оказва на Либия всякаква подкрепа, посочи президентът. Той уточни, че военното споразумение (т.е. споразумението за сигурността) дава правото на Турция да разполага военни в Либия, ако Триполи поиска това и добави, че по този начин няма да бъде нарушено оръжейното ембарго на ООН, наложено на Либия.", "date": "2019.12.10", "title": "Ердоган: Турция и Либия могат да проучват за находища\nна газ в Средиземноморието"}
{"url": "https://www.24chasa.bg/novini/article/7960745", "text": "Служители на полицейското управление в Елена разследват причините за пожар в къща в града, съобщиха от ОДМВР - Велико Търново. Сигнал за случая е получен в 19,45 ч. в понеделник. По първоначална информация жилището е било с изключено електрозахранване и с неустановен към момента собственик. Обитавано е от 39-годишен местен жител. В резултат на пожара са засегнати покривна конструкция и две от помещенията. При първоначалния оглед следи от умишлен палеж не са установени. Причините за пожара са в процес на изясняване. По случая е започнато досъдебно производство.", "date": "2019.12.10", "title": "Къща пламна в Елена, разследват причините"}
{"url": "https://www.24chasa.bg/novini/article/7960759", "text": "Жена с влязла в сила присъда установиха служители на РУ – Павликени, съобщи полицията. В понеделник, при извършена проверка на 53-годишна жена от с. Върбовка е установено, че същата е с влязла в сила присъда «лишаване от свобода» за срок от 5 години, постановена от Районен съд – Пловдив. Жената е предадена на ОСИН – В. Търново за изпълнение на наказанието.", "date": "2019.12.10", "title": "Конвоират 53-годишна от Павликенско да излежава 5 години в затвора"}
{"url": "https://www.24chasa.bg/novini/article/7960772", "text": "Конгресът на САЩ заложи в бюджета за отбрана за 2020 г. въвеждане на санкции срещу газопроводите „Северен поток-2“ и „Турски поток“, предаде  . По-рано стана ясно, че проектобюджетът от $738 млрд. е съгласуван между Комисиите по отбрана на долната и горната камара на Конгреса, предстои да бъде подписан и от президента Доналд Тръмп. В него е записано, че в защита на европейската енергийна сигурност се въвеждат санкции, свързани с руските енергийни проекти. Бюджетът задължава Пентагона да прави отчет за мерките за възпиране на Китай и Русия, забранява продажбата на Турция на американски изтребители Ф-35 заради покупката от Анкара на руските зенитни комплекси С-400. Проектобюджетът предвижда и отделяне на военна помощ за Украйна на стойност 300 милиона долара. Проектът „Северен поток-2“ предвижда доставки на газ от Русия през Балтийско море до Германия. Тръбата минава през териториите или изключителните икономически зони на Финландия, Швеция и Дания. Очаква се „Северен поток-2“ да бъде пуснат в експлоатация през 2020-а. Против него се обявиха Украйна, Полша, Латвия и Литва. Строителството на тръбата е критикувано и от САЩ. В подкрепа на газопровода са Германия и Австрия. Другият руски проект – „Турски поток“, предвижда доставки на руски газ през Черно море до Турция по два тръбопровода с капацитет почти 16 милиарда кубически метра всеки. Газът от първата тръба е предназначен за турските потребители, а от втората - за Южна и Югоизточна Европа. В края на ноември турският президент Реджеп Ердоган съобщи, че първата тръба ще бъде пусната в действие на 8 януари. Втората тръба за Европа минава през България, Сърбия и Унгария, а инфраструктурата за проекта у нас трябва да бъде готова в първата половина на следващата година.", "date": "2019.12.10", "title": "САЩ предвиждат санкции срещу „Северен поток-2“ и „Турски поток“"}
{"url": "https://www.24chasa.bg/novini/article/7960774", "text": "Вчера президентът Румен Радев проведе среща с представители на ЦИК, политолози и социолози, за да се обсъдят изборните правила. Държавният глава призова да се използва машинното гласуване като начин да се избегне проблемът с недействителните бюлетини. Местните избори, които минаха, се произведоха на много добро ниво, жалбите и оплакванията са два пъти по-малко в сравнение с предишни избори, обяви обаче проф. Михаил Константинов. По думите на първо място трябва да се разбере защо са се получили недействителните гласове при общинските съветници, за да се предложат мерки срещу това. За решението партийната субсидия да бъде 8 лева, проф. Константинов коментира, че когато първоначално е въведена субсидията, тя е била 1% от минималната заплата. Според него и сега би трябвало да бъде така, а не да се вземат конюнктурни решения. \"Това е 6 лева, освен това има логика\", категоричен беше той. По думите му това е решение, взето от две парламентарни групи, които очевидно са се споразумели. Точно това обаче не помогна за повишаване на тяхната популярност, по-скоро имаше негативен ефект, каза още той.", "date": "2019.12.10", "title": "Проф. Михаил Константинов: Предсрочни парламентарни избори няма да има"}
{"url": "https://www.24chasa.bg/novini/article/7960816", "text": "Дете е с тежки изгаряния, след като падна в изкоп във Велинград. На мястото на инцидента е преминавала тръба, по която тече вода с температура 90 градуса. За случилото се сигнализираха родителите на детето, което беше прието в „Пирогов”, предава  . „Детето е сравнително добре за състоянието, в което се намира. Изгарянията са доста дълбоки. Мястото на инцидента не е обезопасено по никакъв начин”, разказа майката на пострадалото дете Димка Захова. Пространството около тази дупка е парк, където има няколко чешми, от които хората ползват топлата вода. Преди инцидента нямало дупка, а малък процеп от който бликало вода, разказва майката. Момиченцето е успяло да излезе сравнително бързо, благодарение на приятелите си, с които е било. „Това което разбрах е, че има подпочвени води от аварирал водопробод. Водата е бликала, а детето не е видяло. Проверката трябва да констатира кой стопанисва и управлява тази тръба. Предстои проверка по случая”, каза Костадин Коев, кмет на Велинград.", "date": "2019.12.10", "title": "Дете падна в изкоп с вряла вода във Велинград, с тежки изгаряния е"}
{"url": "https://www.24chasa.bg/novini/article/7960791", "text": "64-годишен мъж от Русе е привлечен в качеството на обвиняем, като съучастник в осъществяването на три телефонни измами, в резултат от които са причинени имотни вреди на различни граждани, съобщи ОДМВР - Габрово. Той е с наложена постоянна мярка за неотклонение „задържане под стража“ по досъдебно производство, разследвано от полицията в Севлиево. Деянията са осъществени при условията на продължавано престъпление през периода от 16 до 26 юли тази година в Севлиево. Общата стойност, на която възлизат вредите за пострадалите граждани, е малко под 24 000 лева. Предявеното му на 6 декември обвинение е окончателно. При осъдителна присъда за русенеца, законът предвижда наказание „лишаване от свобода“ за срок от една до осем години за това, че той умишлено е улеснил съучастника си в извършване на измамите и е спомогнал с приемане на паричните суми.", "date": "2019.12.10", "title": "Русенец с обвинение за участие в ало измами за 24 000 лв. в Севлиево"}
{"url": "https://www.24chasa.bg/novini/article/7960848", "text": "Наредбата за определяне на размера на застраховката „Гражданска отговорност“ влиза в сила от 1 януари 2020 г., с изключение на няколко разпоредби, които ще се прилагат от 1 януари 2021 г. Омбудсманът посочва, че за обсъждане и евентуално приемане на постъпилите предложения остават само 12 дни, от които 7 са неработни. В становището си до КФН доц. Ковачева излага съображенията си за засягане на правата на гражданите от така предложения втори по ред проект като смята, че се дава превес на интересите на застрахователите пред тези на собствениците и водачите на МПС, съобщиха от пресцентъра на омбудсмана на Република България. В писмото се изтъква, че проектът не предвижда ясно разграничение между собственика и водача на МПС при определяне размера на премията. „Оказва се, че собственикът на МПС отговаря за нарушение, извършени от други лица, вписани като водачи в полицата на автомобила, като малус точките на другите водачи се отразяват върху размера на премията му, без самият той да е допуснал нарушение“, пише в становището на обществения защитник. И още, омбудсманът подчертава, че проектът допуска да се натрупват множество санкции за едно и също нарушение. Липсата на пропорционалност между санкционирането и поощрението на собствениците/водачите на МПС не кореспондира с обявените цели на проекта. В рамките на предложената система увеличението за малус клас е много рязко и достига до 400 %. А в същото време, изрядните водачи не са стимулирани в достатъчна степен, е друг мотив, с който омбудсманът предлага да се преосмисли така предложената концепция. Не е предвиден и механизъм за възстановяване в кратък срок от застрахователя за връщане на надвнесена сума, при установено неправилно изчисляване на премията, е друг недостатък на проекта, според доц. Ковачева. „Предвид гореизложеното, предлагам да се предвиди допълнително време за вземане предвид на постъпилите в рамките на общественото обсъждане предложения и тяхното реално обсъждане с оглед отстраняване на дефицитите и усъвършенстване на концепцията по този обществено значим въпрос“, призовава омбудсманът.", "date": "2019.12.10", "title": "Омбудсманът: Проектът „Бонус-малус“ ощетява гражданите"}
{"url": "https://www.24chasa.bg/novini/article/7960899", "text": "Пожарът в \"Нотр Дам\" през април е най-коментираната новина в Туитър през 2019, съобщи АФП, позовавайки се на класация, публикувана от социалната мрежа. Хаштагът \"Нотр Дам\" е най-използваният тази година, посочва Туитър, без да споменава числа, предава БТА. Следва новата императорска ера в Япония - \"Рейва\" (която може да бъде преведена като \"Благоденствие и хармония\"), и манифестациите във Венецуела. Пожарът в \"Нотр Дам\" на 15 април опустоши дървения скелет на парижката катедрала, която е една от най-посещаваните забележителности в Европа. Кулата й стрела рухна, както и голяма част от покривът. Това развълнува целия свят.", "date": "2019.12.10", "title": "Пожарът в \"Нотр Дам\" е най-коментираната новина в Туитър през 2019 г."}
{"url": "https://www.24chasa.bg/novini/article/7960882", "text": "Хърватското външно министерство съобщи, че посланикът на страната в Швеция няма да присъства на церемонията по връчването на Нобелова награда за литература на австрийския писател Петер Хандке заради неговата \"подкрепа на великосръбската политика на Слободан Милошевич през 90-те години\", предаде Танюг. По-рано Албания и Косово също съобщиха, че техните посланици няма да присъстват на церемонията, която ще се състои днес в Стокхолм. Кабинетът на председателя на колективното босненско председателство Желко Комшич също съобщи, че не е упълномощил посланика на Босна и Херцеговина да присъства на церемонията, предаде БТА. Хандке бе критикуван заради изявленията си, че Сърбия е била жертва на войните в бивша Югославия, отричането на геноцида в Сребреница и близките връзки със Слободан Милошевич. Сдружение майки от Сребреница съобщи, че днес ще протестира срещу удостояването на Хандке с нобелова награда, а от друга страна, сдружение Жени на жертви от войната от босненската Република Сръбска съобщи, че негови представителки ще дойдат в Стокхолм да подкрепят писателя.", "date": "2019.12.10", "title": "Хърватия и Босна също бойкотират връчването на Нобел на Петер Хандке"}
{"url": "https://www.24chasa.bg/novini/article/7960900", "text": "Неотдавна Китайската глобална телевизионна мрежа (CGTN) излъчи документални филми, в които с реални факти отразява нанесените от тероризма и екстремизма вреди на Синдзян. Те предизвикаха сензация сред международната общност. Хората искат да знаят как се чувстват онези американски политици, виждайки кървавите терористични нападения, когато настояват американския Конгрес да приеме т.нар. Закон за правата на уйгурите, сочи в коментар Китайската медийна група, цитиран от  . Клеветите на някои американски политици към китайската политика срещу тероризма и екстремизма в Синдзян са в подкрепа на терористите и екстремистите и демонстрация на „двойни стандарти\". Тяхното поведения е в разрез с моралните човешки ценности. През последната една година някои американски политици раздухват темата за Синдзян. Например американският депутат Крис Смит обвини китайското правителство, че е задържало милиони хора в Синдзян, а американският сенатор Марко Рубио заяви, че Синдзян се е превърнал в лагер за принудителен труд. Излъчените от CGTN документални филми отразяват фактите за борбата с тероризма в Синдзян. Както казаха чуждестранни интернет потребители, гледали филмите: „преди да правите изказвания за Синдзян, гледайте двата филми\". Документалните филми на CGTN помагат на международната общност по-задълбочено да се запознае с историята на проблема, да разбере колко важни и необходими са предприетите срещу тероризма мерки на китайското правителство. Съветваме американските политици да не пречат на справедливата международна кауза против тероризма, сочи в коментар си Китайската медийна група.", "date": "2019.12.10", "title": "Нима някои американски политици искат да са говорители на терористите?"}
{"url": "https://www.24chasa.bg/novini/article/7960976", "text": "След съвместна операция на испанските и полските власти бе установено местонахождението на 11-годишно момиче, обявено за изчезнало в края на 2011 г., когато било само на три годинки, предаде Канал 3. Оказва се, че е било отвлечено от собствената му майка. Всичко започнало през 2011 г., когато майката и дъщеричката ѝ заминали на екскурзия в Полша, но така и не се завърнали. Бащата, който живее в Майорка, подава сигнал в испанските служби и оттам започват незабавни издирвателни дейности в сътрудничество с полските власти. Усилията им продължават цели осем години, информира ''La Vanguardia''. В крайна сметка двете са били намери в Катовице, като като момичето е било в добро здравословно състояние и върнато на баща му в Испания, докато майката е била задържана и срещу нея ще бъде повдигнато обвинение за отвличане.", "date": "2019.12.10", "title": "Откриха момиче, отвлечено преди 8 години от собствената си майка"}
{"url": "https://www.24chasa.bg/novini/article/7960989", "text": "Въоръжен мъж на 42 г. уби днес шест души в чакалнята на болница в източния чешки град Острава. Това съобщи Ройтерс, цитирайки полицията. Това е най-кървавата стрелба в Чехия, където престъпленията с огнестрелно оръжие са сравнително редки, след 2015 г., когато мъж уби осем души в ресторант в Ухерски Брод, а после се самоуби. Не е ясно какъв е мотивът за днешното тежко престъпление, извършено рано сутринта в поликлиниката на университетската болница в Острава, на 350 км източно от Прага, край границата с Полша. Премиерът Андрей Бабиш каза пред репортери, че става дума за \"индивидуален акт\". Стрелецът избяга от болницата след атаката. В преследването се включиха стотици полицаи. Когато полицейски хеликоптер го откри и надвисна над колата му, той се простреля в главата и почина половин час по-късно след неуспешни опити на полицаите да спасят живота му, съобщи вътрешният министър Ян Хамачек край болницата. И Хамачек, и премиерът Бабиш пристигнаха в Острава веднага след новината за кървавото нападение. Според областния шеф на полицията Томаш Кужел нападателят стрелял мълчаливо и хладнокръвно с незаконно притежаван 9-милиметров пистолет. Има криминално досие, но няма данни днес да е имал съучастници.", "date": "2019.12.10", "title": "Четирима убити и двама тежко ранени при стрелба в болница в Чехия"}
{"url": "https://www.24chasa.bg/novini/article/7960941", "text": "Специализирана полицейска операция за предотвратяване извършването на нерегламентирани таксиметрови превози се проведе на територията на ОДМВР – Велико Търново в периода 6-8 декември, съобщиха от полицията. В акцията са участвали и  служители на Областните отдели на \"Автомобилна администрация\" във Велико Търново и Русе. Проверени са 49 автомобила и 49 граждани. Съставени са 9 акта, от които 6 по Закона за движение по пътищата и са наложени 7 глоби по фиш.", "date": "2019.12.10", "title": "Масирана акция срещу \"копърките\" във Велико Търново"}
{"url": "https://www.24chasa.bg/novini/article/7961058", "text": "Трима души, сред които едно дете, загинаха днес при срутване на къща в град Каратай (окръг Коня, Централна Турция), съобщи турската телевизия СиЕнЕн-Тюрк. Инцидентът е станал в 8.15 ч. Засега не са известни причините за срутването на двуетажната къща, предава БТА. На мястото на инцидента са пристигнали пожарни екипи и екипи на правителствената Дирекция за управление при бедствия и извънредни ситуации (АФАД), които са открили труповете на трима души под отломките на къщата.", "date": "2019.12.10", "title": "Трима загинаха при срутване на къща в Турция"}
{"url": "https://www.24chasa.bg/novini/article/7961019", "text": "Питър Фрейтс - мъжът, който се превърна в лице на предизвикателството \"Ледена кофа\" през 2014 г., събрало милиони за изследване на амиотрофичната латерална склероза, почина от заболяването на 34-годишна възраст, съобщават световните агенции. В изявление, направено от семейството му, се посочва, че Фрейтс, диагностициран с болестта на 27-годишна възраст, е бил решен \"да промени траекторията на болестта, за която няма лечение\". Предизвикателството \"Ледена кофа\" събра над 220 милиона долара през 2014 г. В него се включиха хора от цял свят, сред които известни личности като Бил Гейтс, Джеф Безос, Опра Уинфри, Марк Зукърбърг, Стивън Спилбърг, Робърт Дауни младши.", "date": "2019.12.10", "title": "Питър Фрейтс от предизвикателството \"Ледена кофа\" почина на 34 г."}
{"url": "https://www.24chasa.bg/novini/article/7961045", "text": ", е получил лекарство срещу предозиране на опиоиди, когато полицията е претърсвала частния му самолет, предаде Асошиейтед прес. Полицаите са видели, че певецът е неадекватен и са му дали антидота Наркан, каквато е практиката в такива случаи, когато приятелката му е казала, че пие опиоидното болкоуспокояващо Перкоцет. Те са чакали самолета му на летището по сигнал, че в него има оръжие и наркотици, предава БТА. Рапърът беше обявен за най-добър нов изпълнител на музикалните награди на Билборд през май. Хитът му \"Lucid Dreams\" стана шесторно платинен и достигна номер две в класацията за сингли Хот 100. Джус Уърлд навърши 21 години едва преди няколко дни и само преди две години се дипломира от гимназията.", "date": "2019.12.10", "title": "Дали са лекарство срещу предозиране на опиоиди на Уърлд преди да умре"}
{"url": "https://www.24chasa.bg/novini/article/7961102", "text": "То е окончателно. Във ВКС е получено уведомление от прокурор за предприети действия по изпълнение на наложеното от съда наказание. Делото е образувано по касационни жалби от подсъдимия Теньо Енчев и неговия защитник срещу решението на Апелативен съд – Бургас, с което е потвърдена изцяло присъдата на Окръжен съд – Бургас. С нея подсъдимият е признат за виновен за убийство, извършено по особено мъчителен начин за починалата и с особена жестокост, като деянието е извършено при условията на опасен рецидив. За това му бе наложено наказание „лишаване от свобода“ за срок от 25 години. Осъден е да заплати на гражданските ищци сумите от 150 000 лв. и 200 000 лв., представляващи обезщетения за претърпени неимуществени вреди, произтичащи от смъртта на тяхната близка. Осъден е да заплати и обезщетение за причинени имуществени вреди в размер на 3000 лева, произтичащи от непозволеното увреждане. Тричленният състав на ВКС подчертава в мотивите си, че в съдебно заседание на 30.01.2019 г. подсъдимият Енчев и неговият защитник са поискали от Окръжен съд – Бургас делото да бъде разгледано по реда на съкратеното съдебно следствие. Деецът е признал изцяло фактите и обстоятелствата, изписани в обстоятелствената част на обвинителния акт. Няма данни това да не е направено доброволно, без той да разбира естеството на процедурата и последиците от нея. Прието е, че самопризнанието му се подкрепя от доказателствата по делото, при това законосъобразно. „Предвид всичко заявено този съд няма да обсъжда възраженията, изтъкнати както в касационната жалба на защитника, така и отстоявани в съдебно заседание пред ВКС, свързани с неправилен анализ на доказателствен материал, с необоснованост, както и пространния разказ, даден от самия касатор в личната му жалба и едно от допълненията към нея, относно фактологията по престъпната деятелност по негово виждане“, категорични са върховните съдии. Те подчертават, че фокусът на произнасянето е върху съдържанието на обстоятелствената част на обвинителния акт и отразените в нея съставомерни факти и обстоятелства, рефлектиращи върху приложението на материалния закон, както и приетото в тази връзка от решаващите съдилища. Според защитата липсват доказателства за приетото присъствие на квалифициращото обстоятелство по чл. 116, ал. 1, т. 6, пр. 2 и 3 от НК, поради което и с осъждането на подсъдимия по този текст е нарушен материалният закон. Тричленният състав на ВКС приема, че това не отговаря на процесуалната действителност. Фактическите положения, изложени в обстоятелствената част на обвинителния акт, приети от съдилищата, съобразени с позоваването от страна на представителя на държавното обвинение на съответните доказателствени материали, категорично установяват присъствие на квалифициращите признаци за убийство, „извършено по особено мъчителен начин за починалата и с особена жестокост“. Всичко това е признато от дееца и той и неговата защита не могат да оспорват доказателствата в тази връзка. Казаното важи изцяло и по отношение на претенцията за липса на умисъл при причиняване на смъртта. „Цялостното развитие на поведението на Енчев, довеждащо до ескалация на насилието спрямо потърпевшата, както то е описано в обвинителния акт, не дава възможност за никакъв размисъл за присъствие на непредпазлива вина по отношение на настъпилата смърт“, категорични са съдиите от ВКС. Според защитата подсъдимият не е целял умъртвяването на пострадалата, а е искал да я накаже според своите разбирания за това, че се държала морално укоримо и неадекватно спрямо сина им, издухвайки цигарен дим директно в лицето на детето. Такъв факт се предлага и от самия подсъдим. В мотивите на ВКС пише: „Липсва обаче наличие на подобен сред фактологията по обвинителния инструмент. Тъкмо обратното, в него категорично е отразено, че пострадалата по никакъв начин не е провокирала насилието срещу себе си. И точно това е признато от дееца по реда на чл. 371, т. 2 и сл. от НПК. Да не говорим, че поради конкретната изява на действията на Енчев, претенцията трудно би могла да се осмисля на плоскостта на липсата на умисъл, дори и да бе приет третираният факт“. Тричленният състав на ВКС приема, че вярно са отмерени и обезщетенията за неимуществени вреди, присъдени на детето на потърпевшата и на нейната майка.", "date": "2019.12.10", "title": "ВКС: Теньо Енчев ще лежи 25 г. в затвора за жестокото убийство на приятелката си"}
{"url": "https://www.24chasa.bg/novini/article/7961107", "text": "Повечето балкански държави не успяват да спазят първото изискване за изпълнение на стандартите на ЕС за промишлени емисии въпреки ангажиментите, поети от правителствата им през 2005 г., предаде Ройтерс, цитирайки предупрежденията на активисти за защита на околната среда. Общите емисии на серен диоксид в кандидатките за членство в ЕС Сърбия, Босна и Херцеговина, Северна Македония и Косово през 2018 г. са били шест пъти над определения таван от 98 696 тона, според доклад, които ще бъде представен на ЕП от международната неправителствена мрежа CEE Bankwatch Network. В Сърбия само ТЕЦ-овете Костолац Б1 и Б2 са изпуснали във въздуха повече серен диоксид от емисиите, разрешени за четирите страни общо от Енергийната общност - орган, който пренася енергийните стандарти на ЕС в съседите на блока, информира БТА. Активистите настояват ЕС да наложи данък върху въглеродния диоксид или въглероден граничен данък, за да гарантира, че големите замърсители в региона ще спрат да използват липсата на инвестиции в контрола на замърсяването като пазарно предимство, когато изнасят енергия за ЕС. Според Bankwatch ЕС трябва също да делегира повече права на Енергийната общност, да укрепи механизма за уреждане на спорове и да гарантира адекватни наказания в случаите, когато правилата не се изпълняват.", "date": "2019.12.10", "title": "Активисти настояват за действия от ЕС срещу замърсителите в Западните Балкани"}
{"url": "https://www.24chasa.bg/novini/article/7961143", "text": "Размерът на средния осигурителен доход за страната за октомври 2019 г. е 1002,75 лв., съобщи Националният осигурителен институт /НОИ/. Средномесечният осигурителен доход за страната за периода от 1.11.2018 г. до 31.10.2019 г. е 969,47 лв., допълниха от НОИ. Определеният средномесечен осигурителен доход за страната за посочения период служи при изчисляване на размерите на новоотпуснатите пенсии през ноември 2019 г., съгласно чл.70, ал. 3 от Кодекса за социално осигуряване, се посочва в съобщението.", "date": "2019.12.10", "title": "Средният осигурителен доход за страната за октомври е 1002,75 лева"}
{"url": "https://www.24chasa.bg/novini/article/7961163", "text": "Огромни облаци вреден пушек отново покриха Сидни. Димът над многомилионният град е толкова гъст, че на места се активираха противопожарните аларми, пише Ройтерс. Станциите за измерване на замърсяването на въздуха отчетоха, че нивата са 11 пъти над препоръчителните. Високите температури допълнително усложняват положението с големите горски пожари, които горят, предава  Очаква се положението да се влоши. Температурите ще се повишат още, а прогнозата сочи и висока скорост на вятъра, което разпалва огъня. Някои жители на районите най-близо до огнения фронт се евакуираха превантивно. Пожарите отделят толкова много пушек, че той достигна до Нова Зеландия на 2000 км от Сидни. 5-милионният град, който е известен с ясното небе и синята вода в залива, вече две седмици периодично бива засипван от пепел от пожарите. Много от огнените фронтове горят от ноември и са толкова мащабни, че пожарникарите обявиха невъзможност да се справят с тях.", "date": "2019.12.10", "title": "Огромни облаци вреден пушек отново покриха Сидни (Снимки)"}
{"url": "https://www.24chasa.bg/novini/article/7961209", "text": "Мъж е откаран в \"Пирогов\" след скандал с жена си. Той е наръган с нож от нея по време на свада, разразила на 8 декември. Софиянката изпуска нервите си, но след това го откарва по спешност в болницата, пише  . 40-годишната Цветана Стоянова се скарала с Борислав Митров, с когото живеела на семейни начала. В опит да предотврати свадата, мъжът се опитва да си тръгне. Това изкарало жената от равновесие. \"Не исках да го убивам, но много ме ядоса\", обяснила жената пред лекарите, които се обадили в полицията. Иницентът се случил в столичния квартал \"Левски-Г\". Жертвата на домашно насилие Митров е настанен в хирургията на спешната болница с прободна рана в дясната страна на гърба, но вече е стабилизиран и няма опасност за живота му. Цветана Стоянова е задържана, по случая е образувано досъдебно производство.", "date": "2019.12.10", "title": "Столичанка наръга мъжа си с нож при свада"}
{"url": "https://www.24chasa.bg/novini/article/7961170", "text": "Три месеца след като му е трансплантиран костен мозък, Крис Лонг от Рино, Невада, научава, че неговата ДНК в кръвта е заменена от тази на донора, съобщи в. \"Ню Йорк таймс\". Четири години след животоспасяващата процедура Лонг има чужда ДНК не само в кръвта. Пробите от устните и бузите му също са с двойна ДНК - неговата и на донора, който живее в Германия. Цялата ДНК в семенната му течност е на донора. Чуждата ДНК не се е проявила само в космите по гърдите и главата му. Това означава, че Лонг се е превърнал в химера - термин за същество с два комплекта ДНК. Думата е заета от гръцката митология, в която означава огнедишащ звяр с лъвска глава, тяло на козел и опашка на змия. \"Мислех, че е доста невероятно да изчезна и на мое място да се появи някой друг\" - каза Лонг, цитиран от БТА. Лекарите отдавна знаят, че някои медицински процедури превръщат пациентите в химери, но къде точно се проявява донорската ДНК освен в кръвта, не е изследвано. Тези промени не са вредни за бенефицента, нито променят личността му. Десетки хиляди хора годишно получават чужд костен мозък за лечение на болести на кръвта като левкемия, лимфома, сърповидно клетъчна анемия. Предположението, че такъв човек може да извърши престъпление, заинтригува специалистите. Затова колегите на Лонг от криминалната лаборатория в окръг Уашоу го използват за изследвания. Когато разследващите събират ДНК от местопрестъпление, идеята е, че всяка жертва или извършител има уникален ДНК код, а не два, включително тази на човек, който живее на хиляди километри. Ако друг пациент реагира на трансплантацията като Лонг и извърши престъпление, това може да заблуди разследващите. Такива случаи дори е имало в САЩ и Южна Корея.", "date": "2019.12.10", "title": "ДНК на мъж, с трансплантиран костен мозък, бе заменено с това на донора"}
{"url": "https://www.24chasa.bg/novini/article/7961207", "text": "\"Вече знаем, че ще възникнат по-големи въпроси за това събитие и на тях трябва да бъде даден отговор.\" Това коментира премиерът на Нова Зеландия Джасинда Ардърн във връзка с трагедията с изригналия вулкан на остров Уайт, който взе 5 жертви, а други 8 души се водят изчезнали. Според полицията шанс те да са оцелели няма. 34 туристи бяха спасени и евакуирани. Част от тях са в болница с тежки изгаряния и опасност за живота, съобщава Би Би Си. Ардърн намекна за възможни човешки грешки, които са довели до трагедията. Като например факта, че нивото на опасност е било повишено от първо на второ едва преди седмица, а на туристически групи все още е било позволено да посещават мястото. По време на изригването на острова е имало 47 души - от Нова Зеландия, Великобритания, САЩ, Германия, Австралия, Китай и Малайзия, съобщава  Живописният вулканичен остров е честа атракция за еднодневни туристически турове и панорамни полети с летателен съд. Полети, извършени днес над острова, не показаха там да има оцелели хора.", "date": "2019.12.10", "title": "Нова Зеландия: Трагедията с вулкана повдига въпроси и на тях трябва да се отговори (Снимки)"}
{"url": "https://www.24chasa.bg/novini/article/7961259", "text": "При изборите за кмет във варненското село Бозвелийско е използвано \"пишещо средство с обезцветяващо пишещо вещество\", или така нареченото симпатично мастило. Това са заключенията на експертизите, назначени от Варненския административен съд. В хода на процеса съдът назначи две съдебно-технически експертизи, както и химическа, за да се установи дали е използвано невидимо мастило при изборните бюлетини за кмет. Според заключението на първата експертиза е вероятно натиска върху бюлетините да е от вид мастило с изчезващо действие. Поради липсата на категоричност за употреба на симпатично мастило върху недействителните бюлетини за кмет в с. Бозвелийско при първата експертиза, съдът назначи следващите експертизи - химическа и техническа, като възложи извършването им на Научноизследователския институт по криминалистика - София и Лабораторията към специализирания отряд за борба с тероризма. Вещите лица трябваше да установят има ли наличие на следи от пишещо средство - по възможност да се определи химичния му състав, без да бъде нарушавана целостта на представените за анализ образци. И по какъв начин за нанесени поставените върху бюлетините знаци и дали при нанасянето им дали е използвано обезцветяващо пишещо средство? Вещите лица потвърдиха резултатите от направените от тях експертизи, като посочиха, че в анализа на недействителните бюлетини от произведения избор за кмет на кметство с. Бозвелийско, община Варна, е налице „категоричен извод, че изследваните безцветни щрихи са изписани върху бюлетините, като е използвано пишещо средство с обезцветяващо пишещо вещество“ и уточняват в експертизата си, че „подобни пишещи средства се продават свободно в търговската мрежа като „химикалки с изчезващо мастило“. В резултат, от общ брой 177 недействителни бюлетини, вещите лица обявиха, че обработени с изчезващо мастило от недействителните бюлетините за жалбоподателя - Живко Панев са: секция 18 – 76 бюлетини, секция 19 – 69 бюлетини; за Дамянов – в две избирателни секции са доказани общо 18 бр. недействителни бюлетини, отбелязани с обезцветяващо мастило. Съдът ще се произнесе с решение в законоустановения 7-дневен срок.", "date": "2019.12.10", "title": "Откриха симпатично мастило по бюлетини от местния вот в с. Бозвелийско"}
{"url": "https://www.24chasa.bg/novini/article/7961296", "text": "Близо 23 хиляди човека са потърсили съдействие от омбудсмана от началото на годината. Една четвърт от жалбите са за нарушени потребителски права, а около десет на сто касаят социални права. Цифрите бяха оповестени в рамките на инициатива за отворени врати на институцията по повод международния ден за правата на човека. Да бъдем активни и да забелязваме слабите, които не могат да защитят правата си. Това е призванието на юристите, каза при откриването на форума омбудсманът Диана Ковачева, цитирана от БТА. Според председателя на НС Цвета Караянчева е важно като общество да знаем правата и задълженията си, разписани в Конституцията. Гражданското общество, изградено в последните години, вече сигнализира институциите, заяви Караянчева. Тя призова за нетърпимост към корупцията и неправдите. Поколенията се сменят, но трябва да отстояваме правата и свободите си, отбеляза председателят на НС. Ако всички институции се подкрепяме, с помощта на неправителствените организации и активните граждани, можем да направим България още по-добро място за живеене, посочи тя. Във видеопослание американският посланик Херо Мустафа заяви, че защитата на правата на човека е отговорност на всяка държава.", "date": "2019.12.10", "title": "23 000 са потърсили съдействие от омбудсмана досега през 2019 г."}
{"url": "https://www.24chasa.bg/novini/article/7961297", "text": "Председателят на Народното събрание Цвета Караянчева допусна възможността още преди коледната ваканция парламентът да разгледа  , предава БТА. Пред журналисти тя допълни, че правилникът на НС допуска такава възможност. Освен това, според нея, предвид мръсния въздух в градовете, трябва да се вземе отношение в тази посока.", "date": "2019.12.10", "title": "Караянчева: Предложението за отпадъците може да се разгледа още преди Коледа"}
{"url": "https://www.24chasa.bg/novini/article/7961348", "text": "Присъдата е за укриване на данъци през периода 14 февруари 2005 – 5 април 2007 година. Тогава, в качеството си на едноличен търговец и при условията на продължаващо престъпление, Марин Рачев е избегнал плащането на данъци в особено големи размери – 118 923 лева. Освен това е потвърдил невярна информация в данъчни декларации, посочват от Апелативния съд в Пловдив. Решението не е окончателно и подлежи на обжалване или протест пред Върховния касационен съд. Приключи разследването срещу кмета на Септември Марин Рачев Кметът на Септември първоначално беше отстранен от длъжност, впоследствие – възстановен. Срещу него е образувано и досъдебно производство по подозрения за умишлена безстопанственост. В края на месец септември Комисията за противодействие на корупцията и за отнемане на незаконно придобитото имущество внесе иск за отнемане на 9 милиона и 300 хиляди лева от Марин Рачев.", "date": "2019.12.10", "title": "Апелативен съд потвърди условната присъда на кмета на Септември"}
{"url": "https://www.24chasa.bg/novini/article/7961351", "text": "Представители на ПГ на ГЕРБ ще внесат днес /вторник/ от 14.30 часа в деловодството на Народното събрание предложение за промени в Наказателния кодекс, свързани с нерегламентираното изгаряне на отпадъци. Това съобщава пресцентърът на партията. След това е предвидена и пресконференция в кулоарите на парламента.", "date": "2019.12.10", "title": "ГЕРБ внася днес промени в Наказателния кодекс за горенето на отпадъци"}
{"url": "https://www.24chasa.bg/novini/article/7961376", "text": "На 09.12.2019 г. около 00,30 ч. в РУ Лом е получен сигнал от 74-годишен жител на Долно Церовене, общ. Якимово, който съобщил, че четирима непознати нахлули в двора му, след което взломили входната врата и проникнали в къщата му. Възрастният мъж се намирал зад вратата и при взломяването получил хематом и порезна рана на челото и дясната китка. Единият от групата поискал алкохол, но след като стопанинът отказал, четиримата напуснали дома му без да вземат никакви вещи. Местопроизшествието е посетено от дежурна оперативна група, извършен е оглед и е образувано досъдебно производство по чл. 170, ал. 1 и 2 от НК. От проведените оперативно-издирвателни мероприятия по „горещи” следи е установено, че извършител на деянието е 42-годишен местен жител, който е задържан за 24 часа в РУ Лом. Той бил от съпругата си на 36 г. и още двама местни, на по 42 г. По случая са разпитани свидетели. Работа продължава РУ Лом.", "date": "2019.12.10", "title": "Банда обирджии нападнаха 74- годишен мъж в Монтанско"}
{"url": "https://www.24chasa.bg/novini/article/7961380", "text": "Приходите от нощувки през октомври 2019 г. достигат 51.9 млн. лв., или с 4 на сто повече в сравнение с октомври 2018 г., съобщи Националният статистически институт. Регистрирано е увеличение на приходите от български граждани - с 10.4 на сто, докато тези от чужди граждани намаляват с 1.3 на сто. Общата заетост на леглата в местата за настаняване през октомври 2019 г. е 21.8 на сто, като се увеличава с 0.7 процентни пункта в сравнение с октомври 2018 година. Най-висока е заетостта на леглата в хотелите с 4 и 5 звезди - 24.9 на сто. През октомври в страната са работили 1960 места за настаняване с над 10 легла - хотели, мотели, къмпинги, хижи и други места за краткосрочно настаняване. Броят на стаите в тях е 68.4 хил., а на леглата - 142.7 хиляди. В сравнение с октомври 2018 г. общият брой на местата за настаняване намалява с 2.5 на сто, а броят на леглата в тях - с 6.4 на сто. Общият брой на нощувките във всички места за настаняване, регистрирани през октомври 2019 г., е 910.4 хил., или с 0.2 на сто повече в сравнение със същия месец на предходната година, като най-голямо увеличение на нощувките (с 2.9 на сто) се наблюдава в местата за настаняване с 4 и 5 звезди. През октомври в хотелите с 4 и 5 звезди са направени 76 на сто от общия брой нощувки на чужди граждани и 37.9 на сто - на българи. Броят на пренощувалите в местата за настаняване през октомври 2019 г. се увеличава с 3.8 на сто в сравнение със същия месец на 2018 г. и достига 455.5 хил., като е регистрирано увеличение както при чуждите граждани - с 6.6 на сто, така и при българите - с 2.3 на сто. Българските граждани, нощували в местата за настаняване през октомври 2019 г., са 289.7 хил. и са направили средно по 1.9 нощувки. Чуждите граждани са 165.8 хил. и са имали средно по 2.2 нощувки, като 75.1 на сто от тях са нощували в хотели с 4 и 5 звезди.", "date": "2019.12.10", "title": "Близо 52 млн. лв. приходи от нощувки през октомври"}
{"url": "https://www.24chasa.bg/novini/article/7961436", "text": "Носителят на тазгодишната Нобелова на града за литература, австрийският писател Петер Хандке заяви в интервю за телевизията на босненската Република Сръбска, че не е очаквал кампанията, която се води срещу него, и че е имал идея да се опита да помири враждуващите страни. Хандке бе критикуван заради изявленията си, че Сърбия е била жертва на войните в бивша Югославия, отричането на геноцида в Сребреница и близките връзки със Слободан Милошевич. Сдружение майки от Сребреница съобщи, че днес ще протестира срещу удостояването на Хандке с Нобелова награда, а от друга страна, сдружение Жени на жертви от войната от босненската Република Сръбска съобщи, че негови представителки ще дойдат в Стокхолм да подкрепят писателя. \"Бих искал да срещна една майка от едната и от другата страна. Една майка от Кравице, където бе положено началото на всички кланета, и една майка от Сребреница. Това беше моята идея, но мисля, че беше малко наивна. Мисля, че в момента не мога да я осъществя\", каза Хандке за телевизия РТРС. Описвайки момента, когато е узнал, че получава Нобеловата награда, Хандке каза, че го е посрещнал спокойно само в началото, защото скоро са последвали нападките срещу него. \"Аз не съм мазохист. Можеш да си представяш лошите неща, но накрая те се оказват по-лоши от очакваното\", каза писателят. Нобеловата награда на Хандке предизвика остри реакции не само в страните от бивша Югославия. Множество журналисти, писатели и интелектуалци от различни страни по света настояха за отнемането на наградата му. , че ще бойкотират церемонията по връчване на наградата на Хандке.", "date": "2019.12.10", "title": "Петер Хандке: Не очаквах кампанията, която се води срещу мен"}
{"url": "https://www.24chasa.bg/novini/article/7961873", "text": "България с това, което сте направили, се позиционира на световната иновационна карта, каза президентът Румен Радев, който днес посети Института по информационни и комуникационни технологии към БАН /ИИКТ-БАН/. Държавният глава се запозна с работата на учените по проекти, ръководени от института, както и с възможностите на високопроизводителните изчислителни системи /суперкомпютър/, ситуирани в изградения към института Център за върхови постижения. Там се занимават с обработка на големи масиви данни /Big Data/, изкуствен интелект, отделят специално внимание на новите методи в областта на сигурността. Съставът е от 105 души, научната програма включва работа по 100 проекта. Суперкомпютърът \"Авитохол\" е първата система от такъв мащаб в България и водеща в региона. На световната иновационна карта е в ход свирепа конкуренция. Лидерите на големите държави осъзнават все повече, че мощта на една съвременна държава вече не е само индустриализацията, а се изразява с информационния и комуникационния потенциал на тази държава. Способността да събираш огромна по обем информация, да можеш да я преработиш, и то по важни критерии, да пресееш фалшивата от истинската, и алгоритмите, с които тя да се превърне в знание, което да можеш да употребиш преди другите, - това е тайната на икономическия успех в съвремието ни, на сигурността, отбеляза президентът Радев, като добави, че научната дейност в ИИКТ към БАН е в крак със световните тенденции. Наличието на такъв институт за информационни и комуникационни технологии, на център за върхови постижения, е заявка за големи амбиции. Тези амбиции не трябва да се затварят тук, в България, те имат бъдеще в дълбока интеграция с европейските и световните подобни структури, посочи държавният глава. Радев отбеляза, че в света има стремеж към технологично превъзходство, който води към политическа доминация, и България трябва да бъде част от този процес, заедно със съюзите, в които членуваме. Той говори пред присъстващите и за дейността на президентската институция като партньор в усилията за засилване на научния ни потенциал. С лидерите на две държави сме обсъдили лично и сме в комуникация за създаване на центрове за научни и приложни изследвания в България, с които ИИКТ може да си партнира ефективно, отбеляза президентът. Бъдещето е в интеграцията ни, каза Румен Радев и напомни за свои инициативи, чрез които да може не само военната ни индустрия, но и научните ни звена да се запознаят с механизмите, по които могат и трябва да участват в Европейския фонд за отбрана, където по програмата за Постоянно структурирано сътрудничество в областта на отбраната ще бъдат заделяни все повече средства. Трябва да осигурим средства и интеграция, и участие на българската наука и капацитет в тези европейски проекти, посочи Радев. В светлината на отминалата среща на върха на НАТО в Лондон, президентът отбеляза, че се открояват седем основни групи технологии, в които алиансът ще инвестира сериозно в бъдеще. По всички тях вие имате потенциал тук, става въпрос за данните като стратегически ресурс, за автономни системи, изкуствен интелект, системи в космоса, био- и нанотехнологии. Имаме съвпадение на областите, въпросът е да направим така, че вие да имате много по-голямо участие, посочи Радев. Той припомни позицията си на лидерската среща на НАТО, че не вижда бъдещето на алианса като членове, които се делят на производители и купувачи на военно оборудване, а като бъдеще на партньори, които заедно градят отбраната си, развиват технологии и произвеждат. България трябва да се бори, да прави така, че не само да декларира лоялност, не само да декларира, че ще плаща и ще купува, но и трябва да присъства в тези дебати като инициатор и генератор на конструктивни идеи, които да отстояват националния ни интерес, но и да укрепват единството на съюзите, в които членуваме, заяви държавният глава.", "date": "2019.12.10", "title": "Радев: България се позиционира на световната иновационна карта"}
{"url": "https://www.24chasa.bg/novini/article/7961883", "text": "Кризата на Националната здравна служба на Обединеното кралство показва поредица от случаи на болни деца, които са принудени да чакат с часове в болници, за да бъдат настанени, пише вестник The Independent. Момиче на 12 години със специални образователни потребности и проблеми с психичното здраве трябваше да чака 57 часа в болница в Есекс, за да бъде настанено на специализирано легло, показва изтекъл имейл от Националната здравна служба. Тя е едно от четирите деца, оставени на средата на спешното отделение заради недостиг на легло. В крайна сметка тя е прехвърлена на легло в Лондон. Друго дете трябваше да чака 17 часа за да бъде прието в детската болница в Бирмингам, съобщава \" \". Снимка показва как четиригодишният Джак Уилимент-Бар спи на пода в болницата в Лийдс, с кислородна маска на лицето си, със съмнения за пневмония. Борис Джонсън, премиерът на Обединеното кралство, отказва дори да погледне снимката, когато тя е показана от телевизионен репортер. Министърът на здравеопазването в сянка Джонатан Ашърт каза, че министър-председателят е „позор“, докато Джереми Корбин, лидерът на основната опозиционна Лейбъристка партия, казва, че клипът показва, че Джонсън „просто не се интересува“ от тежкото състояние на детето. По-късно Джонсън на два пъти избягваше да отговори на въпроса дали инцидентът показва, че той е безразличен, като вместо това той отговори с обещание да вложи повече средства в болницата в Лийдс. И лейбъристите, и консерваторите обещаха увеличение на финансирането за Националната здравна служба. Торите предлагат допълнителни 34 млрд. британски лири до 2023-2024 г. в сравнение с 2018-2019 г. Лейбъристката партия заяви, че ще увеличи разходите за здравеопазване с 4,3 % годишно като част от „спасителния пакет“ от 26 млрд. британски лири.", "date": "2019.12.10", "title": "Момиче чака повече от 50 ч., за да бъде прието в спешно отделение в Англия"}
{"url": "https://www.24chasa.bg/novini/article/7961900", "text": "Доходността от вложенията в бизнес имоти у нас – офис сгради, молове, складове и др., е най-голямата в региона, но въпреки това 2019 г. ще завърши със сериозен спад в инвестициите в такива активи. Това е основният извод от анализа на консултантската компания „Фортон Кушман енд Уейкфийлд“, представен във вторник. Годишната доходност от отдаването под наем на една офис сграда в София например е 7,5%, докато в Букурещ е 7%, в Будапеща – 4,95%, в Прага – 4,2%, във Варшава – 4,75%, а в Братислава – 5,65%. Най-висока в региона е също доходността от търговски центрове – 7,2%, индустриални площи – 8,5%. Но въпреки това през 2019 г. има съществен спад на инвестициите в придобиването на такива активи. Сключените от началото на годината до момента сделки са за едва 199 млн. евро и то като в сумата се включат и парите за придобиване на парцели за такива проекти, съобщи изпълнителният директор на „Фортон“ Михаела Лашова. Спадът в сравнение с 2018 г. е 75%. От една страна според нея причината е в многото сделки, случили се през 2017 и 2018 г., които няма как да бъдат постигнати. „Но ние нямаме и какво толкова да предложим на големите инвестиционни фондове“, каза тя. Единствената надежда за засилване на инвестиционната активност дава това, че сравнително голяма част от вложенията тази година са в парцели, на които е възможно да се изградят доходоносни активи. През 2020 г. не се очакват съществени изменения на наемите в молове, офис сгради или логистични и индустриални площи. За офисите в столицата средният наем е 12-14 евро на квадратен метър, като само за някои сгради в самия център може да стигне до 15 евро. В тези сгради има сравнително доста свободни офиси – от порядъка на 9-9,5%, като тенденцията е през 2020 г. е те да надминат 10%, поради многото нови проекти, които се изграждат в момента. В моловете, след като освободените от големите хипермаркети пространства успешно бяха запълнени, свободните площи са намалели от 9% през миналата година на 5% тази година. Наемите се запазват на старото си равнище и няма да се повишават догодина, смятат от „Фортон“. Ориентировъчно за площ от 100-150 квадрата наемът е 39 евро на квадратен метър. Най-големи възможности за нови площи догодина има при логистичните и складови пространства. При тях почти няма свободни места, но се изграждат редица нови проекти.", "date": "2019.12.10", "title": "Доходността от имоти у нас най-голяма, но има спад на инвестициите"}
{"url": "https://www.24chasa.bg/novini/article/7961899", "text": "Гърция внесе възражения в ООН заради споразумението между Турция и Либия за разграничаване на морските пространства, като посочи, че споразумението нарушава международното право. Това съобщи днес правителственият говорител Стелиос Пецас, цитиран от Ройтерс. Това споразумение бе съставено недобросъвестно, каза Пецас пред журналисти. Миналата седмица Гърция изгони либийския посланик заради споразумението между Турция и Либия за морските зони в Средиземно море, предава БТА.", "date": "2019.12.10", "title": "Гърция: Споразумението на Турция и Либия нарушава международното право"}
{"url": "https://www.24chasa.bg/novini/article/7961930", "text": "Русия и Турция няма да разширяват зоната за сигурност в Североизточна Сирия, договорена с меморандума от Сочи. Това заяви пред журналисти специалният представител на руския президент за Сирия Александър Лаврентиев, предаде ТАСС. \"Не, според меморандума, който бе подписан от нашите президенти (Владимир) Путин и (Реджеп Тайип) Ердоган, зоната за сигурност е конкретна зона. Трябва да я запазим във вида, в който е сега. Това е единственият изход. Разширяването няма да доведе до нищо добро\", каза дипломатът. Според Лаврентиев сега ситуацията в зоната за сигурност е повече или по-малко стабилна. \"Разбира се, има някои провокации от различни страни. Но като цяло смятам, че успяхме да стабилизираме положението там. Смятам, че това е много добър знак\", добави той. Делегациите на Русия и Турция водят в казахстанската столица Нур Султан двустранни консултации в рамките на срещата на високо равнище за Сирия в т. нар. формат от Астана (Русия, Иран и Турция). Делегацията на Русия се ръководи от Лаврентиев и заместник-външния министър Сергей Вершинин, а турската - от заместник-външният министър Седат Онал. Преговорите протичат при закрити врата.", "date": "2019.12.10", "title": "Русия и Турция не смятат за необходимо да разширяват зоната за сигурност в Сирия"}
{"url": "https://www.24chasa.bg/novini/article/7961950", "text": "Руски съд осъди на доживотен затвор мъж за организиране на бомбеното нападение в метрото на Санкт Петербург през 2017 г., при което загинаха 15 души, предаде Ройтерс, цитирайки Интерфакс. Съдът в Санкт Петербург осъди във връзка с нападението още 10 души на различни срокове затвор - между 19 и 28 години, информира БТА. Никой от 11-те подсъдими не се призна за виновен.", "date": "2019.12.10", "title": "Доживотен затвор за организатора на атентата в метрото в Санкт Петербург"}
{"url": "https://www.24chasa.bg/novini/article/7961949", "text": "Детето било изнесено от болницата в Белуджистан малко след раждането му. Семейството първоначално не знаело за изчезването на току-що роденото момиченце, тъй като никой не съобщил, че майката е родила близнаци. Те разбрали, когато родилката се върнала в съзнание и попитата къде е „другото момиченце“, казва нейният зет пред Би Би Си. Абдул Хамид завел родилката Джамила Биби в болницата в Лоралай, на около 60 км югозападно от селото им, в сряда, съобщават от пакистанската полиция. Той заявил там, че след раждането на семейството на Джамила Биби било предадено едно малко момиченце и им било казано да отведат пациентката у дома, тъй като тя се справя добре. След като се съвзела, майката разкрила пред семейството разтърсващата новина. \"В петък, когато Биби вече се беше възстановила, тя попита къде е другото й момиче. Бяхме зашеметени\", казва Абдул Хамид пред Би Би Си. „Било ѝ помогнато от двама колеги да изнесат незабелязано бебето извън болницата и тя да го даде на леля си, която била омъжена от 17 години, но все още нямала дете. Парамедичката ни каза, че леля й отчаяно искала да осинови бебе.“ Полицията е арестувала и четирите жени, а бебето, което все още не е кръстено, е върнато на истинското си семейство.", "date": "2019.12.10", "title": "Парамедичка открадна бебе, за да го даде на леля си"}
{"url": "https://www.24chasa.bg/novini/article/7961981", "text": "Турция има за цел да засели един милион сирийски бежанци в района в Североизточна Сирия, в който извърши военна офанзива през октомври, заяви турският президент Реджеп Тайип Ердоган, цитиран от Ройтерс и БТА. Президентът, който снощи говори пред турската държавна телевизия ТРТ, посочи, че Анкара сама ще финансира заселването на района, ако съюзниците й не й предоставят подкрепа. Имаме за цел да настаним един милион души между Тал Абияд и Рас ал Айн, това е нашият план, посочи Ердоган. Турция бе казала, че ще може да настани до 2 милиона бежанци в зона за сигурност с дължина 444 километра, която има за цел да формира в Североизточна Сирия. На 9 октомври Турция предприе операцията \"Извор на мира\" в Северна Сирия, насочена срещу бойците от Силите за защита на народа (СЗН), които според Анкара са свързани с поставената извън закона Кюрдска работническа партия (ПКК). Анкара преустанови военната операция, след като сключи две отделни споразумения с Вашингтон и с Москва, предвиждащи изтегляне на СЗН от техните позиции в района в близост до турската граница.", "date": "2019.12.10", "title": "Ердоган: Ще заселим милион бежанци в Северна Сирия"}
{"url": "https://www.24chasa.bg/novini/article/7961980", "text": "Президентът на Сърбия Александър Вучич благодари на президента на Гърция Прокопис Павлопулос за подкрепата от Гърция за териториалната цялост и суверенитета на Сърбия, както и за европейския й път и заяви, че и Сърбия ще подкрепя териториалния интегритет на Гърция и няма да променя позицията си по въпроса за Кипър, предаде Танюг. Вучич, който пристигна на двудневно официално посещение в Гърция, подчерта, че двете страни се подкрепят в политически план и във всички международни организации и институции и добави, че двата народа са били един до друг винаги, когато е било най-тежко. Вучич изтъкна, че двустранните отношения са много добри и отново е поставен въпросът за увеличение на търговския обмен, както и че все повече сръбски туристи посещават Гърция, както и гърци - Сърбия, съобщава БТА. Сръбският президент благодари за подкрепата от Гърция за териториалната цялост и суверенитета на Сърбия, която, както изтъкна, винаги ще подкрепя териториалния интегритет на Гърция. \"Ние сме подписали Конвенцията за морско право и в съответствие с това ще подкрепяме интегритета на Гърция навсякъде, както го направихме за Кипър, и тази позиция е непроменена\", заяви Вучич.", "date": "2019.12.10", "title": "Вучич: Сърбия и Гърция винаги са били една до друга когато е било най-тежко"}
{"url": "https://www.24chasa.bg/novini/article/7961982", "text": "„Най-важното е, че президентът Тръмп разбра, окуражи ни, че като членове на НАТО сме изключително лоялни и добри партньори за пример. Второ - че Балкански поток и интерконекторът с Гърция не се бият, а се подпомагат за истинската диверсификация на целия регион. И трето - че ядрената енергетика не трябва да живее под някакви догми, особено когато говорим за зелени енергии, чистота на въздуха, качество на живот“. Това заяви министър-председателят Бойко Борисов на срещата си с експерти от Държавния департамент и от Държавния департамент по енергетика на САЩ. На разговора присъстваха също вицепремиерът Томислав Дончев и министърът на енергетиката Теменужка Петкова, съобщиха от пресцентъра на Министерския съвет. Делегацията от енергийни експерти от САЩ пристигна у нас в изпълнение на договореностите, постигнати в рамките на срещата на премиера Борисов с американския президент Доналд Тръмп на 25 ноември 2019 г. във Вашингтон. „Никак не е розово бъдещето за въглищните централи, особено сега, когато ЕК приема плана за „Зелена Европа“. Така че „Белене“ и „Козлодуй“ стават две изключително важни площадки не само за диверсификацията, но и за енергийния ни баланс за бъдещето след 10 години“, подчерта министър-председателят Борисов пред енергийните експерти от САЩ. Премиерът добави, че тезите си по въпроса е защитил пред цялото ръководство на САЩ по време на официалното си посещение в Белия дом - пред президента Тръмп, пред вицепрезидента Пенс и пред държавния секретар Помпео. В рамките на срещата министър-председателят Борисов изтъкна още, че сътрудничеството със САЩ ще допринесе за укрепване на енергийната сигурност на България и за диверсификация на енергийните източници и маршрути, включително посредством внос на втечнен природен газ при изгодни за страната ни условия. „Ядрената енергетика би могла да бъде добра основа за развитие на партньорството между двете държави“, отбеляза министър-председателят пред американските експерти. Премиерът Борисов акцентира, че за България ядрената енергетика играе важна роля за гарантиране на националната, регионалната и европейската енергийна сигурност. Заместник-помощник държавният секретар в Бюрото по международна сигурност и неразпространение към Държавния департамент на САЩ Ан Гензър акцентира върху много добрата среща, която премиерът Борисов е провел с президента Тръмп. „Хората във Вашингтон още говорят за нея. Изглежда много сте ги впечатлили. Моят началник Кристофър Форд, с когото се срещнахте, също има много добри впечатления“, добави Гензър. В хода на вчерашния ден енергийните експерти от САЩ посетиха площадката на АЕЦ “Белене”. Целта на посещението им у нас е да се запознаят с детайли от работата на енергийните предприятия в България. Министърът на енергетиката Теменужка Петкова представи на делегацията в понеделник техническите параметри на проекта АЕЦ „Белене“ и подчерта опита на страната ни в сферата на ядрената енергетика с успешното управление на атомната електроцентрала “Козлодуй” при най-високи стандарти на безопасност. През следващите дни американските експерти ще посетят ТЕЦ „Марица-изток 2“ и АЕЦ „Козлодуй“. По време на срещата с премиера Борисов бе изтъкнато, че енергийният сектор дава широко поле за сътрудничество между България и САЩ. В разговора бе поставен акцент върху успешното партньорство между двете страни, което води до резултат в напредъка по диверсификация на енергийните ресурси. През настоящата година страната ни за първи път реализира доставки на втечнен природен газ с произход САЩ. Отбелязан бе и напредъкът по изграждането на интерконектора Гърция-България като енергийна инфраструктура от стратегическо значение за сигурността на доставките в Югоизточна Европа.", "date": "2019.12.10", "title": "US eксперт към Борисов: Във Вашингтон още говорят за срещата ви с Тръмп, много сте ги впечатлили (Видео)"}
{"url": "https://www.24chasa.bg/novini/article/7962027", "text": "Кървав екшън се разиграл между двама братя в крайдунавския град Лом. За драмата сигнал подали медиците от Спешния център. Те съобщили на полицията,че единият от братята е с прободна рана. На място е изпратен дежурен автопатрул на група за охрана на обществения ред. Пострадалият обяснил пред ченгетата, че бил нападнат от непознат в района на Дунавския парк в града. Обаче истината се оказала различна от версията на пострадалия. В резултат на проведените оперативно-издирвателни мероприятия е установено, че същата вечер около 22 ч. между пострадалият и 47-годишния му брат е възникнал спор. Братята били в дома си, когато страстите се разгорещили и скандалът прераснал в сбиване. По-големият е намушкал в левия хълбок брат си, като използвал намиращия се в дома им кухненски нож. Двамата братя са дали подробни обяснения за възникналия инцидент. Пострадалият е настанен в хирургично отделение на болницата в Лом, без опасност за живота. По случая е образувано досъдебно производство.", "date": "2019.12.10", "title": "Двама братя се клаха с нож в Лом"}
{"url": "https://www.24chasa.bg/novini/article/7962025", "text": "Това заяви в специално видеообръщение американският посланик Н. Пр. Херо Мустафа на форум, организиран от омбудсмана Диана Ковачева по повод на Международния ден за правата на човека. Институцията отбеляза събитието с Ден на отворените врати и бе домакин на студенти-юристи от СУ, УНСС, НБУ и ЮЗУ с интерес към правозащитната тема. С приветствие към младите хора в инициативата се включи и Цвета Караянчева - председател на Народното събрание. „Няма по-естествено място да говорим за правата на човека от институцията на омбудсмана и то с млади хора, които са се посветили на юридическите науки. Всеки един млад човек трябва да знае правата си, защото живяхме във времена, когато имаше цензура, когато нямаше възможност да изкажеш свободно своето мнение, когато за изказване на мнение, те водеха някъде – там където трябва да мълчиш, където те малтретират. Това са времена, които безвъзвратно са отминали“, подчерта председателят на Народното събрание Цвета Караянчева и посъветва младите хора никога да не се притесняват да казват истината и смело да държат на мнението си. „Правата на човека са важна и неотменима ценност в целия свят. Инициативата на ООН тази година е напълно адекватна и нашето събитие е абсолютно в синхрон с нея – да дадем път на младите в защита на основните права. ООН днес казва, че младите хора трябва да бъдат активни в защита на основните права, затова институцията на омбудсмана покани студенти от юридическите факултети на университети от страната, които да се запознаят с работата на омбудсмана, който е основната национална правозащитна институция на България“, каза омбудсманът Диана Ковачева. Тя увери младежите, че вратите на институцията са отворени не само в днешния ден, но и занапред, ако искат да се занимават сериозно с правозащитни теми. Студентите имаха възможността да се запознаят на място с работата на омбудсмана по сектори - „Приемна на гражданите“, „Право на собственост“, „Международни стандарти и нормативна уредба“, „Права на потребители на административни и обществени услуги“ и др. Те зададоха и своите въпроси на омбудсмана, които бяха свързани с най-актуалната проблематика – чистотата на въздуха в столицата, защита на гражданите от банките и монополите и др. Студентите влязоха и в конкретен казус като им бе дадена възможност да измислят как да защитят от закриване едно училище от Североизточна България - казус, решен успешно преди време след намесата на омбудсмана.", "date": "2019.12.10", "title": "Херо Мустафа: Диана Ковачева ни тласка напред в борбата за правата на човека (Видео)"}
{"url": "https://www.24chasa.bg/novini/article/7962093", "text": "Уелският град Рексъм, бастион на Лейбъристката партия от 1935 г., на парламентарните избори в четвъртък може да избере консерваторка за свой представител. Това е признак, че Брекзит е променил политическия пейзаж в Уелс. Ако торите победят в този стар миньорски град на границата с Англия, това ще е добро предзнаменование за премиера Борис Джонсън. Миналия месец социологическите проучвания показваха, че Рексъм и още три избирателни района в северната част на Уелс ще се преориентират от Лейбъристката към Консервативната партия. \"Ако консерваторите спечелят мнозинство (в британския парламент), това отчасти ще стане благодарение на Уелс\", подчертава Роджър Оуън-Скъли, преподавател по политически науки в Кардифския университет. Рексъм \"се нуждае от малък брой гласове, за да си смени цвета\", смята той. Освен това сегашният депутат лейбърист от този избирателен район няма да се яви на тези избори. Това много усложнява задачата на основната опозиционна партия в Обединеното кралство. \"С оглед на силната подкрепа тук за излизането от ЕС, която пролича и на европейските избори през май, нещата за лейбъристите стават още по-трудни\", добавя Оуън-Скъли. На референдума през 2016 година в Уелс 52,5 процента от избирателите гласуваха за Брекзит. Рексъм гласува още по-категорично за излизане - 59 на сто. Загуба на влияние? Именно в такива региони, в които населението подкрепя Брекзит, се цели Джонсън, който фокусира цялата си кампания върху обещанието си за излизане от Европейския съюз в края на януари след три години и половина безкраен процес. Прогнозите са толкова благоприятни, че кандидатката от Консервативната партия Сара Атъртън дори си позволи да не участва в дебат, организиран от местен новинарски сайт, а предпочете да се срещне с министъра на здравеопазването Мат Ханкок, който бе в района по работа. \"Мисля, че това е проява на неуважение към жителите на Рексъм\", реагира кандидатката на Лейбъристката партия Мери Уимбъри, възпитаничка на Оксфордския университет, която работи в здравния сектор. Въпреки че лейбъристите продължават да са водеща политическа сила в Уелс, те започнаха да губят превъзходството си след създаването на уелски парламент през 1999 година. А на изборите в четвъртък тяхната нерешителност по темата Брекзит може да им струва скъпо в Уелс. Партията на Брекзита на Найджъл Фараж възнамерява просто да се възползва от тази колебливост с риск да раздели гласовете в лагера на застъпниците на Брекзита. \"Хората, които наистина вярват в излизането от ЕС, ще гласуват за нас\", опитва се да внуши нейният кандидат в Рексъм Иън Бъркли-Хърст. Брекзит, който насажда разделения Обещава да върне блясъка на Рексъм - пример за град, пострадал от затваряне на търговски обекти в центъра и засегнат от проблеми с бездомниците. Много избиратели са готови да минат в другия лагер, но някои все пак остават предани. Като 32-годишната Лора, студентка по психология в местния университет и ревностен привърженик на лейбъристите. \"Сама съм с четири деца. Пак започнах да уча и ми е трудно\", казва тази млада жена, на която са й омръзнали всички отлагания на Брекзита. \"Не съм голяма почитателка на Джереми Корбин (лейбъристкия лидер), но не виждам как може да стане по-зле (ако той стане премиер) за хора като мен, които живеят на социални помощи\", допълва тя. Срещу кандидатите консерватори, лейбъристи и тези от Партията на Брекзита се изправя лагерът на застъпниците за оставане в ЕС. В него влизат уелските националисти \"Плайд камри\", партията \"Либерални демократи\" и Зелената партия на Англия и Уелс. В Уелс този съюз ще се бори за повече от една четвърт от местата - повече, отколкото има на национално ниво - но не се очаква да окаже влияние, включително в Рексъм, смята Оуън-Скъли. Според него \"основният проблем е, че в него не влиза Лейбъристката партия\".", "date": "2019.12.10", "title": "Подкрепящият Брекзит Уелс - барометър за британските избори"}
{"url": "https://www.24chasa.bg/novini/article/7962100", "text": "Косатките, които все още имат баби по майчина линия, оцеляват по-дълго в сравнение с останалите, особено когато храната е оскъдна, предаде Франс прес, позовавайки се на публикация в сп. \"Протоколи на Американската академия на науките\". Изследването хвърля светлина върху рядък феномен при бозайниците - менопаузата. Женските косатки спират да се възпроизвеждат, след като прехвърлят 30 или 40 години, но продължават да живеят десетилетия след това - феномен, който се наблюдава единствено при тях, при хората и при три вида китоподобни - белуги, нарвали и гринди, предава БТА. Според една от хипотезите тази характеристика, известна като \"ефект на бабата\" при човека, позволява на женски след менопауза да помагат на потомците си. Досега обаче теорията не е тествана при косатки. \"Това е първият пример за ефект на бабата при вид, различен от човека, който преминава през менопауза\", казва ръководителят на изследването Даниъл Франкс от Нюйоркския университет. \"Подобно нещо е наблюдавано и при слонове, при които обаче женските са способни да се размножават до края на живота си. За целите на изследването учените са анализирали данни за две групи косатки, обитаващи крайбрежията на щата Вашингтон, САЩ, и Британска Колумбия, Канада, събирани в продължение на 40 години. Отделните индивиди са идентифицирани по формата на плавниците, петната в близост до перката и разнообразните драскотини по телата им. Полът им е определен според различната пигментация около гениталиите, както и по размера на перката при възрастен екземпляр. Семейните връзки са идентифицирани чрез наблюдение на социалната организация в групите. Учените са се фокусирали върху 378 индивида, за които е установено, че имат баби по майчина линия. Специалистите са открили, че при екземплярите, чиято баба е починала в предходните две години, смъртността е с 4,5 процента по-висока, отколкото при останалите. Тази зависимост се е оказала още по-отчетлива, когато храната е била по-оскъдна. С какво се обяснява това? Учените по-рано са установили, че по-възрастните косатки се изявяват като бавачки, водят групите си към по-изобилни на риба води и споделят плячката с по-младите.", "date": "2019.12.10", "title": "Първи пример освен при човека: бабите косатки помагат на внуците да оцелеят"}
{"url": "https://www.24chasa.bg/novini/article/7962127", "text": "Въвеждането на данък за престой в турски хотели ще бъде неприятна изненада за туристи, които вече са предплатили почивките си за Турция за 2020 г. Това заяви ръководителят на Федерацията на турските хотелиери Осман Айък, цитиран от ТАСС. Той посочи, че събирането на данъка от туристи, които вече са платили почивките си, може да бъде проблемно за туроператорите, предава БТА. Гостите ни са платили за почивки за 2020 г. още преди решението за въвеждането на данъците за престой в хотели. Това ще се превърне в истинска неприятна изненада за тях. По закон ще трябва да налагаме този данък на клиентите ни, посочи Айък. На 7 декември в турския Държавен вестник (\"Ресми газете\") бе публикуван законът, подписан от президента Реджеп Тайип Ердоган. Законът съдържа положение за въвеждане на допълнителен данък от 2 процента за престой в хотели на територията на страната. Първоначално - от 1 април до края на 2020 г., данъкът ще бъде в размер на един процент. Хотелиерите ще трябва да го маркират в сметките на клиентите за престоя им в хотел. Президентът има правомощия с указ да го намали наполовина или да го увеличи двойно. Данъкът ще бъде налаган за престой в хотели, мотели, апартаменти, къщи за гости и къмпинги. Законът важи и за посещения в развлекателни паркове, аквапаркове, ресторанти към хотели и др. Данъкът няма да бъде налаган за престой в студентски общежития, пансиони и почивни станции за учащи. Против новия данък се обявиха не само хотелиери, но и редица турски политици, главно представители на опозиционната Народнорепубликанска партия. Инициатор за въвеждането на данъка е управляващата Партия на справедливостта и развитието (ПСР) на Ердоган.", "date": "2019.12.10", "title": "Турските хотелиери: Данък за престой ще е неприятна изненада за туристите"}
{"url": "https://www.24chasa.bg/novini/article/7960957", "text": "Град Ханджоу, столицата на провинция Джъдзян и наричана често център на дигиталната икономика в Китай, преживява скок в икономическия си растеж и индустриалната трансформация, като се фокусира върху развитието на сектори като електронната търговия, изчисленията в облак, големите данни и дигиталната сигурност, предаде  . Данни за периода януари-септември показват, че индустриалното производство на дигиталната икономика в града е достигнало 270,6 милиарда юана (близо 39 милиарда долара), което е ръст от 15,9% на годишна база и с 9,2% повече спрямо ръста на градския БВП за същия период. Дигиталната икономика в момента заема 25,7% от БВП на Ханджоу, което я прави ключов двигател за растежа. Там се намира и централата на китайския интернет гигант „Алибаба\". Миналата година Ханджоу разкри петгодишен план, с който цели да се превърне във водещ град в страната по отношение на дигиталната икономика, фокусирайки се върху три пътя за развитие – индустриализация на дигиталните ресурси, дигитализация на индустриите и дигитализация на градското управление.", "date": "2019.12.10", "title": "Високите технологии се превръщат в основна движеща сила на град Ханджоу"}
{"url": "https://www.24chasa.bg/novini/article/7962147", "text": "Навсякъде в ЕС трябва да има върховенство на закона. Това заяви днес преди началото на заседанието на Съвета на ЕС по общи въпроси зам.-председателят на Европейската комисия Вера Йоурова. Целта е основните принципи на ЕС да бъдат спазвани там, където отиват средствата от общия бюджет, добави тя. Страните от ЕС са клуб на държави, обединени от общи принципи. Трябва да работим по обща яснота кои са тези принципи, посочи Йоурова, цитирана от БТА. По нейните думи доверието между държавите в ЕС може да бъде опазено, ако върховенството на закона е повсеместно. Тя съобщи, че все още се изготвят изискванията, по които предстои всяка година държавите в ЕС да бъдат оценявани за състоянието на върховенството на закона. Еврокомисарят по правосъдието Дидие Рейндерс добави, че е много важно първите общи доклади да бъдат изготвени догодина. Обещали сме на гражданите да не допуснем произвол в ЕС, правосъдието да бъде независимо, да има истинска академична свобода и свобода на изразяване, посочи френският министър по европейските въпроси Амели дьо Моншален. Холандският външен министър Стеф Блок добави, че е изключително важно европейските граждани да пътуват и да правят бизнес в ЕС сигурни, че навсякъде в Общността има законност. По неговите думи, когато върховенството на правото е под въпрос, ЕС трябва да действа. Съветът на ЕС изслушва днес за втори път Унгария по процедурата по чл. 7 за отнемане на право на глас в общностните институции заради постоянна заплаха за законността в страната. Европейските министри ще изслушат и доклад за обстановката в Полша, срещу която се води същата процедура. Повечето министри от ЕС и представителите на ЕК, говорили предварително днес, изразиха мнение, че в последните месеци обстановката в двете страни се е влошила.", "date": "2019.12.10", "title": "Зам.-шеф на ЕК: Навсякъде в ЕС трябва да има върховенство на закона"}
{"url": "https://www.24chasa.bg/novini/article/7962151", "text": "Те споделиха, че в Полша пазарът им е вече \"тесен\", изпълнили са всички пазарни ниши и затова търсят пазар в други страни. Смятаме, че България ще предостави добри условия за инвестиране и ще ни даде път към останалите страни от Балканския полуостров, посочи Дух. Сливен е с дългогодишни традиции в този отрасъл, заяви Владимир Русев, председател на Българо-полската търговска камара, който е сред организаторите на срещата. Той допълни, че гостите ще бъдат два дни в Сливенско, като им предстои да посетят местни мандри, където ще обменят специализирана информация, ще се запознаят с технологията, продуктите, капацитета и ще оценят възможностите за инвестиции.", "date": "2019.12.10", "title": "Полски млекопреработватели: Българското мляко е с много високо качество"}
{"url": "https://www.24chasa.bg/novini/article/7962716", "text": "В момента помпа и цистерна пътуват  Те ще източат горивото от ударената цистерна. \"В момента от нея има изтичане, тъй като е нарушена херметичността й\", каза Красимир Димитров от Столичната община. Той посочи, че няма риск за населението.  Инцидентът е станал около 14:00 ч. Димитров обясни, че автобусите са пренасочени да се движат в локалното, за да може пътниците да не са в района на инцидента. Взети са всички необходими мерки, а на място работят екипи на \"Столична община\", \"Пътна оплиция\" и пожарната. При катастрофата няма сериозно пострадали, все още не са ясни причините за инцидента.", "date": "2019.12.10", "title": "Вижте снимки на колата, забила се в бензиностанция в София (Снимки)"}
{"url": "https://www.24chasa.bg/novini/article/7960970", "text": "Китайската народна банка (КНБ) ще проведе в няколко града тестове за въвеждането на дигитална валута, се посочва в материал на финансовото списание „Цайдзин\" от този понеделник, предаде  . Първият тест е планиран за седмиците до края на годината в Шънджън и ще обхване някои от най-големите банки и телекоми в страната, според цитиран от изданието анонимен източник, близък до проекта. Впоследствие към него ще се включи също град Суджоу в провинция Джъдзян, а през следващата година пробната употреба на националната дигитална валута ще бъде разширена към повече сфери. Интернет гигантите „Алибаба\" и „Тенсент\" също ще участват в проекта, според материала. През октомври бившият кмет на град Чунцин Хуан Цифан заяви на финансов форум в Шанхай, че КНБ вероятно ще бъде първата национална банка в света, която ще пусне собствена дигитална валута. Според Цао Ин, зам.-директор на Института за изследвания на блокчейн към университета „Цинхуа\", през 2020 г. съревнованието в сферата на дигиталните валути ще се засили не само между централните банки и правителствата, но в него ще се включат също корпорации като „Фейсбук\" и транснационални финансови институции. „КНБ забърза графика си след като „Фейсбук\" обяви планове за собствена дигитална валута „либра\", поради опасения, че последната може да заеме водещо място в конкуренцията на глобалния пазар на криптовалути. Китай трябва да притежава свои еквивалентни „монетарни инструменти\", за да консолидира финансовия си суверенитет \", посочи той. „Пускайки дигитална валута по-рано от другите страни, КНБ ще бъде способна да формира правилата за трансграничните клирингови и разплащателни системи\", смята Ту Юнхун, професор в Международния финансов институт към Китайския народен университет. Според други китайски експерти, създаването на собствена дигитална валута ще ускори клиринговите услуги в юани и ще помогне за по-широката му употреба. През септември американската телевизия CNBC цитира представители на няколко големи компании, според които китайска дигитална валута ще подобри глобалните позиции на юана.", "date": "2019.12.10", "title": "„Цайдзин\": Пускането на китайска дигитална валута е неизбежно"}
{"url": "https://www.24chasa.bg/novini/article/7962778", "text": "Извършено е покушение над политика Токуитиро Тамадзава в град Мориока, префектура Ивате в Япония, предаде РИА Новости. Политикът е оцелял, съобщава телевизионния канал NHK, цитиран от БГНЕС. Според полицията 81-годишният Тамадзава е бил хоспитализиран с огнестрелна рана. Отбелязва се, че нищо не застрашава живота му. Според органите на реда, в полицейски участък е влязъл мъж с пистолет, който е казал, че той е този, който е застрелял бившия политик. Полицията го разпитва. Тамадзава е заемал министерски постове по време на политическата си кариера, включително ръководител на Министерството на отбраната и Министерството на земеделието. През 2009 г. се пенсионира.", "date": "2019.12.10", "title": "Покушение над бивш японски министър"}
{"url": "https://www.24chasa.bg/novini/article/7962776", "text": "До 31 декември 2021 г. се удължава срокът за продажба на пури, пурети и тютюн за лула, предназначени за вътрешния пазар, облепени с бандерол по образец, утвърден със Заповед номер ЗМФ-858 от 18 септември 2017 г. Това съобщи пресцентърът на Министерството на финансите. Удължаването на срока на валидност на бандеролите отчита спецификата на търговията с този вид акцизни стоки, за които предвид по-високата им стойност е необходим и по-дълъг период от време за продажба. С издадена от министъра на финансите заповед, която е публикувана днес в Държавен вестник, се създава сигурност за търговците да продадат оборотните си тютюневи изделия, без да се налага унищожаването на стоки, годни за консумация. Тютюневите изделия, които се продават в търговската мрежа, са с платен акциз и удължаването на срока за реализацията им няма да окаже влияние върху приходите от акциз в бюджета, се посочва в съобщението.", "date": "2019.12.10", "title": "Търговците ще продават пури и пурети със стар акцизен бандерол до 2021 г."}
{"url": "https://www.24chasa.bg/novini/article/7962817", "text": "Отриха мъртъв мъж в Рила. В полицията е подаден сигнал, че 44-годишен мъж от града е открит в дома си мъртъв. При извършения оглед на място следи от насили полицаите не са открили. Трупът е закаран за аутопсия в кюстендилската болница. Започнато е досъдебно производство, уведомен е дежурен прокурор. От ОД на МВР-Кюстендил уточняват, че намереният в неделя труп на мъж в отводнителен канал в Дупница е на 72-годишен местен жител/не както съобщено първоначално, че е на 58-годишен. Униформените стигнаха до безспорното доказателство след продължила повече от 40-часа работа, преди минути е извършено и разпознаване, трупът все още е в моргата на кюстендилската болница, 72-годишният мъж е живеел сам, информира dariknews.bg. Работата по започнатото досъдебно производство в полицията в Дупница продължава под наблюдението на прокурор.", "date": "2019.12.10", "title": "Откриха мъртъв мъж в град Рила"}
{"url": "https://www.24chasa.bg/novini/article/7962828", "text": "Европейският съюз е разпределил цялата сума от 6 милиарда евро, обещани за бежанците в Турция съгласно споразумението от 2016 г., което има за цел да спре миграцията към съюза, съобщи днес Европейската комисия, цитирана от ДПА и БТА. Но, по-малко от половината от тази сума - 2,7 млрд. евро, е изразходена досега, се посочва в изявление на Европейската комисия. 4,3 млрд. евро са обвързани с договори с помощни агенции. В замяна на това финансиране и други ангажименти Турция се съгласи през 2016 г. да спира мигрантите и бежанците в опитите им да достигнат Европейския съюз, чийто членки са силно поделени по въпроса как да се справят с новопристигналите, отбелязва ДПА. През последните месеци Анкара призова ЕС да увеличи помощта и се оплака, че обещаните средства не са отпуснати. Турция заплаши също \"да отвори вратите\" към ЕС за бежанците. Турция е приела най-голям брой бежанци от всички страни в света. В страната живеят четири милиона бежанци, включително 3,6 милиона сирийци. В момента ЕС финансира 95 проекта в Турция, а други 25 ще стартират в близките месеци, информира Комисията. Парите следва да се изчерпят до 2025 г. Благодарение на подкрепата на ЕС над 1,7 милиона бежанци от уязвими групи покриват свои основни нужди, като наем и лекарства, а над половин милион деца на бежанци посещават училище, заяви европейският комисар по управлението на кризи Янез Ленарчич. Финансирането е насочено към агенции на ООН, като детския фонд УНИЦЕФ и агенцията на ООН за бежанците, както и към неправителствени организации, сред които Международната федерация на Червения кръст и Червения полумесец, както и световната програма по прехраната. Анкара често се оплаква, че средствата не се отпускат през турската хазна, отбелязва ДПА.", "date": "2019.12.10", "title": "ЕС е разпределил 6 милиарда евро, обещани\nна Турция за бежанците"}
{"url": "https://www.24chasa.bg/novini/article/7962827", "text": "На изборите във Великобритания, доминирани от темата за Брекзит, младите избиратели, които досега нямаха думата при вземането на решение дали страната да напусне Европейския съюз, може би държат ключа към победата. При условие, че бъдат подтикнати да гласуват, предава БТА. Отдавнашна истина на британската политика е, че младите хора не са толкова активни избиратели като по-възрастните. На последните избори през 2017 г. само малко повече от половината от тези избиратели, които са под 35-години гласуваха, в сравнение със 70 процента от онези, които са над 60-годишни. Но това може да се промени. Според официални данни 3,85 милиона души се регистрираха за вота между деня, в който бяха насрочени изборите - 29 октомври, и крайният срок - 26 ноември, от които две трети са под 35 години. Броят на новорегистрираните е почти три пъти по-голям, отколкото е бил на изборите през 2017 г. Ейми Хили от организацията \"Гласувай за бъдещето си\", работеща за увеличаване на участието на младите в изборите, казва, че числата са \"наистина окуражаващи и показват, че политиката привлича достатъчно голямо внимание, че да накара повече млади хора да гласуват\". Това не означава обаче, че младите избиратели харесват това, което виждат. Мнозина от тях не изглеждат впечатлени от избора между консерваторите на премиера Борис Джонсън, основната опозиционна Лейбъристка партия на Джереми Корбин и шепата по-малки партии. \"Смятам, че всички са непривлекателни\", каза 21-годишният студент по право Калъм Нелсън, който присъства на предизборна проява на местни кандидати в неговия Лондонски колеж, и добави: \"Изкушавам се да се откажа от правото си да гласувам\". Близо 46 милиона души имат право да гласуват на изборите на 12 декември, за да изпратят 650 представители в Камарата на общините. Сред тях са и стотици хиляди, които са били твърде млади, за да участват в британския референдум за Брекзит през 2016 г. Възрастта за гласуване във Великобритания е 18 години, въпреки че лейбъристите и други партии, включително центристката партия Либерални демократи и екологичната Зелена партия на Англия и Уелс, искат тя да падне до 16 години. Настоящата избирателна кампания е продукт от гласуването през 2016 г., в което британците решиха с 52 процента \"за\" и 48 процента \"против\" да напуснат ЕС след почти четири десетилетия членство. Изминаха повече от три години, а страната остава член на ЕС. Джонсън настоя за избори през декември, които се свикват повече от две години преди редовните, с надеждата да спечели мнозинство и да излезе от британската политическа безизходица около Брекзит. Той казва, че ако консерваторите спечелят мнозинство, ще убеди парламента да гласува неговата сделка за Брекзит и Великобритания ще излезе от ЕС преди сегашния краен срок, 31 януари. Лейбъристите казват, че ще договорят нова сделка за Брекзит, и след това ще предоставят на избирателите избор между това да напуснат при тези условия или да останат в блока. Партията има също радикален вътрешен дневен ред - обещава да национализира ключови предприятия и обществени услуги, да увеличи минималната заплата и да предостави на всички безплатен достъп до интернет. Въпреки че повечето социологически проучвания дават на Консервативната партия на Джонсън значителна преднина, вълната от нови млади гласоподаватели е добра новина за лейбъристите, които искат да направят обрат и да спечелят парламентарните избори за първи път от 2005 г. Младите избиратели е по-вероятно от по-възрастните да се противопоставят на Брекзит, който ще сложи край на правото на британците да живеят и работят в 27 други европейски страни, и ще има значими, макар и засега неизвестни, икономически последици. Мат Уолш, старши преподавател по журналистика в Университета в Кардиф каза, че младите избиратели активно подкрепят също така отмяната на таксите за обучение и по-решителните мерки срещу климатичните промени. И двете политики са \"в центъра на обещанията, които Лейбъристката партия отправя към младите хора\". Стратегията на лейбъристите е \"да се опитат да привлекат тези липсващи избиратели, да ги подтикнат да се регистрират като гласоподаватели, и да подкрепят политиките им\", каза той. Лейбъристката партия харчи повече от главния си съперник за кампания в социалните медии, като изпраща потоци от послания във Фейсбук и Инстаграм. Лейбъристите изпреварват по разходи консерваторите и в Снапчат, чийто потребители обичайно са по-млади от тези на другите мрежи. Туитър забрани всякаква политическа реклама. Лейбъристите подтикнаха също младите хора да се регистрират за изборите, като разпространиха послания чрез туитове от свои привърженици сред знаменитостите, включително рапъра Стормзи. Корбин качи линк към правителствения сайт за регистрация за гласуване 26 пъти в Туитър и 31 пъти във Фейсбук в месеца преди изтичането на крайния срок. Джонсън, напротив, изобщо не качи нито линк, нито думите \"регистрирайте се\" в Туитър, а само веднъж във Фейсбук. Въпреки че някои анализатори предвиждат, че младите може да произведат същинско земетресение, други са предпазливи. Това са редки за зимния сезон избори и избирателната активност може да спадне, ако 12 декември е дъждовен и студен. Трудно е да се предвиди също доколко решението на избирателите ще бъде мотивирано от Брекзит, и доколко от вътрешни теми. \"В момента ми е дошло до гуша от Брекзит\", каза Сузи Чилвър, студентка първокурсничка по политически науки в Университета в Бристол, Югозападна Англия, и добави: \"За мен са важни въпроси като социалните жилища, здравеопазването и най-вече социалните проблеми и външната политика\". Константинос Матакос, старши преподавател в катедрата но политическа икономия в \"Кингс колидж\" в Лондон, каза че съществува схващане, че младите избирателите са \"по-лейбъристки настроени\". Но той каза, че в крайна сметка въздействието им върху крайния резултат ще зависят от фактори като географското им разположение и дали те ще отидат до урните. \"Трудно е да се твърди, че повишаването на броя на новорегистиралите се избиратели несъмнено ще облагодетелства лейбъристите за спечелване на депутатски места\", каза той. Някои млади избиратели са съгласни, че лейбъристите не бива да смятат подкрепата им за гарантирана. \"Хората мислят, че студентите определено ще гласуват за Лейбъристката партия\", каза 19-годишната студентка в \"Уестминстър Кингсуей колидж\" в Лондон Моли Джоунс и добави: \"Но за много от тях, с които съм говорила, нещата не стоят така. Те ще гласуват за Либералните демократи или за Зелените, или дори за консерваторите\". \"Във всички партии в момента цари объркване и лидерите са ужасни\", каза тя и допълни: \"Това прави наистина трудно да се гласува за някого, но трябва просто да не му мислиш много, и да гласуваш\".", "date": "2019.12.10", "title": "Младите британски гласоподаватели са решаващи за парламентарните избори"}
{"url": "https://www.24chasa.bg/novini/article/7962845", "text": "„Вашите победи и успехи на терена на науката както у нас, така и в чужбина винаги ни изпълват с гордост. „Воювайки“ на този изключително труден терен вие не само отстоявате себе си и работите за напредъка на науката, но и за бъдещето на България. Едно бъдеще, което все повече се доминира от науката, иновациите и дигитализацията“. С тези думи президентът Румен Радев се обърна към участниците в Деветата годишна среща на олимпийските отбори по природни науки. Това съобщиха от прессекретариата му. Тържественото събитие се състоя днес в Националния археологически институт с музей при БАН. Държавният глава подчерта, че успехите в настоящия състезателен сезон са впечатляващи – за България са спечелени 79 медала и грамоти от различни олимпиади. Президентът открои невероятните постижения на българските олимпийци като един от най-важните фактори за привличане на преки чуждестранни инвестиции в България. „За да може една държава със седем милиона население да се мери с гиганти като САЩ, Русия, Китай и Япония, тя трябва да има най-важния капитал за всяка една нация – талантливи млади хора с огромен потенциал, които са надеждата за бъдещето на България“, посочи Румен Радев. Президентът се обърна към ръководителите, преподавателите, треньорите и олимпийските отбори по природни науки на България и им благодари за всеотдайността, упоритостта, енергията и вярата. „С всеотдаен и безрезервен труд вие утвърждавате нашата силна българска школа, давате перспектива в бъдеще и от нас се учат много други“, отбеляза още на церемонията държавният глава.", "date": "2019.12.10", "title": "Радев се срещна с участниците в олимпийските отбори по природни науки (Снимки)"}
{"url": "https://www.24chasa.bg/novini/article/7962888", "text": "Разработен е вариант на нов график за подаване на вода за община Перник. Предлага се да се подава вода за част от населените места от 16.00 до 22.00 ч., а някои от селата да имат през ден водоснабдяване. Това съобщи пред журналисти министърът на регионалното развитие и благоустройството Петя Аврамова, предаде БТА. С това предложение ВиК Перник гарантира, че в определените часове и дни ще може да се осигури нормално водоподаване, защото в двуразовия режим, който в момента съществува, не могат да се попълнят резервоарите за снабдяване на високите точки на Перник, каза министърът. ВиК-Перник ще даде утре официално предложението на кмета на Перник и с негово становище и потвърждаване този режим ще бъде въведен, уточни министърът.", "date": "2019.12.10", "title": "Аврамова: Разработен е нов график за водата в Перник"}
{"url": "https://www.24chasa.bg/novini/article/7962890", "text": "\"Към момента ЕС не разполага с оценка на риска за човешкото здраве от въвеждането на 5G технологията. Европейската комисия зае позиция, че такава оценка не е необходима, въпреки предупрежденията на част от научната общност. Намирам това за безотговорно. Поради тази причина отправих предложение към научния панел на Европейския парламент - SТОА, да изготви изследване за потенциалните ефекти върху здравето и околната среда от въвеждането на 5G мрежите. Неслучайно в редица европейски страни има протести срещу прокарването на технологията. Брюксел трябва да се научи да се вслушва в притесненията на хората, а не да действа технократски.\" Това мнение изрази Иво Христов, евродепутат, член на Комисията по промишленост, изследвания и енергетика в ЕП, който бе домакин на събитие на тема: \"Разгръщане на 5G технологията в ЕС - възможности и предизвикателства\". Христов също така е сред новите членове на Панел за бъдещето на науката и технологиите (STOA) - научният инструмент за изработване на политиките на Европейския парламент. Според Иво Христов 5G е революция, която ще промени из основи начина, по който живеем, работим и правим бизнес. Той коментира още, че технологията е призвана да бъде гръбнакът на европейската дигитална икономика и двигател за иновациите, също както и че тя има амбицията да промени из основи различни сектори като транспорта, енергетиката и здравеопазването. \"Това се възприема като естествена еволюция, тъй като светът, в който живеем, е все по-свързан. Същевременно, Европа изостава в разгръщането на и внедряването на 5G, а тази инфраструктура има потенциал да създаде стратегическо предимство и да направи икономиката на Съюза по-конкурентоспособна, от което ще спечелим всички.\" Българският евродепутат припомни, че през 2016 г. Европейската комисия е приела план за действие, който предвижда стартирането на 5G търговски услуги до 2020 г. В него е заложена целта покритието да обхване всички градски зони и основни пътни артерии до 2025 г. От лятото на тази година официално започнаха тестовете на мобилната мрежа от пето поколение и в България. \"Процесът изглежда необратим. Споменавам го като проблем, защото за пореден път индустрията поставя в изкуствена засада всички други тревоги и съображения: здравни, екологични, етични и свързани със сигурността на данните. Именно необратимостта на процеса би следвало да ни накара да обърнем внимание и на предизвикателствата, които носят със себе си мобилните мрежи от пето поколение. Наред с многобройните предимства, вярвам, че трябва да обърнем сериозно внимание и на възможните рискове свързани с киберсигурността и потенциалните ефекти върху околната среда и човешкото здраве. Събитието, имащо за цел да отвори поле за дискусия относно ползите и предизвикателствата от внедряването на 5G мрежите, като разгледа темата от всички ъгли, се проведе в сградата на Европейския парламент в Брюксел. В откриването му участие взе и българският комисар Мария Габриел, която отговаря за изследванията, образованието и културата в новата Европейската комисия. Своите гледни точки по темата представиха Джереми Годфри, председател на Органа на европейските регулатори в областта на електронните съобщения (ОЕРЕС), Марк Ванкопеноле (Nokia, ръководител на звеното, отговарящо с комуникацията с правителството, Белгия), Ласло Тот (ръководител „Публична политика“ за Европа на Международна асоциация на мобилните оператори (GSMA), Пол Ланоа (почетен член на ЕП и председател на екологичната организация GRAPPE), проф. Владимир Пулков (ръководител на лаборатория „Интелигентни комуникационни инфраструктури“ в София Тех Парк), Жорж Оиконому (старши инженер в 5G екипа на VMware), Мишел Ривази, член на ЕП и известен еколог. Дискусията бе модерирана от Самюел Столтън от EURACTIV, като в нея се включиха и експерти по 5G, представители на университетската общност в България, IT сектора, дигитални предприемачи и представители на български медии.", "date": "2019.12.10", "title": "Иво Христов предложи изследване на ефектите върху здравето от въвеждането на 5G"}
{"url": "https://www.24chasa.bg/novini/article/7962927", "text": "С обща декларация, в която отново иска да се спрат дългосрочните договори с американските централи, излязоха във вторник КРИБ, БСК, Асоциацията на индустриалния капитал в България и КНСБ. Ето какво са казва в становището им: Дългосрочните договори за изкупуване на електроенергия по преференциални цени от \"Ей и Ес - 3С Марица изток 1\" и \"Контур Глобал Марица изток 3\" трябва да бъдат прекратени преди обявяването на търг за капацитети. Поводът да повдигнем остро въпроса отново точно сега е фактът, че инвестицията на една от централите вече е напълно изплатена. Това бе потвърдено и от Брюксел, и от наетата от българското правителство водеща световна консултантска компания. Категорични сме, че българските потребители нямат „излишни“ милиони за неправомерни печалби чрез недопустима държавна помощ. В същото време цените на електроенергия за индустрията в България отново са най-високи в ЕС и търпението ни се изчерпва. Време за поредно отлагане вече няма. Предстои въвеждане на капацитетен механизъм, при който въглищните централи могат да получат средства в конкуренция с други производители от страната и чужбина и съобразно европейските правила /след нотификация – допустима държавна помощ/. Каква е ситуацията с въпросните две централи? По силата на подписани договори преди присъединяването на България към ЕС те получават в противоречие с правото на ЕС държавна помощ. Само за регулаторната година от 01.07.2019 г. до 30.06.2020 г., без необходимото в такива случаи одобрение от ЕК, над 700 млн. лв. ще се платят непазарно на инвеститорите в \"Ей и Ес – 3С Марица изток 1\" и \"Контур Глобал Марица изток 3\", от които 301 млн. лева са за втората, изплатена напълно електроцентрала. Припомняме, че държавните гаранции за инвестиции се забраняват от Договора за функциониране на ЕС, който е подписан и от България по време на присъединяването. Да, двете централи са нужни на българската енергийна система. Без тяхното производство няма да има достатъчно електроенергия. Да, те ползват местен ресурс – български въглища. Но за тях важат същите правила и закони. Конкуренцията и върховенството на правото е за всички! Крайно време е компетентните органи да вземат мерки, за да се прекрати ненужното натоварване на българския бизнес и да се потърси отговорност на тези, които е трябвало да предложат навременни решения и действия за прекратяване на неправомерната тежест за българския бизнес и домакинства. Поради важността на поставените въпроси настояваме за обсъждане в тристранен формат на предприети действия за прекратяване на дългосрочни договори, подготвени предложения за механизми за капацитети и текста на актуализирания Интегриран план за енергетиката и климата.", "date": "2019.12.10", "title": "Бизнес и синдикати: Спрете договорите с американските централи"}
{"url": "https://www.24chasa.bg/novini/article/7962891", "text": "Окръжна прокуратура- Благоевград е постигнала споразумение с подсъдимите А. В., Е.Л. и С.А., обвинени за извършен опит за контрабанда на високорисково наркотично вещество през границата на страната. Подсъдимият А.В. умишлено склонил С.А. и Е.Л. да пренесат хероин през границата на България с Гърция. За целта той набавил около 170 грама дрога, разпределена на две части, и ги улеснил чрез даване на разяснения. На 4 септември т. г. Е.Л. и С.А., в района на ГКПП Кулата-Промахон, направили опит да пренесат наркотика с лек автомобил \"Ауди\", но били разкрити. Съдът е одобрил сключеното между страните споразумение. На А.В. е наложено наказание от 3 години затвор при общ режим на изтърпяване. Наказанията за извършителите на престъплението – С.А. и Е.Л., са съответно две години и шест месеца  и две години \"лишаване от свобода\", с 5-годишен изпитателен срок. Хероинът на стойност 8383,50 лева, е предаден за унищожаване. Лекият автомобил е отнет в полза на държавата. Определението на съда има последиците на влязла в сила присъда.", "date": "2019.12.10", "title": "Осъдиха трафиканти на хероин за Гърция"}
{"url": "https://www.24chasa.bg/novini/article/7962985", "text": "Демократите в Камарата на представителите на САЩ обявиха обвиненията срещу президента Доналд Тръмп - злоупотреба с власт и възпрепятстване на разследване на Конгреса, предадоха Ройтерс и БТА. С това Тръмп става третият американски президент в историята, подложен на импийчмънт, отбелязва агенцията. Председателят на юридическата комисия в Камарата Джералд Надлър заяви, че оказвайки натиск върху Украйна, Тръмп е злоупотребил с властта си. Той подчерта, че никой, дори президентът на САЩ, не стои над закона. Не е лесно за нас да предприемем тези действия, но сме дали клетва да отстояваме конституцията, каза Надлър на пресконференция, огласявайки двете обвинения, посочва ДПА. Юридическата комисия ще се събере по-късно тази седмица да обсъди обвиненията. Очаква се Камарата в пълен състав да гласува обвиненията следващата седмица, отбелязва Ройтерс.", "date": "2019.12.10", "title": "Демократите обвиниха Тръмп в злоупотреба с власт и спънки на разследване"}
{"url": "https://www.24chasa.bg/novini/article/7960988", "text": "През последните три десетилетия Китай постигна значителен напредък в човешкото развитие, като между 1990 и 2018 г. ръстът на индекса на човешкото развитие (ИЧР) е бил 51,1 процента, според доклад на Програмата за развитие на ООН (ПРООН). Това съобщи  . В понеделник в Пекин ПРООН публикува доклад, озаглавен „Отвъд доходите, отвъд средните стойности, отвъд днешния ден\", който се фокусира върху неравенствата в човешкото развитие през XXI век. „Напредъкът на Китай в развитието през последните три десетилетия е забележителен\", заяви Беате Транкман, ръководител на мисията на ПРООН в Пекин по време на представянето. Китайския индекс на човешкото развитие е нараснал от 0,550 през 1990 г. до 0,758 през 2018 г., което прави страната единствена в света от 1990 г. насам, която е преминала от групата с ниско към тази на страните с високо развитие. „Китай изигра съществена роля в глобалния напредък на борбата с бедността, извеждайки около 750 милиона души от крайната бедност в селските райони. Без китайските усилия светът щеше да изглежда съвсем различно по този показател. Това е сериозно постижение и сериозните инвестиции показват колко голямо внимание отделя Китай на образованието\", отбеляза Транкман.", "date": "2019.12.10", "title": "ПРООН: Китай постигна забележителен напредък в човешкото развитие"}
{"url": "https://www.24chasa.bg/novini/article/7962987", "text": "На конференцията на ООН за климата в Мадрид официално започна фазата на правителствените преговори, предаде ДПА. Изпълнителният секретар на световната организация по проблемите на климатичните промени Патрисия Еспиноса посочи, че според красноречиви научни данни светът \"върви в погрешна посока\", предава БТА. \"Ние тровим самите елементи, които пазят живота на нашата планета, а в същото време правителствата продължават да субсидират индустриалните отрасли, базирани на фосилни горива. Цялостните ни консуматорски навици съвсем малко са се променили, а докладът на ООН по въпроса показва, че (вредните) емисии продължават да растат\", каза тя. Генералният секретар на Световната метеорологична организация Петери Таалас предупреди за последствията от климатичните промени, включително мощните бури и урагани, суши и наводнения. Той добави, че нараства гладът в света. Близо 85 процента от енергията идва от въглища, петрол и газ, а само 15 на сто от ядрена, водна енергия и възобновяеми източници, отбеляза Таалас. Според него все още има време световните системи да бъдат променени, но това трябва да стане в близките 10 до 30 години, за да бъдат успешно реализирани Парижките споразумения за климата. Испанската министърка на околната среда Тереза Рибера откри високия сегмент на преговорите в Мадрид и призова да се спазва очертаната световна програма за защита на климата и да се укрепва международното сътрудничество по въпроса. Някои правителства гледат на проблемите на околната среда в краткосрочен план и главно с оглед на вътрешните си проблеми, а това е погрешно, посочи тя. Експерти и представители от близо 200 страни дойдоха в испанската столица преди седмица с цел да изработят правила за изпълнение на Парижките споразумения за климата от 2015 година. Очаква се мадридската среща да продължи две седмици.", "date": "2019.12.10", "title": "ООН: Ние тровим елементите, които пазят живота на нашата планета"}
{"url": "https://www.24chasa.bg/novini/article/7963024", "text": "Възстановява се движението на автомобили по бул.\"Цариградско шосе\", съобщиха от пресцентъра на Столичната община. По рано днес  .                                                                                                                                                                                                                                                                                                                                ", "date": "2019.12.10", "title": "Възстановено e движението по столичния бул.\"Цариградско шосе\""}
{"url": "https://www.24chasa.bg/novini/article/7963071", "text": "За успех в борбата с климатичните промени ще е нужно не чудо, а водачество, заяви Майкъл Блумбърг на конференцията на ООН за климата КОП25 в Мадрид, предаде Франс прес. Милиардерът, който наскоро се включи в първичните избори на демократите за президентския вот през 2020 г., посети конференцията, за да увери, че американците продължават да са ангажирани в борбата с глобалното затопляне въпреки обявеното от президента Доналд Тръмп оттегляне от Парижкото споразумение за климата. \"Следващият президент на САЩ трябва да сложи край на всички субсидии за фирмите от сектора на изкопаемите енергоизточници и за добива им. Това включва данъчните облекчения и други специални режими\", заяви Блумбърг, цитиран от БТА. \"Президентът трябва да реинвестира тези средства във възобновяеми енергоизточници, които ще създадат множество нови работни места\", добави той в реч на проява за финансирането на климатичния преход, организирана от испанското правителство. \"Накратко казано, за победа на климатичните промени няма да е нужно някакво чудо, няма да са нужни неограничени ресурси. Ще е нужно водачество и здрав разум. Вярно е обаче, че американското правителство показва значителен дефицит на здрав разум\", иронизира Блумбърг.", "date": "2019.12.10", "title": "Блумбърг: Борбата с климатичните промени иска водачество, а не чудо"}
{"url": "https://www.24chasa.bg/novini/article/7963001", "text": "Американският град Шелдън в щата Вашингтон постави световен рекорд, след като управата запали светлинната украса едновременно на 797 коледни дръвчета, предаде ЮПИ. Инициативата премина под патронажа на Търговската камара на града. Организаторите по този начин изтъкнаха дърводобивното минало на региона и неговото място като предпочитана коледна дестинация. Новото постижение подобрява предишния рекорд от 559 коледни дръвчета със запалени светлини, поставен от телевизионния канал \"Холмарк\".", "date": "2019.12.10", "title": "Американски град постави рекорд за 797 елхи със запалени светлини (Видео)"}
{"url": "https://www.24chasa.bg/novini/article/7963442", "text": "Контролът на въоръженията, Украйна и Сирия ще са теми на обсъждане в срещите на президента Доналд Тръмп и държавния секретар на САЩ Майк Помпейо с руския външен министър Сергей Лавров, който е на първото си посещение във Вашингтон от май 2017 г., предадoха Асошиейтед прес и БТА. Визитата на Лавров обаче е помрачена от обявяването на свързани с Украйна обвинения на Камарата на представителите към Тръмп и оплакванията на президента от доклад на вътрешния надзорен орган на Министерството на правосъдието, в който се заключава, че ФБР е имало основание да разследва отношенията между предизборния екип на Тръмп през 2016 г. и Русия, отбелязва АП. Лавров се срещна с Помпейо в Държавния департамент, а предстои двамата да отидат в Белия дом, където ще се срещнат с Тръмп. Вчера Помпейо каза за телевизия Уан Америка нюз нетуърк, че Тръмп е поискал от него да работи по двустранните търговски отношения и че той и Лавров ще обсъдят и въпроси от контрола на въоръженията.", "date": "2019.12.10", "title": "Контролът на въоръженията, Украйна и Сирия\nсред темите на Тръмп и Помпейо с Лавров"}
{"url": "https://www.24chasa.bg/novini/article/7963467", "text": "Цените на е-винетките за всички категории пътни превозни средства остават непроменени и през 2020 г. Собствениците или водачите на леки коли ще може да купят уикенд винетка за 10 лв., седмична – за 15 лв., месечна – за 30 лв., тримесечна – за 54 лв. или годишна – за 97 лв. Камионите и автобусите с обща технически допустима максимална маса над 3,5 т ще продължат да ползват е-винетка до въвеждането на тол системата, не по-късно от 1 март 2020 г. Цените на дневните, седмичните и месечните винетките за тях остават без промяна. Дневната винетка за всички превозни средства над 3,5 тона струва 23 лв. Това съобщават от БГТОЛ. За превозните средства с обща технически допустима максимална маса между 3,5 и 12 т, екокатегория Евро 0, I или II, седмичната е-винетка остава 53 лв., а месечната - 105 лв. За екокатегория Евро III, IV, V или EEV – седмичната е-винетка е 40 лв., а месечната – 80 лв. Седмичната винетка за тежкотоварните камиони с маса над 12 т и с екокатегория Евро 0, I или II струва 87 лв,. а месечната – 174 лв. За емисионен клас Евро III, IV, V или EEV седмичната винетка е 67 лв., а месечната – 134 лв. Е-винетки могат да бъдат купени по няколко начина, предлагани от АПИ – чрез сайта bgtoll.bg, чрез мобилното му приложение, както и на пунктове за продажба – на гише срещу плащане в брой или чрез терминал за самотаксуване – с карта. Гишета има на ГКПП „Калотина“, „Капитан Андреево“, „Кулата“, „Дунав мост“ – Русе и „Дунав мост“ – Видин, „Станке Лисичково“ и „Силистра“, както и в 27 Областни пътни управления в цялата страната. Валидността на вече купена е-винетка може да се провери на сайта bgtoll.bg. От бутона „Проверка на винетка“, чрез въвеждане на регистрационния номер на автомобила и държавата, в която е регистриран той, всеки може да получи информация за крайния срок, независимо откъде е купена – от търговски обекти на Агенция „Пътна инфраструктура“ или в търговската мрежа на партньорите на АПИ. Статусът може да е „активен“, „с изтекъл срок“ или „неизползван“ в случаите, когато винетката е купена с отложен старт до 30 дни начална дата на валидност. Собствениците на автомобили, които имат е-винетки, издадени чрез Агенцията за социално подпомагане, могат да проверят валидността им на сайта на АПИ – https://social.api.bg. Бутонът е с надпис „Проверка на е-винетка, издадена чрез Агенция за социално подпомагане“. Информацията за срока на годишната безплатна винетка се появява след въвеждане на регистрационния номер на автомобила.", "date": "2019.12.10", "title": "Няма да вдигат цените на е-винетките през 2020 г."}
{"url": "https://www.24chasa.bg/novini/article/7963483", "text": "Новите предизвикателства за сигурността на държавите и бизнеса са свързани с киберпространството и опазването му от хакери, организирани престъпни групи и дори терористични групировки. За това е нужно публично-частно партньорство, което да започне веднага, както и единна европейска визия за киберсигурността, която да е базирана на европейските ценности. Това бе изводът от кръглата маса на тема “Публично-частно партньорство в сферата на киберсигурността: Инвестиционни политики”. Организаторите на събитието - Съюзът за стопанска инициатива, Българската асоциация и Европейската организация по киберсигурност, събраха топексеперти от държавни и частни компании. “Една от основните теми по въпросите за киберсигурността в Брюксел е суверенитетът на данни, който се губи от държавите заради дигитализацията и глобализацията на икономиката”, обясни един от спецалните гости - Луиджи Ребуфи, генерален секретар на Европейската организация по киберсигурност. И обясни, че в момента нямаме контрол над данните си, не знаем как се управляват, но и не осъзнаваме, че те имат стойност. Това трябва да е една от основните задачи на новата Европейска комисия, а киберсигурността трябва да намери място и в следващия бюджет. Той категоричен, че най-добрият отговор на тази заплаха е публично-частното партньорство, защото проблемът засяга цялото общество. Щетите от кибератаките достигат 1000 млрд. долара към днешна дата, а разходите за киберсигурност възлизат едва на 115 млрд. годишно, обясни още Ребуфи. И подчерта, че са необходими регулации и правила. Според него частният и публичният сектор трябва да обменят информация, за да могат бързо да реагират в случай на кризисна ситуация. Важно за бизнеса е въвеждането на схеми за сертифициране на европейско равнище по отношение на киберсигурността. Той открой и новите предизвикателства - 5G мрежата, а и също така квантовите изчисления, изкуственият интелект, 6G мрежата и блокчейна. Ключът към сигурността на интернет пространството са образованието, споделянето на опит и сертифицирането, каза консултантът на израелското правителство по темите на киберсигурността Орен Елимелех. Той сподели, че Израел създава бюро за киберсигурност още през 2010 г. Всички държавни институции пък имат единен стандарт за киберсигурност. Имат и национален телефон, на който всеки може да получи безплатна информация за киберсигурност. Експертите се обединиха и около това, че е нужен закон за киберсигурността. Зачестилите киберинциденти обуславят нуждата от обща платформа за киберсигурност в ЕС, каза вицепремиерката Марияна Николова. Тя съобщи, че предстои да се сформира съвет за киберсигурност, а първото му заседание ще е след Нова година. Киберетиката ще залегне в Кодекса за поведението на служителите в държавната администрация, обяви още тя. Почти всички държави изграждат кибервойски и киберкомандвания, за да се справят със заплахите, обясни доц. Иван Христозов от Военната академия. Членът на комисията за защита на личните данни Веселин Целков смята, че всички институции трябва да действат заедно, защото са нужни огромни усилия, които трябва да се организират правилно. “Киберсигурността не се прави от 2-ма души, заключени в тъмна стая на половин работен ден”, категоричен бе той. ", "date": "2019.12.10", "title": "Експерти: Трябват европравила за киберсигурността"}
{"url": "https://www.24chasa.bg/novini/article/7963498", "text": "„Изправени сме пред екологична криза, която се задълбочава и няма време за губене. Ако не се вземат мерки сега, бездействието ще доведе до още повече проблеми. Някои от тях вече са факт - пожари, наводнения, превишени норми на замърсяване на въздуха в големите градове, в това число и в София.“ Това заяви лидерът на ПЕС и български евродепутат Сергей Станишев на форум в Мадрид на тема борба с климатичните промени. Събитието беше организирано от ПЕС, Групата на социалистите в ЕП и Испанската социалистическа работническа партия. Освен активисти, граждани, представители на академичните среди и неправителствени организации, сред присъстващите бяха Тереза Рибейра, министър за екологичния преход на Испания, Ираче Гарсия, лидер на Групата на социалистите в ЕП, Мария Жоао Родригес, ръководител на Фондацията за европейски прогресивни изследвания, евродепутати, както и членове на Комитета на регионите. „Има три подхода за решаването на този проблем. Зелените призовават за спешни мерки, но пренебрегват социалния аспект. Според десницата по-категоричните ходове трябва да бъдат отложени за неопределеното бъдеще. В подобен сценарий обаче проблемите само ще се задълбочат, а преходът ще става все по-скъп. Криза от подобен мащаб се плаща с качество на живот, загуби на работни места, човешки животи и здраве.“, категоричен беше Станишев. „Решението, което социалистите предлагаме, е червено-зелен преход - преход, който държи на социалния аспект. Ние сме единствените, които разглеждаме въпроса не само от екологична, но и от икономическа и социална перспектива. Настояваме и разработваме план, който да подкрепя работниците и индустриите да преминат по-плавно към по-устойчиво бъдеще, за да не се губят шоково работни места и поминък. Нашето политическо семейство е най-добре подготвено да води тази промяна към по-социална и устойчива Европа. Доволен съм, че политиките, за които настоявахме и по време на кампанията за европейските избори, се превърнаха във водещи приоритети на новата Европейска комисия. Неслучайно, Европейският зелен пакт беше поверен на Франс Тимерманс, а друг социалист - португалката Елиза Ферейра, комисар за кохезия и реформи, ще отстоява средства за справедлив преход.“ По-късно днес, министри от лявото политическо семейство ще обсъдят усилията на социалистите по темата на извънредна среща на Мрежата на ПЕС, посветена на околната среда, климата и енергийния преход. На нея испанският държавен секретар Уго Моран ще информира за хода на дискусиите от конференцията на ООН по изменението на климата. В сряда се очаква Франс Тимерманс да представи Европейския зелен пакт пред евродепутатите на извънредно пленарно заседание в Брюксел.", "date": "2019.12.10", "title": "Станишев: Климатичните промени изискват спешни мерки, но и справедлив преход"}
