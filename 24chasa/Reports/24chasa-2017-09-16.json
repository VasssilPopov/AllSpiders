{"url": "https://www.24chasa.bg/novini/article/6451055", "text": "Всички забележителни паметници, сгради и места от България ще бъдат събрани на 15 дка под Балдуиновата кула на Царевец. Новата туристическа атракция на старопрестолния град - паркът с макети “Търновград - духът на хилядолетна история”, се открива на 22 септември и по завършването му се работи ударно, видя репортер на “24 часа”. Оформянето на уникалната за България атракция е под личното ръководство на украинския инвеститор Александър Меншиков, който ще стопанисва общинския терен в следващите 10 години. “43 обекта ще бъдат поставени сега, а останалите ще бъдат на местата си до пролетта, тъй като срокът за изработка на един макет е от 3 до 9 месеца”, обяснява Меншиков. Украинският електроинженер се е докоснал лично до всяка една българска светиня, подредена в парка му. “Бяхме заедно с нашите художници, проектанти, фотографи. Работи се със спътник, но и на място се заснема всеки детайл, определят се размери. След това умаленият модел се работи 3-4 месеца на компютър, а в нашата фабрика в Киев се прави макетът - ,едно към едно с оригинала”, обяснява Меншиков. Фигурите на сгради, снежни върхове, хилядолетни забележителности са изработени от специална пластмаса, която издържа на дъжд, сняг, слънце Така почти като Гъливер в страната на лилипутите посетителят вижда храм-паметника “Св. Александър Невски”, Народното събрание, Народния театър “Иван Вазов”, Рилският манастир, панорамата “Плевенска епопея”. Ще бъдат показани още хълмът Царевец, църквата със златните кубета в Шипка, монументът на едноименния връх, Побитите камъни край Варна, несебърска църква, пловдивският амфитеатър. “Патриаршията на Царевец все още се довършва в Киев. Още се работи и върху храма светиня “Св. 40 мъченици”, пристанището във Варна и жп гарата в Пловдив”, допълва инвеститорът. Той се шегува, че ще докара и Черно море в Търново, защото в него ще плават и моделите на големите кораби. “Морето е неизменна част от представянето и на нос Калиакра”, разказва Меншиков. По макетите се работи от една година. Подобен парк с миниатюри има в Белгия, който правили 7-8 години. Такива атракции Меншиков е реализирал също за Полша, Холандия, Грузия, Русия. В Украйна парковете с макети са вече 4. Първият в Киев привлича туристи от15 години, а преди седмица открили и в родния град на премиера на страната Владимир Гройсман - Виница. “Първоначално обсъждахме няколко възможни локации за парка в България, но Велико Търново има изключително прогресивен кмет. Не беше нужно въобще да го уговаряме, само показахме снимки на това, което правим, и той веднага прие идеята”, разказва Меншиков. На обекта има работници от България, Украйна, Гърция. След като макетите бъдат разположени окончателно, предстои оформянето на алеите и озеленяването. Навсякъде ще има рози, защото те са емблемата на България Оформя се и голям паркинг за туристите. Меншиков разкрива, че местната администрация има планове в бъдеще да направи и лифт или малък асансьор, който да качва туристите до крепостта Царевец. В района на Балдуиновата кула ще бъде възстановена Малката източна порта към царския хълм, за да се подобри комуникацията между културно-историческите обекти. За откриването на парка “Търновград - духът на хилядолетна история” в Деня на Независимостта входът за всички търновци и гости на града ще бъде свободен, обещава Меншиков. Иначе ще струва 10 лв., но за децата, пенсионерите и инвалидите ще има специални отстъпки. Инвеститорът разказва, че паркът с миниатюрите в Киев се използва за провеждането на открити уроци по история. По думите му тази практика може да бъде въведена и у нас.", "date": "2017.09.16", "title": "“Св. Александър Невски” и Рилският манастир оживяват под Царевец"}
{"url": "https://www.24chasa.bg/novini/article/6451092", "text": "Нискотарифната авиокомпания “Райънеър” съобщи, че ще отменя между 40 и 50 полета дневно през следващите шест седмици до края на октомври. Причината е твърде много неизползван отпуск на персонала. “Ние оперирахме при рекорден график по време на пиковите летни месеци юли и август, но сега трябва да дадем годишен отпуск на пилотите и на екипажа през септември и октомври”, заяви говорител на авиокомпанията. “Райънеър” не е отменила полети от и до летище София, показва справка в сайта на летище София. Всички излитания и кацания на самолетите на нискотарифната авиокомпания в събота се изпълняват по график. От летище София казаха, че нямат съобщение от “Райънеър”, че отменя полети. Така че то този момент пътуванията от и до столичния аеропорт не са засегнати от обявените от авиокомпания отмени през следващите 6 седмици. Ирландската фирма посочи, че нивото на точността ѝ е спаднало под 80 процента през първите две седмици на септември заради стачки, неблагоприятни метеорологични условия и задължителните отпуски на пилотите и екипажите. “Райънеър” е изпратила имейли до първите засегнати пътници, които имат право да избират между връщане на парите или отстъпка в цената на билета при смяна на полета. Някои клиенти са възмутени, твърдейки, че плановете им за почивка са съсипани от решението. Ако авиокомпанията отменя по 40 полета дневно в следващите 6 седмици при 90 процента запълнени места, близо 285 хиляди пътувания ще бъдат засегнати, изчислява Ройтерс. ", "date": "2017.09.16", "title": "“Райънеър” ще отменя  40-50 полета дневно, софийските засега ОК (Обзор)"}
{"url": "https://www.24chasa.bg/novini/article/6451243", "text": "21-годишният Димитър Тонкев, син на убития при нелеп инцидент в пазарджишкото село Виноградец ресторантьор Наско Тонкев, е бил задържан в събота през нощта за разпространение на наркотици, съобщиха от полицията. При операцията, проведена на територията на община Септември, са задържани общо 5 човека. Единствено срещу Димитър окръжната прокуратурата в Пазарджик е повдигнато обвинение за разпространение на наркотични вещества. С постановление на наблюдаващия прокурор  той е задържан за 72 часа. По информация на \"24часа\" срещу него са събрани показанията на няколко свидетели, на които младият Тонкев е продавал наркотици в последните месеци, предимно амфетамин и марихуана. Синът на убития ресторантьор е бил арестуван в автомобила на негов приятел на пътя преди Виноградец. Собственикът на колата, който е от село Величково, е седнал зад волана след употребата на марихуана. Това е установила на място проверка с техническо средство. В рамките на операцията е арестуван и Стефан Караджов, приятел на Деница Тонкева- дъщеря на убития ресторантьор. При обиск в къщата на Караджов са открити 147 патрона за нарезно и гладкоцевно оръжие, които са съхраняване без надлежно разрешително. Задържан е и 22-годишен жител на Белово. Той е пътувал с автомобила си и е спрян за проверка край Септември. При обиск в колата е открито пликче с амфетамин. При проверка с техническо средство е установено, че младият мъж е седнал зад волана след като е употребил от наркотичното вещество. Проведената операция против разпространението на наркотици на територията на общините Септември и Белово и осъществените арести нямат нищо общо с трагичните събития от 31 август във Виноградец, когато бе убит Наско Тонкев, съобщиха от областната полицейска дирекция в Пазарджик. Тя е реализация на няколко месечна оперативна работа на криминалисти от Септември и Пазарджик, започнала много преди драматичните събития в ресторанта на Тонкеви. Близки на задържания Димитър твърдят, че неговия арест е вследствие на показанията, които той и роднините му са дали срещу бившия председател на общинския съвет в Септември Лазар Влайков. От полицията пък са категорични, че между двете събития няма никаква връзка. От държавното обвинение ще внесат искане в съда за постановяване на постоянен арест за Димитър Тонкев.", "date": "2017.09.16", "title": "Повдигнаха обвинение срещу сина убития ресторантьор (обзор)"}
{"url": "https://www.24chasa.bg/novini/article/6451275", "text": "Залата \"Арена Армеец\" се пръска по шевовете заради концерта на Стинг, който започна преди минути.  Известният певец е у нас за 4-и път.                                                                                                                                                                                                                                                                                                                       ", "date": "2017.09.16", "title": "Започна концертът на Стинг, \"Арена Армеец\" е пълна (На живо)"}
{"url": "https://www.24chasa.bg/novini/article/6451289", "text": "1,2 тона лютеница вря в центъра на София. Инициативата е фондация „Национален тръст за съхранение на историческото наследство в България” с педседател Ангел Ангелов, който е и създател на Академия „Кулинарен историк”, пише в. \"Телеграф\". От сутринта в огромен казан тя се вари в центъра на София – пред Паметника на Съветската армия. Ангел Ангелов е на мнение, че най-добрата рецепта, за да стане хубава лютеницата, е „нашата”. „Казвам нашата, защото всеки има „нашата” рецепта. Всеки има своята рецепта за лютеница. Например в една част на България чушките се отглеждат трудно, но има повече моркови. В Добруджа, пък има повече чушки, така че там слагат повече от тях и по-малко домати. В зависимост от географски район съдържание на зеленчуците също е различно”, посочи той.", "date": "2017.09.16", "title": "Свариха 1,2 тона лютеница в София"}
{"url": "https://www.24chasa.bg/novini/article/6451297", "text": "Едномоторен самолет паднал по време на демонстрационен полет в западния словашки град Приевидза в събота, предаде  .  При инцидента е загинал един човек, а други двама били тежко ранени. Катастрофата е станала на летището в града. Машината била част от селскостопанската авиация. Инцидентът станал пред очите на много зрители по време на демонстрационни полети в рамките на ден на отворени врати на местния аеропорт.", "date": "2017.09.16", "title": "Самолет се разби в Словакия, има загинал"}
{"url": "https://www.24chasa.bg/novini/article/6451209", "text": "Средновековен турнир, стреляне с лък и автентична музика имаше днес в парка на Военната академия \"Г. С. Раковски\" в София. Те бяха част от втория Софийски средновековен фестивал \"Балканите през Средновековието\", който продължава и утре. Любопитни подробности за живота на Балканите през периода 10-15 век - автентичен военен лагер, бойни демонстрации, средновековни занаяти и исторически достоверни реконструкции на костюми и въоръжение са сред атракциите на фестивала. Посетителите могат да стрелят със средновековен лък, както и да се включат в част от демонстрираните занаяти.", "date": "2017.09.16", "title": "Средновековни боеве показаха в парка на Военна академия"}
{"url": "https://www.24chasa.bg/novini/article/6451303", "text": "Преди близо 16 години кантонерът Никола Димитров се превърна в герой, след като намери и върна хиляди левове разпилени до жп линиите, част от парите за откупа на отвлечения тогава бизнесмен Стефко Колев, предаде  На 26 септември 2001 г. кантонерът Никола Димитров прави редовна обиколка на линията София - Курило. Намира 20 лева до линиите, взима ги и не подозира на какво ще се натъкне. Никола открива близо 140 хиляди лева, част от откупа, поискан за бизнесмена. След като съпругата му хвърля близо милион лева през влака, за да плати за живота на съпруга си, сакът се къса и парите се разпиляват. Кантонерът, без да се замисли, вика полиция и връща парите. „За мен мисля, че съм постъпил правилно”, категоричен е той.", "date": "2017.09.16", "title": "Как живее кантонерът, върнал 140 000 лева, разпилени от откупа за Стефко Колев"}
{"url": "https://www.24chasa.bg/novini/article/6451100", "text": "Десетилетната приказка за магистрала между София и Белград вече е реалност, заяви президентът на Сърбия Александър Вучич. Той откри отсечка от автомагистралата, свързваща Пирот и Димитровград, до българската граница, дълга 30,5 километра, и отправи посланието, че няма да се спре, докато не изпълни ясния план и изключителната цел - 1200 километра автомагистрали в Сърбия, предаде ТАНЮГ. Вучич заяви, че е изключително доволен от направеното. “Усмивката ми днес е дълга 30,5 километра”, каза той. С магистралата се създава “кръвоносна система”, която свързва частите на Сърбия така, че никой вече няма да е изолиран от света, допълни Вучич. ", "date": "2017.09.16", "title": "Вучич: Приказката за магистрала между София  и Белград вече е реалност"}
{"url": "https://www.24chasa.bg/novini/article/6451137", "text": "Лондонската полиция евакуира пътниците от метростанция \"Фулъм Бродуей\", както и хората от съседния киносалон, на фона на плъзнали слухове за заплаха от бомбена експлозия. Това съобщиха на електронните си страници вестниците \"Дейли експрес\" и \"Дейли стар\", позовавайки се на поместени в социалните мрежи съобщения на евакуираните от метрото пътници, предаде ТАСС, цитиран от БТА. На местопроизшествието са пристигнали пожарна и две полицейски коли, според съобщенията в социалните мрежи. \"Фулъм Бродуей\" е съседна на станцията \"Парсънс грийн\", където вчера в препълнен вагон беше извършен бомбен атентат, при който пострадаха 30 души, отбелязва ТАСС.", "date": "2017.09.16", "title": "Лондонската полиция евакуира пътниците \nот метростанция \"Фулъм Бродуей\""}
{"url": "https://www.24chasa.bg/novini/article/6451176", "text": "Председателят на ПГ на ГЕРБ и зам.-председател на партията Цветан Цветанов се срещна с жители и представители на пострадалите семейства в с. Хитрино, което все още се възстановява след трагичния инцидент от 10 декември 2016 г., когато влак дерайлира и част от вагоните, превозващи газ, избухнаха, отнемайки живота на седем души и ранявайки десетки други. В знак на съпричастност към пострадалите, Парламентарната групa на ГЕРБ взе решение да осигури фонд от 50 хил. лв. и се ангажира с изграждането на къща на едно от най-пострадалите смейства – това на Рейханя и Севги, които в резултат на взрива изгубиха родителите си Акиф и Фейме Рагуб. Преди около месец и половина от Парламентарната група на партията преведоха и 80 хил. лв. за довършване на строежа. \"Тежко е, но се опитваме да помогнем. Това, което се случи в Хитрино, е един ужасен инцидент, който остави отворени рани в хората\", коментира Цветан Цветанов. Той заяви, че тези рани няма да зараснат скоро заради изгубените любими хора. Парламентарната група на ГЕРБ положи усилия да внесе поне малко надежда в живота на двете деца, които загубиха най-важните хора в живота си. Затова днес сме тук, за да покажем на място подкрепата си за пострадалите и да ги уверим, че не са сами в мъката си и ние няма да ги забравим, каза още Цветан Цветанов.", "date": "2017.09.16", "title": "Цветанов в Хитрино: Тежко е, но се опитваме да помогнем"}
{"url": "https://www.24chasa.bg/novini/article/6449883", "text": "Ураганите с женски имена са три пъти по-смъртоносни от тези с мъжки, тъй като хората са склонни да подценяват тяхната разрушителна мощ, установи американско изследване, цитирано от световните агенции. От 70-те години на миналия век метеорологичните служби решиха, че за да се избегне сексизмът, ураганите ще бъдат кръщавани както с женски, така и с мъжки имена. Първият атлантически ураган с мъжко име е Боб през 1979 г. Преди това метеорологичните явления носеха само “нежни” имена, тъй като според поверията по света женските настроения са толкова непредвидими, колкото и бурите. “Ураганите с мъжки имена са предизвиквали средно по 15,15 смъртни случая, а тези с женски - около 3 пъти повече - по 41,84”, се казва в изследването. Според авторката на проучването Шарън Шейвит ураганите с прекалено женствени имена от рода на Бел или Синди се възприемат от населението като по-малко опустошителни. Според отговорите на анкетираните бури с имена Кристина, от тези, кръстени Кристофър, Александър или Виктор. Първоначално ураганите в САЩ били кръщавани на географските характеристики на мястото, което са засегнали, но това се оказва затрудняващо и методът бил изоставен. Понякога бурите получавали имената си според фигурата, която наподобяват. Така бил кръстен ураганът Безопасна игла №4 заради формата на траекторията му.  През Втората световна война американските военни метеоролози започват да и приятелки. Основната идея е да се използват кратки и лесно запомнящи се имена. Известен е оригиналният метод за определяне на имената на ураганите, измислен от австралийския метеоролог Клемент Раг. Той наричал тайфуните с имената на депутатите, които отказали да гласуват за отделяне на средства за метеорологически изследвания. Непосредствено след войната имената на ураганите се определят въз основа на военна фонетична азбука, но тя се изчерпва за краткия период от 1945 до 1953 г. и властите се връщат към идеята за обикновените имена.  От 1979 г. Световната метеорологична организация редува мъжки и женски имена, с които назовава бурите над Атлантическия океан. Изготвени са шест списъка с имена, които са използвани на ротационен принцип. Така Наименованията на бурите и ураганите, които са предизвикали много жертви или щети, се изтеглят от списъка и повече не се използват. Заменят се с други имена, започващи със същата буква. Редица имена са “пенсионирани” през последните десетилетия. Сред тях са Хейзъл през 50-те години на XX век, Карла, Хилда и Инес през 60-те, Агнес и Дейвид през 70-те, Алън, Гилбърт и Уго през 80-те, Андрю и Мич през 90-те и Изабел, Айвън, Катрина и Феликс през XXI век. Всеки от 6-те списъка съдържа названия с всяка буква от английската азбука без Q, U, X, Y и Z, или 21 имена. Ако за един сезон се случат повече от 21 урагана, метеоролозите прибягват до гръцката азбука - Алфа, Бета, Гама и т.н. Не всяка буря има привилегията да получи име. Ураганът остава безименен, докато вятърът достигне 118 км/ч. Името Харви е използвано за първи път през 1981 г. и още 6 пъти след това. След него винаги идваше Ирен. Но през 2011 г. ураганът Ирен помете Карибите, връхлетя и градове от източното крайбрежие на САЩ. Затова то беше изтеглено и в списъка “дебютира” Ирма. Както се вижда, този дебют е толкова впечатляващ, че вероятно на ураганите. Името Харви е с келтски произход и в миналото означавало “жаден за бой” и “воин”. Ирма има латински и старонемски произход и означава съответно “благороден” и “богиня на войната”.  Има сведения, че още местното население в Карибския басейн имало традицията да именува стихиите, които го връхлитат, с женски имена.  Знае се, че първото име е дадено на урагана Света Ана, който достигнал днешния Пуерто Рико на 26 юли 1825 г. в деня, когато католиците отбелязват деня на светицата. Историята помни и урагана Сан Фелипе от 13 септември 1876 г. В северозападната част на Тихия океан тайфуните се кръщават с имената на животни, цветя, дървета и хранителни продукти: Накри, Юфунг, Канмури, Копу. Японците се отказали да кръщават тайфуните с женски имена, тъй като там жените се смятат за нежни и тихи същества.  Жертви, евакуация и разрушения - това са асоциациите, които будят напоследък имената Харви и Ирма. Рядкост е два урагана да “действат” заедно на една и съща територия. Съпрузите Ирма и Харви са заедно цели 75 години, но не могат да свикнат да чуват имената си всяка вечер по новините със съобщения за унищожения и смърт, пише в. “Ню Йорк таймс”. Бившият бръснар Харви Шлутър навърши 104 г. през юли, а съпругата му Ирма става на 93 през ноември.  Ураганът Харви причини невиждани наводнения в Тексас, а Ирма опустоши Флорида и карибските острови. Когато Харви и Ирма Шлутър се раждат в началото на XX век, радиото е ново изобретение, а кабелната телевизия е на десетилетия в бъдещето. През 75-годишния си брачен живот двойката от Спокейн в щата Вашингтон си спомня важни събития като първия път, когато видели самолет по време на Голямата депресия, и лунната разходка на Нийл Армстронг. В последното си интервю г-жа Шлутър дори си спомня какво е било времето в Спокейн в деня на убийството на Джон Кенеди - хладно и облачно. Въпреки всичко, което са видели, те никога не са преживявали подобни мощни урагани, които носят имената им и връхлитат така опустошително родината им. Семейство Шлутър се срещат през 40-те години на XX век, когато Харви посещава брат си в Спокейн. По това време Ирма е гимназистка и живее със сестра си в апартамент на долния етаж. Харви веднага бил поразен при срещата им. Бъдещата му съпруга е по-колеблива. “Още бях ученичка, исках да завърша училище, но той ми предложи да се оженим”, спомня си тя. Двамата вдигат сватба през 1942 г. Тогава Шлутър е още в армията. След като се уволнява, Харви отваря собствена бръснарница в Спокейн, която съществува цели 45 години. Докато той работи, Ирма се чувства самотна у дома. И двамата са израснали в големи семейства и спонтанно решават да станат приемни родители на големи групи деца - много от които с физически или умствени увреждания. През последните 20 г. са се погрижили за над 120 деца. Преди няколко години по време на пресконференция Харви отбелязва, че едно от най-удовлетворителните неща в живота му е да е приемен родител заедно със свиренето на банджо. Двамата имат 3 свои деца. За 75 години съвместен живот са научили едно нещо - “единственото, което искаме да имаме, е любов”, казва Харви. ", "date": "2017.09.16", "title": "Тайфуните с нежни имена - три пъти по-смъртоносни"}
{"url": "https://www.24chasa.bg/novini/article/6451191", "text": "Аз съм невероятно притеснен след отвличането на Адриан, опасявам се, че ще има нови отвличания, защото се възражда този бизнес за пари, каза в \"Офанзива\" бизнесменът Киро Киров, също станал жертва на похищение от групата на Наглите. \"Това ще донесе невероятно напрежение в обществото\", предположи Киро Киров. Според него главата на Наглите така и не е бил разкрит и заловен. \"Аз лично не съм смятал, че е разкрит, защото на третия, втория или четвъртия ден (на отвличането му) дойде някой и ме попита \"как сте господин Киров?\" Значително по-интелигентен. Мисля, че има глава, която е ръководила цялата група от Наглите. По-висша инстанция, вероятно. А когато ме снимаха, че съм жив на съответния ден с вестниците, този със снимките ми каза: \"Аз съм минал 2000 км заради тебе!\" Радиусът е Франция, Испания - казал съм го на полицията. Не зная дали това бе човекът, който се обърна към мен с \"Вие\". Не бих го разпознал сега.\" Киро Киров видя много сходни неща между неговото отвличане и похищението на Адриан в действията на похитителите. \"Чудя се на тия комуникации с есемеси, как не могат да засекат местонахождението на телефоните. Естествено, те не се обаждат от мястото, където държат похитения. Мен ме изкараха междинно и ме накараха да говоря със сина ми как да събере пари. Изведоха ме, вързаха ме, качиха ме отново на автомобил, закараха ме някъде, чуваше се някакво бучене, вероятно заглушаване, и после пак ме върнаха отново там.\" Киро Киров разказа как седмица преди освобождаването на Адриан, от семейството го потърсили по телефона. \"Един ден ми се обади по телефона женски глас: \"Може ли да говорим с вас, ние сме от семейството на отвлечения Адриан Естествено, казах. Но след 40 минути възникна нещо друго, обадиха ми се, приятелката на Адриан, момиче се обаждаше. Доколкото знам бащата се е обадил на сина ми и са провели много дълъг разговор. Когато ми отказаха срещата им, аз ги посъветвах да работят с полицията\". Киро Киров предположи, че парите, събрани от похитителите от отвличания, може да се използват и за тероризъм. \"Може да бъдат използвани за какво ли не, включително и за тероризъм. В моя случай парите бяха броени в някаква агенция, която ги преброила, автоматично записвайки номерата им. Имам списък с номерата тна банкнотите. И каква полза? Нито една банкнота не се е появила. Една жена била купила нещо си със 100 евро. После се оказа че е някаква случайност, замълча се.\"", "date": "2017.09.16", "title": "Жертва на отвличане: Страхувам се, че ще има нови такива случаи"}
{"url": "https://www.24chasa.bg/novini/article/6451204", "text": "Защо депутатите не могат да гласуват вече с чужди карти и какво правят в пленарната зала, разказа на четвъртокласници от столично училище председателят на парламента Димитър Главчев. Той посрещна последните посетители в Народното събрание в деня на отворени врати. След като ги разведе из парламента, им показа и кабинета си, където ги почерпи с бонбони. Най-ранобудните пък бяха посрещани от зам.-шефката на НС Цвета Караянчева от ГЕРБ. Тя ги покани да разгледат сградата, да заемат места в пленарната зала, показа им как се гласува с депутатска карта и отговори на всички техни въпроси - за какво се карат депутатите, как се приемат законите, какви стъпки се предприемат за влизането на България в еврозоната, кога ще приключи изграждането на новата пленарна зала на парламента. Днес граждани ще могат да посетят и сградите на президентството и на външното министерство.", "date": "2017.09.16", "title": "Главчев показа на деца как депутатите\nвече не могат да гласуват с чужди карти"}
{"url": "https://www.24chasa.bg/novini/article/6451227", "text": "Дете на 2 години почина при пожар в столичния кв. \"Симеоново\" днес, съобщи пресцентърът на МВР. Сигналът е подаден към 18.30 часа. Четири екипа на столичната пожарна са се отзовали на място и пожарът вече е потушен. 2-годишно момченце, пострадало при пожара, е откарано в болница, където е починало. Изясняват се причините за инцидента.", "date": "2017.09.16", "title": "Дете на 2 години почина при пожар в София"}
{"url": "https://www.24chasa.bg/novini/article/6451237", "text": "Ще звучи грубо, но голямата част от парите от отвличания е инвестирана в нощните заведения в София, в силикон - това е истината, това е манталитетът, заяви пред Светлозар Лазаров, бивш главен секретар на МВР, а сега национален координатор на \"Атака\". \"Сигурно част са заделени от адвокати и инвестиции, но по-голямата част вече е заминала\", отсече Лазаров. Според него в момента е много трудно да се говори за отвличането. \"Чудно ми е откъде разни \"експерти\" имат информация и бълват небивалици в медиите, след като МВР много правилно реши да не дава информация по случая.\" Като професионален полицай Светлозар Лазаров сподели колко тежко е разкриването на похитителите. \"Надявам се служителите от МВР и моите колеги да разкрият това тежко престъпление. Но то е в пъти по-сложно от едно убийство.Изисква много сериозна логистика, много сериозна организация, но сложността носи рискове за грешки. Предстои къртовска работа на колегите.\" Светлозар Лазаров посочи, че постепенно горещите следи от престъплението изстиват, затова пред колегите му се задават безсънни нощи за разкриването. \"Срокът за горещите следи, ако не се допусне грешка, е при довършването на престъплението или при боравеното с финансовите средства\". Светлозар Лазаров е убеден, че колегите му от МВР ще получат по-високи заплати, както заслужават. \"След като Борисов взе отношения по темата, вероятно предстои развръзка в близко бъдеще. Аз съм оптимист.\"", "date": "2017.09.16", "title": "Светлозар Лазаров: Парите от откупите отдавна са заминали в барове и силикон"}
{"url": "https://www.24chasa.bg/novini/article/6451013", "text": "До края на годината Косово ще има своя армия, заяви президентът Хашим Тачи, цитиран от косовските радио и телевизия (РТК). Целият процес ще протече в сътрудничество със САЩ, НАТО и ЕС, а кабинетът на президента ще го води в сътрудничество с ново министерство, допълни той. „Ще създадем модерна, мултифункционална, професионална и сигурна преспектива за членство в НАТО”, каза още Тачи, цитиран от ", "date": "2017.09.16", "title": "Хашим Тачи: До края на годината Косово ще има своя армия"}
{"url": "https://www.24chasa.bg/novini/article/6451018", "text": "12 огромни чувала с боклук събраха членове на БСП-София, в Борисовата градина. Начело с лидера си Калоян Паргов червените се включиха в кампанията „Да изчистим България заедно“. Депутатите от БСП Христо Проданов, Георги Свиленски, Димитър Данчев, Николай Цонков и проф. Георги Михайлов също сложиха ръкавици и почистиха парка в района около хотел „Москва“. Доброволчеството е най-добрият начин да покажеш, че те е грижа за града, природата и околната среда, каза Калоян Паргов. \"Трябва да сме взискателни към институциите и местните органи, който имат задължението да изграждат и поддържат в добро състояние градската среда. Но всеки един от нас, като гражданин, трябва да бъде съпричастен към каузата за чиста София и чиста България“, категоричен бе той.", "date": "2017.09.16", "title": "12 чувала с боклук събра БСП-София, в Борисовата градина"}
{"url": "https://www.24chasa.bg/novini/article/6449838", "text": "Краденият ток да се плаща на по-високи цени за период от 1 година, а не 3 месеца, както е сега. Промяната в Закона за енергетиката се обсъжда с Комисията за енергийно и водно регулиране, съобщи в петък министърът на енергетиката Теменужка Петкова. КЕВР се опита да промени правилата за измерване на електроенергията, като въведе санкции за крадците на ток. Председателят на регулатора Иван Иванов пое такъв ангажимент и на дискусията на “24 часа” “Да спрем кражбите на ток”. Само че ВАС се произнесе, че това не е в правомощията им, припомниха от регулатора. Това може да стане с промени в закона. Те ще се обсъждат до края на годината. В някои държави в ЕС наказателната тарифа е 6 месеца, в други е 1 година, казаха от КЕВР. Допреди три месеца, като хванат някой, който ползва ток, без да плаща, го наказваха с цена от 39,99 лв. за мвтч. И беше по-евтино да крадеш ток и да те заловят, отколкото да си редовен клиент на енергото. Този абсурдна ситуация припомни и министър Петкова. За да поправи поне тази несправедливост, КЕВР вдигна цените на тока, с който ерепетата покриват технологичните си загуби (това е и тарифата за крадения ток) на 70,46 лв. на мвтч. С таксата “задължение към обществото” и с мрежовите услуги цената стига 154,55 лв. Средно битов потребител на едно от дружествата плаща за 1 мвтч 151 лв. Така че цените на крадената енергия и на тока на редовните клиенти се изразняват. Само че липсва санкцията за крадците. Те ще се предвидят в промените. На дебата на “24 часа” и шефът на КЕВР и министър Петкова заявиха, че те трябва да се вдигнат тройно. От понеделник министерството започва проверка на трите електроразпределителни дружества и на Електроенергийния системен оператор за готовността им за зимата. Това се прави за трета година. За първи път след тежката зима на 2016-2017 г. през октомври ще бъдат проверени централите, които са спечелили търгове за студен резерв. Това са блокове, за които ЕСО плаща да не работят и да бъдат включени в кризисни ситуации. Миналата зима някои централи не можаха да пуснат блокове, на други въглищата им бяха замръзнали.", "date": "2017.09.16", "title": "Краденият ток ще се плаща 1 година на по-високи цени"}
{"url": "https://www.24chasa.bg/novini/article/6451052", "text": "Германската полиция задържа до границата с Полша камион с натъпкани вътре 51 мигранти, сред които 17 деца, съобщи Асошиейтед прес, цитирана от БТА.  Камионът, спрян на магистрала А12 близо до източногерманския град Мюлрозе, бил с турска регистрация. Шофьорът, 46-годишен турски гражданин, бил задържан по подозрение за трафик на хора. Полицията заявила, че някои от хората вътре били обезводнени, а всички били гладни и жадни. Те били откарани до близкия град Франкфурт на Одер, където получили храна, напитки и медицинска помощ. По първоначални данни, повечето от мигрантите били от Ирак.", "date": "2017.09.16", "title": "Задържаха до границата с Полша камион с натъпкани вътре 51 мигранти"}
{"url": "https://www.24chasa.bg/novini/article/6451073", "text": "Високопоставен ирански военен е заявил, че Иран притежава 10-тонна „баща на всички бомби“, произведена от домашни предприятия, която е много по-мощна от всички неядрени оръжия на САЩ, предава иранската PressTV, цитирана от \"Фокус\".  „След предложение на Военновъздушните сили на „Стражите на ислямската революция“, иранските военнопромишлени предприятия са произвели 10-тонна бомба. Тези бомби вече са на наше разположение и могат да бъдат заредени на бомбардировачите „Илюшин“(Ил), с които разполагаме. Те са много разрушителни“, заяви бригаден генерал Амир Али Хаизаде, който е командир във военновъздушните сили на Иран. Командирът нарече оръжието „баща на всички бомби“, в контраст с американската бомба „MOAB”, известна като „майка на всички бомби“. Американските военновъздушни сили използваха такава бомба през месец април, когато я пуснаха върху тунелен комплекс на талибаните в афганистанската провинция Нангарар.", "date": "2017.09.16", "title": "Иран: Произведохме „бащата на всички бомби“"}
{"url": "https://www.24chasa.bg/novini/article/6451080", "text": "Хиляди посетители, дошли в деня на отворените врати в БНБ можеха да се премерят на специален кантар в злато и дори да изчислят „цената си“ в лева като се упражнят в пресмятане на височина, дължина и цена на едно кюлче от благородния метал. Разходката с гид в сградата на най-старата институция започва от стълбите, стига до кабинета на управителя, тапициран в синьо, преминава през галерията с маслените портрети на всички бивши управители на централната ни банка- общо 32-ма. Една от най-впечатляващите зали е 108-ма- най-голямата зала, в която заседава управителния съвет. Истинска атракция е царския вход с обособен достъп до първия етаж. Най-голямото помещение на банката е оперативния салон за клиенти с внушителните 2000 кв. м площ. Българската народна банка е първата публична държавна институция – автономно учреждение с държавен капитал в новоосвободена България, която вече има 136-годишна история. Българската народна банка е създадена през 1879 г.: на 25 януари 1879 г. е подписан от руския княз Дондуков-Корсаков Указ за учредяване на БНБ, на 23 май 1879 г. официално е открита някогашната сграда на БНБ – наето здание от 5 стаи, намиращо се на днешната ул. „Славянска“, а на 6 юни е извършена първата банкова операция.", "date": "2017.09.16", "title": "Хиляди се премериха в кюлчета злато в БНБ"}
{"url": "https://www.24chasa.bg/novini/article/6451099", "text": "Премиерът Бойко Борисов коментира протеста на пожарникарите срещу лошите условия на труд и ниското заплащане. Министър-председателят заяви, че има „правото да гледа огнеборците в очите, защото пет години е гасил пламъци само с брезентова мушама и пластмасова каска”, предаде  Според Борисов в пъти са се повишили както заплатите, така и обезпечаването на колегите му от пожарната, сравнявайки с условията от преди 20 години. „Като професионален пожарникар мога да споря много с тях. Сега какви коли имат, 300 милиона отидоха за пожарната. Кажете едно „мерси” поне за колите!”, заяви Борисов.", "date": "2017.09.16", "title": "Борисов към огнеборците: Гасил съм пожари с брезентова мушама"}
{"url": "https://www.24chasa.bg/novini/article/6451119", "text": "Стърнища горят в района на 64 км на автомагистрала „Струма“, в посока София, предаде репортер на Агенция „Фокус“. Димът не затруднява движението по магистралата. На място все още няма екип на пожарната. Очаквайте подробности.                                                                                                                                                                                                                                                                                                                       ", "date": "2017.09.16", "title": "Затруднено движението по \"Струма\" заради пожар"}
{"url": "https://www.24chasa.bg/novini/article/6451133", "text": "Нови апарати ще измерват склонността към самоубийство при пациенти с депресия. Машините се очаква да бъдат у нас през октомври и са сред най-новите в света методи за превенция на самоубийства, предаде Според Световната здравна организация 800 000 души всяка година посягат на живота си. Самоубийствата са сред първите 20 причини за смърт в световен мащаб, а сред хората на възраст между 15 и 29 години те са втората водеща причина. В България през изминалата 2016 г. 37 на 100 000 души са направили опит за отнемат собствения си живот.", "date": "2017.09.16", "title": "Модерни апарати измерват склонността към самоубийство"}
{"url": "https://www.24chasa.bg/novini/article/6451197", "text": "600 млн. лв. ще отдели правителството за ремонт и строителство на училища и детски градини. Това каза в Девин премиерът Бойко Борисов. “Поканили сме кметовете в четвъртък и ще обявим училище по училище, обект по обект за цялата страна”, съобщи премиерът. Той подчерта, че така се изпълнява правителствената програма. Средствата ще отидат за физкултурни салони, саниране на училища и детски градини. “С директорите на училища и кметовете ще се създава организация как да се извършват ремонтите, без да се пречи на учебния процес, като за целта на места може да се промени и учебното време”, обясни Борисов. Подобна среща с кметовете от цялата страна ще има и във вторник, когато ще се разпределят Премиерът бе в родопския град, придружен от министъра на регионалното развитие и благоустройството Николай Нанков за откриване на нов минерален топлопровод от Беденски бани до Девин. Водопроводът от 11 км се подменя с 2,5 млн. лв. целеви средства от държавата. Предишният е изграден през 1964 г. Той бе силно амортизиран и почти цялото количество лековита вода изтичаше в реката години наред и не стигаше до хотелите в града. “Девин имаше фалшив СПА туризъм. Лъжехме хората, че ги лекуваме с минерална вода, а тя - чешмяна”, каза от трибуната Борисов. “На пръв поглед не е много това, което като пари правим тук, но творим история. Пожелавам на Девин в следващите години да се развива, защото това е една изключителна минерална вода”, каза още Борисов. Премиерът не подмина темата и за заплатите на пожарникарите и обясни, че през следващата година ще се търсят повече пари в бюджета. “В предизборната кампания първо обявихме, че ще вдигнем заплатите на учителите и минималните пенсии, които коалиционният партньор искаше, и вече е факт това, което сме обещали”, каза Борисов. “Моите уважения към пожарникарите, но 5 години сега какви коли имат”, спомни си Борисов. Той припомни, че са отделени над 300 млн. лв. за нови автомобили. “Като професионален пожарникар трудно би могъл някой да каже: аз съм гасил повече пожари от от мен”, разказа премиерът. Той си спомни и гумените ботуши, през които 12 пъти го е пробождал пирон. “Кутиите с дефламола, едни тенекии, сваляхме след пожар брезентовите мушами и се мажехме целите с дефламол”, разказа още Борисов. Той подчерта, че заплащането им се е увеличило в пъти. “Цялото ми уважение към тях, защото съм служил. Но имаме и лекари, санитари, медицински сестри, учители, администрации”, каза Борисов. Премиерът напомни, че тройната коалиция е повишила заплатите с 280 милиона лева, но без да бъдат финансово обезпечени. “От първия ден започнахме да изплащаме тези заплати. По същия начин, тръгвайки си, вдигнаха пенсиите и ние започнахме да ги изплащаме”, каза още министър-председателят. Накупиха военна техника и от първия ден започнахме да изплащаме какво ли не. За разлика от другите ние сме отговорни, това, което обещаем, трябва да го има в бюджета, трябва да сме го изкарали, за да го дадем”, заяви Борисов. Премиерът заяви, че ако е било лесно да се направи, всички са щели да го направят досега, но сме и под наблюдение в чакалнята на еврозоната, за което били нужни стабилни публични финанси. Борисов коментира и изразените притеснения от Австрия и Холандия за Шенген: “Аз мога много да се притесня за много неща пък там, важното е, че сме си написали домашното така, както трябва, и чакаме”, категоричен бе Борисов. Той обясни, че там особено, където предстоят избори, винаги това е едно добро плашило - да намериш външен враг, външен фактор, с който да покажеш характер. “Това го има в някои от западните демокрации. Едни използват Турция, Турция използва Европа, други - държавите, които по-късно са влезли в ЕС. И тук, в България, да кажем, че се обединяваме за това Македония, Албания, Сърбия, Черна гора да се присъединят към нас, и ще има въпроси за разлика в икономическо развитие и плащане, и ако иска някой да плаши хората, почва да обяснява. Нека да не влагаме негативизъм”, заяви Борисов. Премиерът пожела успех и на Слави Трифонов за политическите му амбиции. “Винаги Когато започнеш, става ясно колко трудно става. Един да те издъни, месеци наред се обясняваш. Тогава става ясно колко е трудно. Откъде ще вземе тези хора? От чужбина ли ще ги докара?”, попита Бойко Борисов. Той бе категоричен, че на думи е лесно, но трябват повече дела. Лидерът на “Воля” и зам.-председател на Народното събрание Веселин Марешки е ходил в централата на ГЕРБ и искал да стане вицепремиер. Това съобщи премиерът Бойко Борисов в коментар на исканията на Марешки за предсрочни избори. Преди дни лидерът на “Воля” призова Борисов да подаде оставка. Всеки, който иска нещо и не го получи, става злобен, коментира Борисов. Той бе категоричен, че при безработица от 5% и бюджетен излишък от 2 милиарда лева не вижда основания за предсрочни избори. Транспортен байпас от 7 км ще свърже Асеновградско шосе с другия изход на Пловдив - “Скобелева майка”. Лично премиерът Бойко Борисов разпореди да започне реализацията на проекта, залежавал повече от 40 г. Трасето ще мине през земеделски земи, които трябва да се отчуждят. Изграждането на 4-лентовия път ще струва около 7 млн. лв. Премиерът пристигна изненадващо в Пловдив на връщане от Девин. Половин час преди това се обадил на кмета Иван Тотев. В този момент градоначалникът заедно с депутата от ГЕРБ Атанас Ташков и с шефа на общинската фирма “Чистота” Иван Стоянов пришпорвали с моторите си към Цигов чарк. Тримата моментално обърнали машините и спряха до караулката на КАТ на изхода на Пловдив, минути преди да пристигне премиерът. Областният управител Здравко Димитров пък дойде с автомобил. “Здравейте, пловдивски дългучи”, обърна се към кмета и губернатора Борисов. Той погледна към моторите на местните първенци и пристъпи към оперативната работа. “Виждате ли колко бързо ги събирам”, засмя се Борисов. Тотев му показа проекта за новия път и обясни, че той ще разтовари трафика и директно ще свърже Асеновградско шосе с магистрала “Тракия”. Така трафикът от Родопите няма да влиза в Пловдив, а ще поема към Бургас. Борисов обясни, че ще е грехота, ако този байпас не се направи, докато се разширява Асеновградско шосе. Премиерът посочи, че на денонощие само по магистрала “Тракия” минават 50 000 автомобила. Според него 2 г. се забавило въвеждането на толсистемата. На ден държавата губела 1,5 млн. лева. “Но таксите за автомобили ще бъдат въведени. В началото на октомври се отварят офертите. Много хора не си плащат винетките. А толсистемата е най-справедлива. Колкото превозното средство е по-тежко и руши пътя, заплаща повече”, каза премиерът. Според него колкото повече тирове се движат, толкова по-добре било за икономиката. И посочи, че в Германия на всеки 5 г. се полага нов асфалт, а у нас имало пътища, неремонтирани 30-40 г. Премиерът Бойко Борисов се спря пред моторите на кмета Иван Тотев, на депутата Атанас Ташков и на шефа на “Чистота” в Пловдив Иван Стоянов. На горната снимка - Тотев (вдясно) показа на премиера и на областния управител Здравко Димитров проекта за новия път, който ще свърже Асеновградско шосе с другия изход на Пловдив.", "date": "2017.09.16", "title": "Борисов обеща 600 млн. за училищна инфраструктура (Обзор)"}
{"url": "https://www.24chasa.bg/novini/article/6451093", "text": "18-годишен е арестуван във връзка с бомбата в метрото в Лондон, която нарани 30 души в петък сутринта на станция “Парсънс Грийн”. Той е бил задържан на пристанището в Дувър при опит да напусне страната, съобщи в. “Дейли мейл”. Детайли не бяха оповестени, тъй като издирването на още замесени продължава. Отговорност за нападението пое “Ислямска държава”. По-рано полицията посочи, че има заподозрян, запечатан на камерите в метрото. Сред пострадалите е 10-годишно момченце, пътувало за училище с по-големия си 11-годишен брат. Именно децата, които сутрин пътували с този влак към училище, били основната цел на атентата. Великобритания повиши до “критично” равнището за терористична заплаха, което е най-високото в скалата. Това означава непосредствена опасност от нов атентат, предаде Ройтерс. Причината е, че зад атаката вероятно стои мрежа, заложила още бомби. За последен път нивото бе вдигнато максимално след атаката в “Манчестър Арена” през май. Премиерката Тереза Мей предупреди, че през следващите дни по улиците ще се движат въоръжени до зъби полицаи и военнослужещи. В петък полицията съобщи, че самоделното устройство, открито в бяла кофа в един от вагоните, е трябвало да убие стотици в натъпкания в сутрешните часове влак. За щастие обаче детонаторът на основния експлозив не се задействал. Специалисти твърдят, че бомбата не е правена от аматьор и в нея е използван пероксид на ацетона, известен като “майката на сатаната”. Тя била натъпкана с пирони.", "date": "2017.09.16", "title": "Арестуваха 18-годишен за бомбата в метрото в Лондон (обзор)"}
{"url": "https://www.24chasa.bg/novini/article/6451267", "text": "Влак блъсна жена на жп станцията на Лондон Бридж в британската столица в събота, съобщава „Daily Express”, цитиран от Инцидентът за кратко вся смут сред потребителите в социалните мрежи, тъй като големият брой медици и полицаи, изпратени на мястото, накара хората да мислят, че отново е извършен терористичен акт. От Транспортната полиция обаче официално съобщиха, че жена е пострадала, след като била ударена от влак. „Парамедици оказват помощ на място на ранената. Тя ще бъде откарана в болница за по-нататъшно лечение. Инцидентът не се разглежда като нещо съмнително”, увериха от службата.", "date": "2017.09.16", "title": "Влак блъсна жена на жп станция в Лондон"}
{"url": "https://www.24chasa.bg/novini/article/6450996", "text": "В 2,34 ч в събота 1000-мегаватовият VI блок на АЕЦ “Козлодуй” бе спрян за провеждането на планов годишен ремонт. В рамките на престоя ще бъдат изпълнени необходимите ремонтни дейности, надзор и профилактика на оборудването и на системите на енергоблока, съобщават от централата.  Реакторът ще бъде презареден със свежо ядрено гориво за 23-а горивна кампания. В периода на спирането ще се извършват и дейности по проекта за продължаване на срока на експлоатация му, обхващащи комплексно обследване на оборудване и тръбопроводи. Предвижда се плановият годишен ремонт да приключи в края на октомври. Другият 1000-мегаватов блок на АЕЦ “Козлодуй” - пети,  работи с пълно натоварване на мощността.", "date": "2017.09.16", "title": "VI блок на \"Козлодуй\" в ремонт до края на октомври"}
{"url": "https://www.24chasa.bg/novini/article/6450967", "text": "Българските власти все още не са получили присъдата на Евелин Банев-Брендо от Милано, за да я приведат в изпълнение, казаха от прокуратурата. Преди дни той бе наказан с 20 г. затвор за трафик на кокаин в Италия, след като тамошните магистрати отхвърлиха касационната му жалба. Докато у нас не пристигнат документите от Италия, няма основание соченият за кокаинов крал да бъде търсен от полицията на домашния си адрес в кв. \"Бояна\", казаха запознати. Но дори и след получаването на документите, той няма да бъде директно екстрадиран в Италия, а това ще стане, едва след като две български съдебни инстанции дадат съгласие, обясниха юристи. Друга особеност при Брендо е, че когато преди години нашите власти го предаваха на италианските си колеги във връзка с разследването по акция \"Кокаинови крале\", две съдилища постановиха, че при присъда той ще е излежава в наш затвор. Такава възможност съществува в рамките на Европейския съюз. До момента няма информация Евелин Банев да е напускал страната. Последно той бе пускан извън пределите на България през януари 20016 г., Тогава Софийският апелативен съд даде съгласие Брендо да пътува до Германия, за да си лекува прешлените, а в началото на март същата година да отиде до Милано, за да си организира защитата по делото за трафик на кокаин. След като се върна, той повече не е искал да пътува зад граница. Дали обаче се е възползвал и от тези си пътувания, тогава не стана ясно, защото по същото време Румъния го осъди на 10 години и половина затвор за трафик на кокаин. Румънските власти не изпратиха искане до България Брендо да излежи при тях наказанието си, но пък за сметка на това, го обявиха за издирване с червена бюлетина. При тази ситуация всяко напускане на България би довело до задържането му. Преди месеци Брендо получи 6 години и половина затвор и у нас за пране на пари. Предстои гледане на делото във ВКС. При тази сложна плетеница от присъди не е изключено с Банев да се занимае и международната институция за правно сътрудничество в рамките на ЕС - Евроджъст. Впрочем съдът вече пита веднъж Евроджъст за Банев. Преди години, когато той бе искан едновременно от Букурещ, Милано, а и нас бе задържан, СГС отправи питане към Евроджъст. Запознати обясниха за \"24 часа\", че последната година Евелин Банев не е искал да излиза в чужбина. След произнасянето на присъдата на Софийския апелативен съд, Банев не е искал да излиза в чужбина. Делото веднага заминава за Върховния касационен съд, който не се произнася по такива искания.", "date": "2017.09.16", "title": "Българските власти не са получили от Италия присъдата на Брендо"}
{"url": "https://www.24chasa.bg/novini/article/6450913", "text": "Египетският апелативен съд потвърди 25-годишната присъда на сваления ислямистки президент Мохамед Морси, обвинен, че е предал секретни държавни документи на Катар, докато е заемал поста, предаде ДПА, цитира БТА. Освен това съдът отмени 15-годишна присъда, издадена срещу Морси по друго обвинение, свързано със същия случай, съобщава държавният в. \"Ахрам\". Засега съдът не е обяснил мотивите за решенията си, които не подлежат на обжалване. През юни миналата година съдът в Кайро осъди Морси на 40 години затвор по две отделни обвинения, свързани с този случай. Катар беше ключов съюзник на вече забранената партия \"Мюсюлмански братя\" на Морси. Ислямистът, който стана първият демократично избран президент на Египет, беше свален от армията през 2013 г. след масови протести срещу неговото управление. След това срещу него бяха заведени няколко дела. ТАСС отбелязва, че потвърдената присъда срещу Морси е доживотна, но в Египет тя се равнява на 25 години. Освен това съдът е потвърдил решението за налагане на най-тежкото наказание на трима поддръжници на \"Мюсюлмански братя\", обвиняеми по същото дело. Общо 11 души бяха обвинени в шпионаж в полза на Катар, а процесът продължи над година и половина и се състояха над 100 заседания. Днес египетски съд издаде 7 смъртни присъди по обвинение във връзки с Ислямска държава в Либия, предаде Асошиейтед прес. Сега случаят ще бъде предаден на Върховния мюфтия на страната, който трябва да издаде необвързващо становище по присъдите. Присъдите по делото подлежат на обжалване. Двайсет подсъдими са обвинени в принадлежност към клона на Ислямска държава в Либия, притежание на оръжие, подбуждане към насилие и участие в обезглавяването на 21 египетски християни копти в Либия, извършено през 2015 година", "date": "2017.09.16", "title": "Потвърдиха 25-годишната присъда на бившия египетски президент Мохамед Морси"}
{"url": "https://www.24chasa.bg/novini/article/6450974", "text": "Лек автомобил се е ударил в мантинела в района на Искърското дефиле малко след Черепишкия манастир в посока София и се е преобърнал по таван. Това съобщиха за Агенция „Фокус“ от пресцентъра на МВР. Инцидентът е станал по обяд. Няма сериозно пострадали, шофьорът е прегледан от медицински екип. Предприети са своевременни действия по преместването на колата. Движението в района не е било затруднено", "date": "2017.09.16", "title": "Кола се е преобърнала по таван в района на Искърското дефиле"}
{"url": "https://www.24chasa.bg/novini/article/6450765", "text": "ярвам, че напълно в духа на своя девиз, София е град, който расте и се развива - не остарявайки и запазвайки своята история. Това каза кметът на София Йорданка Фандъкова в интервю за „Фокус“ в навечерието на празника на града 17 септември. „Това е посоката, в която работим последователно, в течение на няколко години. И тази година продължихме мащабните проекти за възстановяване и развитие на града“, заяви тя. „Всички видяха, че този строителен сезон беше много активен. Изпълнихме 10 големи проекта, с някои от тях продължаваме“, коментира Йорданка Фандъкова. „През този сезон пуснахме движението по обновения бул. „Прага“. Там пред Министерството на културата успяхме да защитим решението ни за смяна на настилката. Продължава ремонтът на тротоарите на булеварда“, посочи кметът. „Пуснахме движението по реновирания бул. „Овча купел“, където подновихме трамвайните релси по изцяло нова технология за града ни. В района продължава разширението на бул. „Монтевидео“, който очаквам да бъде готов в средата на ноември. До края на годината очаквам да бъде готово разширението на бул. „Тодор Каблешков“ от бул. „Цар Борис III” до бул. „Бъкстон“. За изключително кратък срок, в средата на месец август, ремонтирахме изцяло Орлов мост - най-натовареното кръстовище в София“, допълни Йорданка Фандъкова. „Завършихме реконструкцията на стария мост „Чавдар“ и моста на бул. „Драган Цанков“ при КАТ. Така изцяло реновираните мостове в последните години станаха 153. Това е една цялостна програма, която макар да не се забелязва толкова е ключова, защото означава повече сигурност“, коментира кметът. „Изключително важно е изграждането на локалните платна на Северната скоростна тангента. Завършихме първия етап до новото трасе на бул. „Рожен“. Продължаваме с реконструкцията на бул. „Шипченски проход“ и част от бул. „Асен Йорданов““, каза още тя.", "date": "2017.09.16", "title": "Фандъкова: София е град, който расте и се развива - не остарявайки и запазвайки своята история"}
{"url": "https://www.24chasa.bg/novini/article/6450782", "text": "Нова транспортна отсечка, която да свърже Асеновградско шосе с другия изход на Пловдив - \"Скобелева майка\", ще бъде прокарана, за да улесни трафика. Това обяви премиерът Бойко Борисов, който дойде на място и се запозна с проекта. Предвижда се бъдещият транспортен байпас от 6-7 км да бъде с две платнa и четири ленти. \"Това е добре за Пловдив. Градът много бързо се развива и трябва да бъде разтоварено движението\", каза Борисов. Той попита колко ще струва реализицията. Кметът Иван Тотев му отговори, че възлиза между 6 и 7 млн лв.  Премиерът попита с какъв статут са земите, които ще трябва да се отчуждят. Иван Тотев обясни, че са земеделски и го увери, че до 2-3 месеца ще бъдат извършени процедурите. По думите му това щяло да струва около 400 000 лева. \"Колко магистрали направихме през ниви и запуснати терени\", допълни Борисов. Той отново заяви, че внедряването на толсистемата е час по-скоро наложително. По негови изчисления тя ще носи годишно около 1,5 млрд. лв. приходи. \"Магистрала \"Тракия\" е натоварена дневно с 50 000 автомобила\", каза премиерът. Той съобщи, че правителството отпуска средства за саниране на училища, физкултурни салони и спортни площадки. И попита Тотев в Пловдив колко учебни заведения ще бъдат обновени. Градоначалникът отвърна, че са 26. Министър-председателят се запозна и с разширението на пътя Пловдив - Асеновград, което започна преди месец и похвали изпълнителите. Те го увериха, че новото платно ще бъде готово до края на годината. \"А пари ще искате ли още\", попита Борисов. Строителите отговориха положително.", "date": "2017.09.16", "title": "Борисов: Правим транспортен байпас 6 км около Пловдив (Обновена, Снимки+Видео)"}
{"url": "https://www.24chasa.bg/novini/article/6450786", "text": "Днес до 17 ч. в Народното събрание има Ден на отворените врати. Това е единственият начин в парламента да влязат качествени и морални хора. Единственият - засега. Това написа преди час тв водещият Слави Трифонов в официалния си профил във фейсбук.                         ", "date": "2017.09.16", "title": "Слави Трифонов: Oтворени врати в НС - засега само така влизат качествени хора"}
{"url": "https://www.24chasa.bg/novini/article/6450790", "text": "Три деца загинаха при пожар в детски лагер в Одеса. Вчера пламъците обхванаха спортно-оздравителен комплекс в украинския град. Разследването показа, че противопожарната система в сграда е била в неизправност,  Предполага се, че по време на пожара в обгорените помещения са се намирали 42 деца, а още 150 са били в съседна постройка.", "date": "2017.09.16", "title": "Три деца загинаха при пожар в детски лагер в Одеса"}
{"url": "https://www.24chasa.bg/novini/article/6450506", "text": "21-годишна жена загина при катастрофа в района на село Микре, съобщиха от МВР. Инцидентът е станал към 9.30 часа на пътя Ябланица – Велико Търново. Челно са се ударили два автомобила,  Загиналото момиче е родом от Ловеч, но е с адресна регистрация в столицата, съобщи Дарик радио.", "date": "2017.09.16", "title": "21-годишно момиче загина при челен сблъсък край Микре (Обновена)"}
{"url": "https://www.24chasa.bg/novini/article/6450796", "text": "Силите за сигурност на Ливан задържаха 19 души, заподозрени във връзки с „Ислямска държава“, които според официални данни са подготвяли голям атентат, съобщава в петък агенцията Al Watania, цитирана от \"Фокус\". От руската медия припомнят, от месец юни насам, това е третата голяма операция на силите за сигурност, която предотвратява атентат.", "date": "2017.09.16", "title": "Силите за сигурност на Ливан задържаха 19 души, готвещи атентат"}
{"url": "https://www.24chasa.bg/novini/article/6450804", "text": "Тежка катастрофа затрудни движението в Искърското дефиле,  Инцидентът е станал по обяд, като по първоначална информация шофьорът губи управление, след като по време на движение се откъсва предната гума заедно с носещия лост. Колата се удря в мантинелата и се обръща по таван малко след Черепишкия манастир в посока София. Шофьорът е с леки охлузвания, но спътникът му е със сериозно нараняване в областта на таза, заявиха медиците от спешния екип.", "date": "2017.09.16", "title": "Тежка катастрофа затрудни движението през Искърското дефиле"}
{"url": "https://www.24chasa.bg/novini/article/6450825", "text": "На лечение в чужбина, още преди да излезе присъдата му за наркотици в Италия, е заминал соченият за кокаинов крал - Евелин Банев - Брендо. Това разкриха за \"24 часа\" отлично запознати източници. Те обясниха, че Банев има разрешение да напуска страната с цел лечение. То е издадено от Софийския апелативен съд. Наскоро столичните магистрати осъдиха Брендо на 6 години и половина затвор за пране на пари. Присъдата обаче не е окончателна. Преди около 2 години отново информация, че Брендо е изчезнал. Вместо да ги опровергае Банев написа и издаде полуавтобиографичната си книга \"Съзирам душата на България\". ", "date": "2017.09.16", "title": "Брендо на лечение в чужбина още преди присъдата в Италия"}
{"url": "https://www.24chasa.bg/novini/article/6450819", "text": "ООН съобщи, че повече от 400 хил. представители на мюсюлманския етнос рохинга са навлезли в Бангладеш, след като са избягали от родния им Мианмар, предаде AFP, цитира \"Фокус\". „Изчислява се, че 409 хил. бежанци рохинга са пристигнали в Бангладеш от 25 август насам, бягайки от насилието в щата Ракхине в Мианмар“, заяви прессекретарят на агенцията за бежанците на ООН Джоузеф Трипуа.", "date": "2017.09.16", "title": "ООН: Броят на бежанците рохинга, избягали от Мианмар е достигнал до 400 хил. души"}
{"url": "https://www.24chasa.bg/novini/article/6450838", "text": "Земетресение с магнитуд 5,7 по скалата на Рихтер е регистрирано в китайския северозападен Синдзян-Уйгурски автономен регион, предаде РИА Новости, цитирана от \"Фокус\". Трусовете са регистрирани в 18:11 часа местно време (13:11 българско) край град Куча в района на дълбочина от 6 км. Все още няма данни за жертви или разрушения в резултат от бедствието.", "date": "2017.09.16", "title": "5,7 по Рихтер разлюля Северозападен Китай"}
{"url": "https://www.24chasa.bg/novini/article/6450833", "text": "Само с глоба явно ще се размине шведът Ралф Сундберг, който изрита в главата камериерката Диана Петкова в Слънчев бряг. Делото срещу шведа вече е насрочено за 26 септември. Несебръският съд обаче е преценил, че то ще се гледа по Глава 28 от НПК- за освобождаване на подсъдимия от наказателна отговорност. Процесът срещу Сундберг ще премине по специален ред, при който в най-тежкия случай ще му бъде наложена максимална глоба от 5000 лв. Този развой на събитията потвърди прогнозите на \"24 часа\" още дни след инцидента, че шведът най-вероятно няма да получи нито ефективна, нито условна присъда. Затова пък той прекара няколко месеца в Ареста към Бургаския затвор, а от края на юли е под домашен арест в апартамент в Слънчев бряг. На 3 юни вечерта 52-годишният Ралф Сундберг, току що пристигнал на почивка в България, изрита в главата камериерката Диана, която чистела фоайето. Жената бе отведена в болница с комоцио, а все още се възстановява от психическите травми, породени от шока. Срещу Сундберг бе повдигнато обвинение за нанасяне на леки телесни повреди по хулигански подбуди.  Междувременно чрез в.24 часа шведът се извини на камериерката и поиска прошка. В интервю за вестника той заяви, че е склонен да изплати парично обезщетение на битата жена, но до този момент не е превел никаква сума, твърдят близки до Петкова.", "date": "2017.09.16", "title": "Шведът, изритал камериерка, на съд на 26 септември, но ще се размине с глоба"}
{"url": "https://www.24chasa.bg/novini/article/6450862", "text": "Все още не е публикувано решението на Върховния съд в Рим, свързано с отхвърлянето на обжалването от Евелин Банев на 20-годишната му присъда за международен наркотрафик, научи „24 часа”. Докато това не стане, присъдата му не може да бъде ефективна. На 8 юни т.г. върховните съдии в Рим са отхвърлили обжалването на присъдата, направено от Банев чрез римския му адвокат Карло дала Ведова. Информацията за заседанието вече присъства в регистрите на Касационния съд, както и фактът, че Банев трябва да плати съдебните разноски. Процедурата изисква обаче решението да бъде депозирано в канцеларията на Съда, след което да бъде публикувано. Едва след този факт то влиза официално в сила. Колко време ще мине дотогава обаче, не се знае заради разтегливите срокове при различните секции в Касационния съд. Понякога решенията се публикуват до 15 дни, а понякога и с огромно закъснение от няколко месеца. В случая с решението за Банев трябва да се вземе под внимание и фактът, че то е взето малко преди едномесечната лятна ваканция на съда. Чак след официалното публикуване на решението на римските съдии, Съдът в Милано, осъдил Брендо на 20 г.затвор, може да поиска ефективното изпълнение на присъдата. Дотогава Банев няма официално влязла в действие окончателна присъда на Апенините и Италия не може да го изисква от България. Адвокатът на Банев Карло дала Ведова каза за „24 часа”, че няма понятие къде е клиентът му в момента и че очаква публикуването на съдебното решение.", "date": "2017.09.16", "title": "Още не е публикувано решението на върховните съдии за Брендо в Рим"}
{"url": "https://www.24chasa.bg/novini/article/6450846", "text": "Република България и Република Турция подписаха протокол за сътрудничество в областта на земеделието. Това стана по време на 13-тото заседание на Комитета по земеделие между двете страни в Одрин, Турция, съобщи Дирекция \"Връзки с обществеността и протокол\" на министерството на земеделието, храните и горите. Документът беше подписан от зам.-министър Цветан Димитров, който водеше българската делегация, и Али Реджеп Назли, генерален директор на Дирекция международни отношения и Европейски съюз на Република Турция. Двете страни изразиха желание за подобряване на отношенията и сътрудничеството в областта на селското стопанство и храните, като обсъдиха въпроси свързани с растениевъдството, рибарството и аквакултурите, аграрната наука, развитие на селските райони, търговията със селскостопанска продукция, както и животновъдството и здравеопазването на животните. България и Турция се споразумяха за сътрудничество и обмяна на опит и експерти в областта на биологичното земеделие и семепроизводството, аграрната наука и биотехнологиите и засилено сътрудничество в областта на борбата с градушките. В областта на рибарството и аквакултурите двете страни ще обменят информация и научни данни и ще си сътрудничат в областта на опазването и рационалната експлоатация на рибните ресурси в Черно море, включително в борбата с незаконния, недеклариран и нерегулиран риболов, както и обмяна на опит при изкуствено развъждане на калкан. Турската страна заяви, че българските животновъди могат да изнасят живи овце за разплод, угояване и клане в Турция, като са придружени с допълнителна декларация в съответствие с ветеринарно-санитарните условия, определени от министерството на храните, селското стопанство и животновъдството на Република Турция. В рамките на визитата си заместник-министър Цветан Димитров се срещна и със заместник-министъра на храните, земеделието и животновъдството на Република Турция Мехмет Даниш. На срещата двамата се договориха да бъде организиран селскостопански бизнес форум, чиято цел е увеличаване на обема на селскостопанската търговия между двете страни.", "date": "2017.09.16", "title": "България и Турция подписаха протокол за сътрудничество в областта на земеделието"}
{"url": "https://www.24chasa.bg/novini/article/6450851", "text": "Министерството на младежта и спорта се включи активно в кампанията на БТВ „Да изчистим България заедно”, на която е и официален партньор. Министър Красен Кралев бе във Варна, където заедно с кмета Иван Портних, областния управител Стоян Пасев, председателя на Общинския съвет Тодор Балабанов, студенти от Варненския свободен университет „Черноризец Храбър” и курсанти от Висшето военноморско училище „Никола Вапцаров” изчистиха местността около „Аладжа” манастир, съобщиха от пресцентъра на Министерството на младежта и спорта. „Върнах се в родния си град, за да се включа в кампанията „Да изчистим България заедно”. Вече за трета година подкрепяме тази мащабна инициатива, защото всички публични личности трябва да се включим и да покажем на младите хора колко е важно да се грижим за средата, в която живеем и работим. Ако всеки почисти пред дома си, страната ни ще бъде чиста. Дължим го на младите поколения, а те на техните деца”, заяви министър Кралев. Заместник-министърът на младежта и спорта Ваня Колева, около 50 служители на ММС и 35 деца от държавното спортно училище „Ген. Владимир Стойчев“, които тренират гребане и кану-каяк почистиха брега и хангарите за лодки на езерото „Панчарево”. „Всички искаме нашите талантливи млади спортисти да се подготвят при добри условия, за да идват на тренировките с желание, да изпитват удоволствие и да постигат високи резултати. Министерството на младежта и спорта полага всички усилия, за да им осигури тези условия, а с акции като това почистване тяхната база става още по-хубава. Благодаря за съдействието и на община Панчарево и кмета Димитър Сичанов”, каза Колева. ММС организара и всички младежки информационно-консултантски центрове, които чистиха в цялата страна.", "date": "2017.09.16", "title": "Министерството на младежта и спорта се се включи кампанията  „Да изчистим България заедно”"}
{"url": "https://www.24chasa.bg/novini/article/6450855", "text": "ЦРУ желае разширяване на правомощията за нанасяне на удари с безпилотни летателни апарати в Афганистан и по други места, където се водят активни бойни действия. Изглежда, че Белият дом ще даде съгласие на предложението, макар и в Пентагона да има определени резерви, пише Arkansas Democrat-Gazette, цитира \"Фокус\". Ако предложението бъде одобрено от президента на САЩ Доналд Тръмп, това ще отбележи първият случай, в който ЦРУ ще получи подобни правомощия в Афганистан, излизащи отвъд настоящите за нанасяне на удари по „Ал Кайда“ и други терористични цели по граничещите с Пакистан области. По-рано администрацията на предишния президент Барак Обама наложи ограничения върху подобен тип удари, за да се ограничат съпътстващите цивилни жертви. Досега Пентагонът имаше водеща роля в нанасянето на ударите с безпилотни летателни апарати срещу цели в Афганистан, Сомалия, Либия и Йемен. Министерството на отбраната на САЩ публично оповестява ударите, за разлика от ЦРУ. „Когато сме искали повече правомощия, са ни ги давали. Когато искаме нови ресурси, получаваме ги“, заяви директорът на ЦРУ Майк Помпео. Той добави, че агенцията му „лови ежедневно“ главатари на „Ал Кайда“, укриващи се в планините на границата между Афганистан и Пакистан“. Министърът на отбраната на САЩ не е възразил срещу предложените на ЦРУ, но според източници от Пентагона в министерството се задават въпроси относно разширяването на правомощията на разузнавателната агенция в Афганистан или на други места. В институцията има съмнения, че американските войници на терен ще бъдат обвинявани за цивилните жертви на тези удари, защото ЦРУ няма да обявява публично нанасянето им.", "date": "2017.09.16", "title": "ЦРУ иска разрешение да ликвидира терористите в Афганистан"}
{"url": "https://www.24chasa.bg/novini/article/6450938", "text": "Най-напред искам да ви благодаря за добрия резултат, който постигнахме на последните парламентарни избори, за да може да се сформира това мнозинство, което имаме. Това предоставя повече възможности да се помага на българските общини, като за Каспичан има 250 хил. лв., които не са много, но позволяват да се подобри средата за живот в общината. Най-важното е, че когато държавата е стабилна можем да се възползваме от европейската солидарност. Това заяви председателят на ПГ на ГЕРБ и заместник-председател на партията Цветан Цветанов по време на среща с членове и симпатизанти в Каспичан, информираха от пресцентъра на ГЕРБ. В сферата на образованието за образователна инфраструктура - нови салони и нови площадки, по програмата \"Региони в растеж\" ще има възможност да се усвоят 560 млн. лв. Акцент от предизборната ни програма е да привлечем всички деца към образователната система. В резултат на усилията на правителството към настоящия момент 3000 деца са върнати и записани в образователната система, коментира още Цветанов. Председателят на ПГ на ГЕРБ съобщи още, че тази седмица с участието на общински кметове и народни представители в парламента бе обсъден и представен Законопроект за великите старите столици на България от Първото и Второто българско царство. \"Уверен съм, че този период трябва да бъде припомнян, за да можем успешно да покажем богатото си културно-историческо наследство не като поредната туристическа дестинация, а с по-специален акцент върху старите столици. В закона ще бъдат разписани ангажиментите на държавата, за да се подпомогнат тези градове целево и да станат приоритетни обекти на развиващия се туризъм“, заяви още Цветанов пред над 60 членове и симпатизанти на партията. На срещата присъстваха областният координатор на ПП ГЕРБ – Шумен и кмет на община Шумен Любомир Христов, кметът на Община Каспичан Милена Недева, общинският председател на ПП ГЕРБ – Каспичан Ралица Тодорова и народните представители от ГЕРБ – Шумен д-р Румен Генов и Димитър Александров.", "date": "2017.09.16", "title": "Цветанов: Законопроектът за старите български столици ангажира държавата да подпомага тези градове"}
{"url": "https://www.24chasa.bg/novini/article/6450463", "text": "Премиерът Бойко Борисов пристигна в Девин. Той бе посрещнат с народни песни и гайди.  Борисов е придружен от министъра на регионалното развитие и благоустройството Николай Нанков. Двамата са поканени за церемонията по официалното откриване на реконструиран топлопровод за минерална вода в Девин.  \"Този регион е видял такива неща през вековете, че сигуно ние не бихме ги възприели. Медиите много обичат да говорят за фалшиви новини. Девин имаше фалшив спа туризъм. Благодаря на Стефан Шарлопов, че го каза. Лъжехме хората, че ги лекуваме с минерална вода, а тя - чешмена\", каза Бойко Борисов. \"От началото на страната имаме 11% ръст на доходите. Надявам се в Девин да надминат 30%, защото хората го заслужават. Безработицата в страната падна под 5%\", допълни той. \"Надявам се работодателите в района да направят така че хората да остават тук с по-високи заплати и по-добри доходи. Факт е, че се увеличава туристическият поток, трябва и обслужване, което да отговаря на високите задачи, които си поставяме. Пожелавам на Девин в следващите години да се развие, защото минералната вода е изключителна. Рекламата и всичко, което този град заслужава, да се направят. Сега спокойно можем да поканим туристи от цял свят и да кажем: \"Елате не само да видите красотите на природата, но и да се лекувате\", категоричен бе Борисов.", "date": "2017.09.16", "title": "Борисов в Девин: 11% ръст на доходите от началото на годината (Видео)"}
{"url": "https://www.24chasa.bg/novini/article/6450461", "text": "„Ако бях главен секретар сега, щях да постъпя като сегашното ръководство. Нямаше да рискувам живота на отвлечения Адриан Златков, за да стигна до похитител”, каза пред Нова тв бившият главен секретар на МВР Калин Георгиев. Той бе на най-високия професионален пост във вътрешното министерство, когато беше разбита групата на Наглите. „Тези, които казват, че отломки от Наглите са отвлекли Адриан, какви са. Да се запитаме дали са експерти”, посочи Георгиев. Той обясни, че тогава е изтичала информация от МВР, не задърлжително директно към бандата. Липсвал и качествен анализ. „За двама от Наглите, видяни при отвличания, е имало информация кои са, но не е отчетена”, посочи Геогиев, който сега отговаря за сигурността на банка. „Наглите са надхвърляли 30 души. 5 хил. лева разход на месец, наеми на къщи, начинът им на живот – луксозен, не вярвам някъде да има събрани 1 млн. лв. това са митове”, каза Георгиев.", "date": "2017.09.16", "title": "Калин Георгиев: Като главен секретар, и аз нямаше да рискувам живота на Адриан, за да хвана похитителите"}
{"url": "https://www.24chasa.bg/novini/article/6450472", "text": "Парламентарната група на ГЕРБ поема инициативата да внесе предложение за промяна в Закона за физическото възпитание и спорта при смърт на олимпийски медалист с отпусната пожизнена месечна премия, същата да може да се получава от неговите деца до навършване на тяхното пълнолетиe. Това съобщиха от пресцентъра на партията. Поводът за инициативата на ПГ на ГЕРБ е гражданското искане, насочено към законодателя да се помогне на децата на двамата шампиони Величко Чолаков от Смолян и Милен Добрев от Пловдив. Двамата починаха на по 35 години и оставиха общо трима сираци. Текстовете за промените в закона вече са в процес на финализиране и ще бъдат внесени в деловодството на Народното събрание в началото на следващата седмица.", "date": "2017.09.16", "title": "ГЕРБ предлага деца на починали олимпийски медалисти да получават месечните им премии"}
{"url": "https://www.24chasa.bg/novini/article/6450477", "text": "Лицата на телевизията ще се включат в почистването от различни места в столицата. Водещият на „Тази сутрин” Антон Хекимян, Валери Генов и Елена Яръмова, както и лицата на „Гласът на България” ще чистят около тенис кортовете в Борисовата градина, където ще се присъедини и президентът Румен Радев – официален патрон на инициативата.", "date": "2017.09.16", "title": "Известни личности част от кампанията \"Да изчистим България заедно\" (СНИМКИ)"}
{"url": "https://www.24chasa.bg/novini/article/6450476", "text": "Пътна полиция ще извършва засилени проверки за контрол за използване на обезопасителни колани и системи за деца и защитни каски. Това съобщиха от пресцентъра на МВР. Акцията се провежда по повод Европейския ден без загинали на пътя - 21 септември. През следващите дни ще бъдат реализирани различни инициативи, които да обърнат внимание на водачите да бъдат толерантни на пътя. От МВР посочват локациите на полицейските патрули в по-големите областни центрове: София: За времето от 10.00 до 12 .00 часа на бул. „Ботевградско шосе“, в района на КПП-то Варна: За времето от 10.00 до 12 .00 часа на бул. „Васил Левски“, спирка „Дубровник“ Пловдив: За времето от 10.00 до 12 .00 часа на бул. „Нейчо Цанов“, в района на надлез „Родопи“, източното платно", "date": "2017.09.16", "title": "Пътна полиция със засилени проверки за колани, каски и детски столчета"}
{"url": "https://www.24chasa.bg/novini/article/6450486", "text": "\"Изтребителите ги видяхме. Според мен лобистите постигнаха своето.\" Това заяви президентът Румен Радев преди минути, преди да започне да чисти в Борисовата градина. Конкурсът вече се връща в изходна точка и това застрашава окончателно да приземим 100-годишната си авиация, обясни той. \"Задраскан беше трудът на военните експерти, очакванията на военните летци и инженери за на временното решаване на този много важен проблем. Но както казах - това беше целта на тази комисия - да бъде използвана като терминал за политически цели\", допълни държавният глава. Радев обаче отказа да назове поименно лобистите и каза: Вижте начина на действие и ще разберете за какво става въпрос. Процедурата трябваше отдавна да е в ход, няма шанс и никаква яснота кога ще се продължи. Ако си решил да не инвестира в сигурност, намираш начин и поводи да протакаш.", "date": "2017.09.16", "title": "Радев: Лобистите победиха експертите за изтребителите (Видео)"}
{"url": "https://www.24chasa.bg/novini/article/6450450", "text": "Задача във френски учебник по математика, с условие да се определи \"колко мигранти са пристигнали на един остров за осем седмици\", привлече голямо внимание в социалните мрежи, предаде Франс прес. \"Бягащи от война мигранти пристигат на остров в Средиземно море. Първата седмица пристигат 100. След това всяка седмица броят на новопристигналите нараства с 10 процента. С колко се умножава бройката, когато нараства с 10 процента?\", гласи условието на задачата за последна година в гимназията. Накрая учениците трябва да определят броя на мигрантите, които ще пристигнат на острова за осем седмици, съобщи БТА. Задачата е публикувана в учебник на издателство \"Натан\" и е илюстрирана със снимка на мигранти на надуваема лодка. Тя беше публикувана в социалните мрежи вчера. Издателството потвърди, че задачата е автентична. Реакциите в Туитър са многобройни. \"Да се използват мигрантите в условия на задачи в учебник е възмутително\", пише в пост, посветен на темата. Друг гласи: \"Как е възможно издателството да допусне такова нещо?\" \"Натан\" реагира часове по-късно с комюнике, в което се извинява и поема ангажимент в следващи издания да не се включват подобни текстове, добавя АФП.", "date": "2017.09.16", "title": "Задача с преброяване на мигранти беше включена във френски учебник по математика"}
{"url": "https://www.24chasa.bg/novini/article/6450446", "text": "\"Да изчистим България заедно” е много важен проект за всички нас в bTV и много се радваме, че цялата страна е мобилизирана с тази позитивна задача”, заяви главният изпълнителен директор на bTV Media Group Флориан Скала. Той даде официален старт на тазгодишната кампания. Екипите на телевизията ще чистят на няколко места в столицата. В Южния парк се намират изпълнителният директор Флориан Скала, водещата на „Тази събота и неделя” Мариана Векилска, певицата Поли Генова и Андрей. Водещият на „Тази сутрин” Антон Хекимян, Валери Генов и Елена Яръмова, както и лицата на „Гласът на България” ще чистят около тенис кортовете в Борисовата градина, където по-късно ще се присъедини и президентът Румен Радев – официален патрон на инициативата. Екипът на bTV и приятели запретват ръкави за историческа акция на 16-километровото трасе от язовир Бебреш по продължението на прохода Арабаконак – най-голямата до този момент в историята на кампанията, съобщиха от телевизията. В рамките на най-големия безплатен фестивал Spark Fest в Южния парк доброволците ще се забавляват с Поли Генова, Иван и Андрей, Орлин Павлов и актьорите от българския сериал „Скъпи наследници”, който се очаква да тръгне през януари. След 16 септември кампанията продължава.", "date": "2017.09.16", "title": "Флориан Скала даде старт на кампанията \"Да изчистим България заедно”"}
{"url": "https://www.24chasa.bg/novini/article/6450492", "text": "Президентът Румен Радев отново даде да се разбере, че по-скоро няма да подпише указа за новия шеф на ВАС Георги Чолаков. \"Най-логично е новият председател на ВАС да се избира от новия състав на ВСС. Старият вече излъчи своя кандидат - ако му дадем шанс да бъде потвърден и от новия състав на ВСС, то неговият авторитет ще бъде още по-голям\", заяви Радев преди минути. Президентът се включи в кампанията на Би Ти Ви \"Да изчистим България заедно\" и с целия си екип сложиха ръкавици и започнаха да чистят в Борисовата градина. Радев коментира отново антикорупционите закони на ГЕРБ и БСП. Консенсус е да отговорим на очакванията на българския народ да има безкомпромисно отношение към корупцията на най-високо ниво, обясни той. И допълни, че трябва да се прави антикорупционен анализ дори, когато ще се пуска крупна обществена поръчка.", "date": "2017.09.16", "title": "Радев потвърди, че по-скоро няма да подпише указа на новия шеф на ВАС"}
{"url": "https://www.24chasa.bg/novini/article/6450497", "text": "Украински шофьор почина в камиона си, чакайки да премине „Дунав мост” при Гюргево – Русе, съобщи сайтът РусеИнфо. В 19 часа в петък 56-годишният украински шофьор А. Н. бил намерен мъртъв в района на изхода на ГКПП – Гюргево в посока България, в румънската зона. Той бил открит в камиона си, паркиран след зоната за заплащане на такса „Мост“, но преди да тръгне към България. Колегите му подали сигнал до Гранична полиция – Гюргево, след като той не отговорил на техните повиквания по радиостанцията и по мобилен телефон. Отишлите на място служители на реда установили, че смъртта му не е насилствена и тялото е било транспортирано до моргата в Гюргево. „Нямаме информация за случая. Явно това е станало на румънска територия, колегите от Гюргево не са се обръщали за помощ, или разследване към нас”, съобщиха за „24 часа” от Гранична полиция в Русе. Все още не е ясна причината за смъртта на украинеца. Големите опашки, които се образуват на подстъпите към съоръжението, както и жегата през последните дни в района може да е довела до здравословен проблем за шофьора. Това е и първят тираджия, починал докато чака да премине с возилото си през „Дунав мост 1”.", "date": "2017.09.16", "title": "Украински шофьор почина, чакайки да премине Дунав мост 1"}
{"url": "https://www.24chasa.bg/novini/article/6450505", "text": "Експеримент с яйца от партида с фипронил направиха в студиото на \"Тази събота\" по Би Ти Ви. Там свариха яйцата, а след това го опитаха Богомил Николов от \"Активни потребители\" и бившия шеф на БАБХ Йордан Войнов. „При дозите, които са измерени и обявени, няма изобщо опасност”, категоричен беше Николов. По думите му трябва се изядат много килограми, за да има някакъв риск. „Не може човек да изяде 1-2 яйца на ден и да се притеснява”, коментира той. Има пробив в системата за бързо предупреждение за опасни храни на ЕК, каза Йордан Войнов във връзка с яйцата с фипронил. „Холандия го открива през декември и мълчи 6-7 месеца, страдащи са европейските потребители. Белгия го открива след Холандия и те мълчат. Излизат с номера, че информирали прокуратурата”, обясни той.", "date": "2017.09.16", "title": "Хапнаха яйца с фипронил в тв студиото при Жени Марчева"}
{"url": "https://www.24chasa.bg/novini/article/6450514", "text": "\"Близо 600 млн. лв. отиват само за образователна инфраструктура. Поканили сме кметовете в четвъртък и ще обявим училище по училище, обект по обект за цялата страна\" обяви в Девин премиерът Бойко Борисов. Той подчерта, че това се прави в изпълнение на нашата програма като основен приоритет. \"Не обещавам че в някакъв хубав слънчев ден ще стане, те са факт и се строят. И като се върнете във времето назад - кажете, кога са давани такива пари за образованието? Мога да споря много дали са давани повече. Може да напомня и учителската стачка, когато двама министри казаха да приключи тази седянка\", коментира премиерът.  Средствата ще отиват за физкултурни салони, основно саниране на училища и детски градини. С директорите на училища и кметовете ще се създава организация как да се извършват ремонтите без да се пречи на учебния процес, като за целта на места може да се промени и учебното време. Голяма част от парите ще отидат за училища и детски градини в Родопите. В четвъртък с кметовете на срещата ще бъдат спортния, регионалния и образователния министър, за да се създаде организация, каза премиерът. Подобна среща с кметовете от цялата страна ще има и във вторник, когато ще се разпределят няколкостотин милиона от фонд \"Земеделие\" за улици и площади. Борисов обяви от Девин още, че от началото на годината в страната има близо 11 процента повишение на доходите. Премиерът бе в родопския град придружен от министъра на регионалното развитие и благоустройството Николай Нанков за откриване на нов минерален топлопровод от Беденски бани до Девин. Водопроводът от 11 километра се подмени с 2.5 млн. лв. целеви средства от държавата. Предишния е изграден през 1964 г. Той бе силно амортизиран и почти цялото количество лековита вода изтичаше в реката години наред и не стигаше до хотелите в града. \"Медиите много обичат да говорят за фалшиви новини. Девин имаше фалшив СПА туризъм. Лъжехме хората, че ги лекуваме с минерална вода, а тя-чешмяна\", каза Борисов. Винаги пожелавам успех на всеки, който иска да направи политическа партия, тогава става ясно колко трудно става, каза Бойко Борисов по повод заявката на Слави Трифонов, че ще търси талантливи българи, които да заместят сегашната политическа класа. ГЕРБ има 1200 - 1300 общински съветници, областни управители, министри, зам.-министри, депутати, шефове на агенции, заместник областни управители, кметове, зам.-кметове, каза Борисов. От чужбина ли да ги докараш, откъде ще ги събереш. Един да те издъни - месеци наред се обясняваш. И казват: това е управлението на ГЕРБ. Един от хиляди. Така че на думи е лесно, но като видим хората, ще стане ясно, Но му пожелавам успех. Това е демокрацията, заяви премиерът. \"Разбира се, че на всички искаме да вдигнем заплатите, но ние в предизборната кампания първо обявихме, че това ща бъдат учителите и минималните пенсии, и вече е факт това, което сме обещали. За следващите години ще преглеждаме бюджетът и ще търсим възможности\", каза Борисов. \"Истински, като професионален пожарникар, мисля, че трудно някой може да излезе и да каже \"Аз съм гасил повече пожари от Борисов\". Мога да споря много с тях. Аз си пазя и мушамата, всъщност тя беше брезентова престилка отгоре, с която по времето на социализма пожарникарите гасяха пожари. Гумените ботуши, с които градинарите сега ходят - 12 пъти ме е убождал пирон през тях...Каската ми беше пластмасова, въобще нямаше шлем...\" Имаше в цялата пожарна в България един \"Додж\" - бяха ни докарали да го гледаме, цъкаме с език и му подритваме гумите. СЕга за 300 млн.лв. им сменихме колите. Карат най-добрите \"Ивеко\" и \"Рено\", а ние карахме \"Шкода\" и \"Зил\". Сега, ако ги закарам на един \"Зил\", половината няма да могат да подадат вода. Така че в пъти се е повишило и заплащането, и обезпечаването на моите колеги и приятели\", категоричен бе той. \"Работи се по тази тема, но имаме и лекари, и санитари, и учители, и медицински сестри, и администрация. Като дойдем ние на власт - всички започват да искат. Напомням им - Тройната коалиция им повиши мисля с 280 млн. лв. заплатите, но без да бъдат финансово обезпечени - само на книга и ние първия ден започнахме да изплащаме заплатите. По същия начин, тръгвайки си ни вдигнахме пенсиите и ние от първия ден започнахме да изплащаме пенсии. Накупиха военна техника и ние от първия ден започнахме да изплащаме \"Спартан\"-и, \"Кугър\"-и и какво ли не. За разлика от другите ние сме отговорни - това, което обещаем, трябва да го имаме в бюджета, да сме го изкарали, за да го дадем\", каза още Бойко Борисов. По думите му е много изкушаващо да се излезе с обещание за увеличение на заплатите на всички, но в същото време трябва да се запазят стабилни публичните финанси, защото ни наблюдават за влизане в еврозоната. \"Така, че ако е лесно - да са го направили всички\", заяви Борисов. Преди един месец не мислеше така - когато идваше в централата да говорим да иска да става вицепремиер. Тогава не му пречеше нищо. Това заяви Бойко Борисов във връзка с искането на лидера на \"Воля\" Веселин Марешки за провеждането на предсрочни парламентарни избори. \"Всяка политическа партия и всеки лидер, особено когато иска да стане някакъв, а не е станал, става злобен. Така че като не им се получи нещо, започват да стават злобни. Това е нормално\", заяви Борисов. \"При положение, че ние вървим към 4% ръст на икономиката, че безработицата падана под 5%, че бюджетът ни е на 2 млрд. излишък - кое да предизвика тези избори, като знаем какво ни чака зад нас?\", попита премиерът и добави, че и административната реформа върви много добре.", "date": "2017.09.16", "title": "Борисов: Близо 600 милиона лева отиват за образователна инфраструктура (Снимки+Видео)"}
{"url": "https://www.24chasa.bg/novini/article/6450480", "text": "Китайският посланик в САЩ Цуй Тянкай призова Вашингтон да се въздържа от отправяне на заплахи към Северна Корея, която вчера извърши изпитание с поредната балистична ракета, предаде Ройтерс. Пред репортери в посолството на Китай посланикът заяви: \"Честно казано, смятам, че САЩ трябва да направят нещо повече от това, което правят, за да има реално и ефективно международно сътрудничество по въпроса. Те трябва да се въздържат от повече заплахи. Трябва да намерят ефективни начини за подновяване на диалога и на преговорите\", подчерта китайският дипломат.", "date": "2017.09.16", "title": "Китай предупреди САЩ да спрат заплахите към Северна Корея"}
{"url": "https://www.24chasa.bg/novini/article/6450531", "text": "Седмица преди министър-председателката Тереза Мей да произнесе дългоочаквана реч за Брекзита, външният министър Борис Джонсън публикува статия във в. \"Телеграф\", в която описва как си представя излизането на Великобритания от Европейския съюз, предаде Франс прес, цитира БТА. Джонсън изброява бъдещите предимства за Лондон след напускането на съюза. Раздялата трябва да бъде ясна и рязка, особено по въпроса за парите, които Великобритания ще трябва да внесе в бюджета на ЕС. \"Не смятаме, че ще трябва да плащаме, за да имаме достъп до техния пазар, също както те не смятат, че ще трябва да плащат за достъп до нашия\", пише външният министър. Той иска излизане на Обединеното кралство от европейския митнически съюз и единния пазар, възстановяване на контрола по британските граници и отменяне на европейското законодателство. Джонсън повтаря и едно от обещанията на екипа на кампанията за референдума за Брекзит, че парите, които Лондон ще спести от вноски в бюджета на ЕС, ще бъдат инвестирани в националното здравеопазване. \"Да, щом си уредим сметките с ЕС, ще си върнем контрола над около 350 милиона лири седмично. И наистина ще е добре, както подчертаваха мнозина от нас, ако голяма част от тази сума отива в касите на националното здравеопазване, ако тези пари се използват за неговото модернизиране и за въвеждане на нови технологии\", пише външният министър. Тереза Мей ще произнесе на 22 септември в италианския град Флоренция - \"историческото сърце на Европа\" - следващата си важна реч за Брекзит, съобщи Даунинг стрийт.", "date": "2017.09.16", "title": "Борис Джонсън описа как си представя Брекзит"}
{"url": "https://www.24chasa.bg/novini/article/6450537", "text": "Синът на убития във Виноградец Наско Тонкев е бил задържан като част от група от четирима мъже, у които са открити синтетични наркотици и незаконно оръжие. Специализираната полицейска операция е проведена тази нощ на територията на град Септември и село Виноградец. Част от задържаните са управлявали лек автомобил под въздействие на наркотични вещества,  По информация от разследващите групата е следена повече от месец. У Димитър Тонкев са открити амфетамини. Арестуван е и приятелят на дъщерята на убития Наско Тонкев. Според близките на арестуваните става въпрос за репресивна мярка срещу хората, които са говорили против бившия председател на Общинския съвет Лазар Влайков. Разследващите обаче уточняват, че групата е следена много преди убийството, което разтърси Виноградец, като Димитър Тонкев ще се разследва като евентуалрен организатор на наркотрафик.", "date": "2017.09.16", "title": "Задържаха с наркотици сина на убития във Виноградец ресторантьор"}
{"url": "https://www.24chasa.bg/novini/article/6450530", "text": "Австриец уби жена си и двете си дъщерички - на 4 и 7 години, след което се самоуби, като скочи от прозореца, съобщи полицията. ДПА посочва, че властите забранили на 38-годишния мъж да ходи при семейството си и да се доближава до дома си в западния град Хохенемс, защото проявявал насилие, информира БТА. Въпреки забраната той се върнал в жилището рано сутринта вчера и убил с тежък предмет 33-годишната си съпруга и двете момиченца. После скочил от прозореца от апартамента на третия етаж, добавя ДПА.", "date": "2017.09.16", "title": "Австриец уби жена си и двете си дъщери, след което се самоуби"}
{"url": "https://www.24chasa.bg/novini/article/6450376", "text": "Чешкият външен министър Лубомир Заоралек е получил леко нараняване на главата, когато служебният му автомобил претърпял пътен инцидент, съобщи говорителка на външното министерство, цитирана от Ройтерс и БТА. Заоралек е получил медицинска помощ в болница и по-късно е бил изписан за лечение у дома, каза говорителката. \"Той е получил травма на главата, но състоянието му е добро\", посочи Ирена Валентова в съобщение по имейла.", "date": "2017.09.16", "title": "Чешкият външен министър е ранен при пътен инцидент"}
{"url": "https://www.24chasa.bg/novini/article/6450384", "text": "Един млад мъж пострада при сбиване в бургаското село Мъглен, съобщи МВР. За срок до 24 часа са задържани четирима мъже. Сигналът за случилото се е подаден около 16.30 часа в петък. На място са пристигнали полицаи. Боят е станал в района на кравеферма. Пострадалият е 25- годишен бургазлия,  По случая е образувано досъдебно производство. Криминалисти работят по изясняване на всички факти и обстоятелства около инцидента.", "date": "2017.09.16", "title": "Млад мъж пострада при бой в Бургаско, четирима задържани"}
{"url": "https://www.24chasa.bg/novini/article/6450389", "text": "Тропическата буря Норма се трансформира в ураган над Тихия океан и се движи в посока към Лос Кабос в южния край на мексиканския полуостров Долна Калифорния, предаде Асошиейтед прес. Очаква се ураганът с ветрове до 120 км в час да връхлети късно в неделя или в понеделник, предаде Ройтерс. Националният център за ураганите на САЩ съобщи, че вълни, предизвикани от Норма, ще започнат да заливат части от югозападно Мексико и Долна Калифорния по-късно днес и ще продължат до началото на следващата седмица, информира БТА. В резултат на урагана Макс един човек се води за изчезнал и около 200 къщи са повредени от водата или ветровете в Сан Маркос в крайбрежния щат Гереро в Мексико, предаде Асошиейтед прес. Макс отслабна до широка зона на ниско атмосферно налягане, но негови останки все още са способни да донесат поройни валежи над Гереро и западния щат Оаксака.", "date": "2017.09.16", "title": "Бурята Норма стана ураган, заплашва Мексико и Баха Калифорния, един човек е изчезнал"}
{"url": "https://www.24chasa.bg/novini/article/6449951", "text": "Влагането на фипронил в препаратите за дезинфекция не е забранено, но е задължително да е посочено на етикета им. В последните случаи инсектицидът, който е попаднал в почистващия препарат Dega 16, е използван от много ферми в Европа. Известните на властите фирми са с блокирано производство и се проверяват от санитарни екипи. Френската фирма производител е пропуснала да напише, че в продукта за обезпаразитяване има фипронил. Това според експерти е криминално деяние и трябва да се третира като престъпление. Предстои обаче въпросът да се реши на европейско ниво. Не е изяснено още дали трите български ферми, чиито яйца се оказаха заразени с фипронил, са използвали Dega 16, заявиха от агенцията по храните. Тепърва ще се правят изследвания. Фипронилът е силно токсичен и се използва за защита на реколта и във ветеринарната медицина за борба с бълхи, кърлежи и хлебарки. Той е опасен за пчелите, а заради защитата на застрашени насекоми е забранена употребата му за обработка на царевица за посев. Не е разрешено и да се използва в близост до каквито и да било продуктивни животни, каквито са кокошките. По данни на Световната здравна организация веществото може да увреди черния дроб, бъбреците и щитовидната жлеза. Това обаче може да стане само при високи концентрации. При бройлери и носачки попадането в организма им става през перата и кожата. Експертите обаче рядко могат да установят това. Обикновено проверките в птицефермите се правят заради съмнения за зараза със салмонела. Съдържанието на фипронил не се проверявало от контролните органи, но експерти твърдят, че трябва изрично това изискване да стане задължително. От районната прокуратура в Горна Оряховица пък съобщиха, че започват спешна проверка по случая с яйцата с фипронил от три ферми в района, съобщи ръководителят Даниела Харитонова. Държавното обвинение се е самосезирало от публикациите, че във ферми на консорциум “Агробизнес” и “Агроинвест продукт” са открити яйца със забранения за употреба инсектицид. “Възлагаме проверка за престъпление от общ характер срещу виновно лице, което е изготвило храни, предназначени за общо ползване, по такъв начин, че в тях са попаднали опасни за здравето вещества. Ще изискаме съответните документи от БАБХ и ще преценим дали да бъде образувано досъдебно производство”, поясни Харитонова. Прокуратурата ще проверява и дали са нарушени правилата при производството и търговията на суровини и храни и в резултат на това изложено ли е на опасност здравето на потребителите. Птицефермите, в чиито яйца беше открит фипронил, са категорични, че не са използвали забранени препарати за дезинфекция на сградите, производствените площи и кокошките. Кокошките, чийто яйца са замърсени с фипронил, се отглеждат в бившия птицекомбинат в горнооряховското село Поликраище. Двете дружества ползват ферми на едно и също място. Ръководителят на производството и ветеринарен лекар на птицефермите Ивайло Къдрев обясни, че лично организира дезинфекцията и че никога не са използвали препарати, които са извън указанията на производителите. “Стопирали сме продажбите, работим съвместно с държавната институция, правят се анализи и търсим първоизточника. Подготвя се и официално изявление от Асоциацията на птицевъдите за проблемите в бранша”, допълни той. Засеченото количество на веществото е под опасните норми, но над допустимото. Яйцата са продавани най-вече в две големи вериги в София и околностите. От “Лидл България” вече обявиха, че незабавно са спрени от продажба и изтеглени от магазините всички количества от консорциум “Агробизнес”, а не само партидните номера на продуктите, посочени от БАБХ. “Фипронилът е инсектицид, който се класифицира с висока токсичност по всички пътища на проникване - през устата, през кожата и по дихателен път - обясни ас. д-р Светлана Цолова, токсиколог в Националния център по обществено здраве и анализи. - По класификацията на ЕС по остра токсичност се отнася към 3-а категория (от общо 4). Това отговаря на средна смъртна доза 92 мг на килограм телесна маса за плъхове, на средна смъртна доза през кожата 354 мг за зайци и средна смъртна концентрация за плъхове 0,37 мг на литър въздух. Фипронилът не проявява дразнещо действие върху кожата или очите, няма данни за дразнещо дейсдтвие върху дихателната система, не е сенсибилизиращ - не е аларген.” Критичният токсичен ефект, който се наблюдава при експозиция на фипронил при всички животински видове, върху които са правени изпитания, е невротоксичността - и при крткотрайна, и при продължителна експозиция. Тя се свързва с нарушаване на функцията на един невромедиатор - гама-аминомаслена киселина, в резултат на което при вече проявени отравяния с високи дози фипронил клинично може да се наблюдават гърчове, тремор, нарушения в равновесието и други невротоксични прояви, които не са свързани с органични нарушения - тъканни промени в мозъка, а са свързани с функционални нарушения от блокирането на невромедиатора, обясни д-р Цолова. Тя уточни, че няма данни за сериозни ефекти върху репродуктивната функция на човека и развитието на плода, няма данни и за мутагенно действие, не се очаква да се прояват канцерогенни ефекти. “Допустимото ниво на експозиция - излагане на въздействие, при еднократно постъпване на фипронил за човека е 0,0025 мг на кг телесна маса, за средносрочна експозиция - до няколко месеца, е 0,0035 мг на килограм, а за продължителна експозиция допустимото ниво е 0,0002 мг на килограм на ден”, цитира д-р Цолова. Допустимите стойностите са определени при оценката на фипронила на европейско ниво във връзка с употребата му като биоцид. С нива се сравнява реалната експозия, обясни токсикологът. Без нито едно регистрирано масово хранително отравяне приключва летният сезон, въпреки сериозно увеличения брой туристи и високите температури. Това отчита Българската агенция по безопасност на храните. Между 2 юни и 10 септември агенцията е извършила общо на 4195 извънредни проверки в градовете Варна, Бургас и Добрич. Съставени са 160 акта за административни нарушения и 369 предписания. Общо 1 тон хранителни продукти - месо, млечни продукти, живи миди, яйца, сладолед, рибни продукти, орехи, са бракувани. 22 обекта са затворени от агенцията. Основните причина са несъответствия в материално-техническата база, неправилно съхранение на храни, лоша хигиена или липса на удостоверения за регистрация. Един обект на територията на Бургас е заличен.", "date": "2017.09.16", "title": "Фипронилът не бил забранен в препарати за дезинфекция"}
{"url": "https://www.24chasa.bg/novini/article/6450396", "text": "Мъж откри огън в нощен клуб в Берлин. При инцидента загина един човек, а други трима са ранени, съобщи германската полиция в своя акаунт в туитър,  Инцидентът се е случил в квартала \"Хоеншьонхаузен\", където се намира зловещия затвор на Щази, превърнат в историческият музей.                                                                                                                                                                                                                                                                                                                       ", "date": "2017.09.16", "title": "Мъж откри огън в нощен клуб в Берлин, има загинал"}
{"url": "https://www.24chasa.bg/novini/article/6450405", "text": "До коляно е пропаднал във врящ гейзер, скрит под плочка в столицата, 54-годишен русенец. Руслан Четроков бил в София със сина си Владимир, за да посети лекар. Двамата се разхождали по улицата, когато станала белята. „Всичко е равно, аз си вървя стъпвам на плочка, която не е пропаднала, и пропада”, разказа мъжът пред Нова тв. Той реагирал бързо и извадил крака си, който бил потънал до коляно. От Бърза помощ му обяснили да облива крака си със студена вода, а Владимир проверил колко е дълбока ямата. „Взех пръчка 1,90 см дълга и ямата беше по-дълбока”, каза момчето. От компанията, поддържаща тръбата, създала ямата, се извинили на Руслан за инцидента и му предложили компенсация. Обясняват, че аварията станала, когато неволно била пробита тръба на фирмата.", "date": "2017.09.16", "title": "Мъж пропада до коляно във врящ гейзер на тротоар в София (Видео)"}
{"url": "https://www.24chasa.bg/novini/article/6450408", "text": "Полицията в Сейнт Луис (щата Мисури) използва лютив спрей срещу участници в масови протести, които избухнаха, след като съдът оправда бившия бял полицай Джейсън Стокли, който през 2011 г. застреля чернокожия Антъни Ламар Смит, съобщи Асошиейтед прес. Тринадесет души са били задържани, тъй като замеряли органите на реда с бутилки и други предмети и хвърляли камъни срещу полицейските коли. Четирима полицаи са ранени, предаде БТА. Някои от протестиращите носят оръжия, което е законно в Мисури, посочва АП. Засега няма съобщения някой да е стрелял. Като цяло протестите са мирни, само на моменти се стигна до напрежение, съобщи полицията в Туитър. Инцидентът, заради който чернокожите в Сейнт Луис излязоха на улиците, стана през декември 2011 г. Стокли и партньорът му заподозрели Смит за разпространение на наркотици и се опитали да го задържат. След гонитба с коли Стокли прострелял пет пъти Смит. Пред съда бившият полицай обясни, че заподозреният е държал пистолет преди гонитбата и той се е почувствал в опасност, поради което е стрелял. Обвинението твърдеше, че Стокли е подхвърлил оръжието в колата на Смит, но съдията заяви, че не са представени убедителни доказателства в подкрепа на това твърдение.", "date": "2017.09.16", "title": "Протести в Сейнт Луис след оправдаването на бял полицай, убил чернокож (Снимки)"}
{"url": "https://www.24chasa.bg/novini/article/6450402", "text": "Бившата първа дама и държавен секретар на САЩ Хилари Клинтън заяви, че президентът на страната Доналд Тръмп „дава силно поощрение“ на расистките групи и все още не е осъдил идеите на „белите супремасисти“ (Лица, приемащи върховенството на бялата раса над другите – бел. прев. ), пише The Hill. „Вярвам, че Тръмп дава голямо поощрение на неонацистите и на белите супремасисти“, заяви бившият кандидат за президент на САЩ. „Не мога да ви кажа, какво има в главата му – просто не знам. Може да е просто циничен опортюнизъм – той има твърда избирателна основа, която вярва в това и той ще продължи да я подхранва“, добави тя, цитирана от \"Фокус\". Тръмп предизвика критики през август заради двусмислената си реакция спрямо насилието, избухнало в град Шарлътсвил в щата Виржиния, по време на протести на бели националисти. Дни след протеста той обвини „и двете страни“, приравнявайки по този начин неонацистите с контрапротестиращите срещу тях.", "date": "2017.09.16", "title": "Хилари Клинтън: Тръмп силно поощрява расистите"}
{"url": "https://www.24chasa.bg/novini/article/6450425", "text": "В много сфери интересите на България, Русия и ЕС съвпадат, каза пред Нова тв лидерът на ПЕС Сергей Станишев. Той обясни, че не вижда Москва като заплаха за сигурността на страната ни, след като държавата беше посочена като източник на нестабилност в региона в доклад на правителството. „Според мен властта трябва да внимава във формулировките”, посочи Станишев и добави, че Русия се стреми да бъде лидер в газовия сектор. Същото правели и САЩ. „Да не истеризираме, всяка страна се опитва да влияе по един или друг начин на сектори”, добави бившият премиер. Той обясни, че много българи са на неговото мнение, че Русия не е заплаха. „Хората няма как да забравят приноса на Русия за освобождението”, каза Станишев и добави, че отношението на българското общество към Москва няма как да е като на поляците, чехите и унгарците. „Те имат друг исторически опит и освнования за страх, понякога неоснователен”, обясни лидерът на ПЕС. „Това не значи, че в един или друг момент няма да имаме разминавания”, каза Станишев. „Стига се до езика на Студената война, а това е вредно за всички. Аз съм за диалог”, обясни експремиерът. По думите му и много посланици на страни от ЕС си позволявали са преминавали границите по отношение на България, но не пожела да дава примери.", "date": "2017.09.16", "title": "Станишев: В много сфери интересите на България, Русия и ЕС съвпадат"}
{"url": "https://www.24chasa.bg/novini/article/6450427", "text": "Прекрасно е, че в речта на Жан Клод Юнкер, с която призовава България дa бъде приета в Шенген не виждам „Европа на две скорости”. Това каза пред   лидерът на ПЕС Сергей Станишев. „Важно беше да се види визията на президента на Еврокомисията”, посочи той. Станишев обясни, че тези послания на Юнкер са честни, смели и дават добра перспектива на България. „Въпросът е ще се възползваме ли, тъй като тази възможност дава само началото на дискусията”, обясни бившият премиер. „Трябва да сме ефективни, да се стремим към ядросто на ЕС – Шенген и Еврозоната”, завърши Станишев. „Опозиционният период за БСП е златно време. Може да сочи грешките, провалите на управляващите”, обясни пред Нова тв лидерът на ПЕС Сергей Станишев. Той посочи, че партията трябва да използва това време за подготовка и представяне на реална алтернатива. „БСП се възприема и от обществото, което е по-важното, като основна опозиция. То друга няма”, каза Станишев, който дълги години оглавяваше Столетницата.", "date": "2017.09.16", "title": "Станишев: В речта на Юнкер за България не виждам „Европа на две скорости” и това е прекрасно"}
{"url": "https://www.24chasa.bg/novini/article/6450415", "text": "Отслабналият до тропическа буря ураган Хосе отново набра сила и се превърна в ураган първа категория, съобщи Националният център на САЩ за ураганите, цитиран от ДПА и БТА. Придружаващите ветрове са с пориви до 120 км в час. По данни на метеоролозите Хосе се придвижва на северозапад със скорост от 16 км в час и се очаква да достигне във вторник или сряда крайбрежието на Ню Джърси. Хосе може да засегне и Ню Йорк.", "date": "2017.09.16", "title": "Хосе отново се усили до ураган от първа категория"}
{"url": "https://www.24chasa.bg/novini/article/6450420", "text": "Целта на Северна Корея е да установи равновесие с военните сили на САЩ, съобщи агенция КЦТА, цитирана от Ройтерс. Съобщението на севернокорейската информационна агенция беше разпространено ден след като севернокорейският лидер Ким Чен-ун издаде заповед за опит с ракета със среден обсег \"Хвасон\" 12, която прелетя над Япония и падна в Тихия океан, съобщи БТА. \"Нашата крайна цел е да установим равновесие в силите със САЩ и да накараме техните лидери повече да не се осмеляват да заплашват КНДР с военни варианти\", е заявил севернокорейският лидер според съобщението. Пхенян изстреля вчера втора ракета над Япония за по-малко от месец. В отговор САЩ отправиха предупреждение за прибягване към военни варианти, като по този начин дадоха да се разбере, че търпението им за дипломация се изчерпва, посочва Ройтерс.", "date": "2017.09.16", "title": "Ким Чен-ун: Целта е да установим „равновесие” с военните сили на САЩ"}
{"url": "https://www.24chasa.bg/novini/article/6450436", "text": "В Ямайка почина 117-годишната Вайълет Мос Браун, която бе най-старият човек в света. Новината бе оповестена от министър-председателя на островната страна Андрю Холнес. Вайълет стана най-възрастният човек на света през април 2017 година след кончината на италианката Ема Морант, която пък беше последният човек на планетата, родил се преди 1900 година,  Браун издава, че дълголетието й се дължи на липсата на свинско и пилешко в менюто й, както и въздържание от консумация на ром.", "date": "2017.09.16", "title": "Най-възрастният човек в света почина на 117 години"}
{"url": "https://www.24chasa.bg/novini/article/6450439", "text": "Правим проверка за фипронил в яйцата и ще дадем резултатите на прокуратурата. Това каза   земеделският министър Румен Порожанов, след като стана ясно, че първи път български производители на яйца в с. Поликраище са уличени в употреба на забраненото вещество. „Проверките в тези ферми за 2 дни са установени 17 проби фипронол, който съдържа фипронил”, обясни Порожанов. Той добави, че инспекцията продължава. Има проверки на 135 български производители на яйца, както и на 430 склада, търгуващи с тях. Те са от месеци, проверката за фипронила тръгнала след сигнал на търговец. „Източникът е от препарати, дали е имал фипронил или е бил смесван с друг, имал такъв, не мога да кажа. В Европа преди 2 месеца имаше такъв проблем, смята се, че препаратите са смесвани с фипронил, за да се засили ефекта”, обясни министърът. До края на годината контролът ще е засилен, посочи той.", "date": "2017.09.16", "title": "Няма случай да е казано пряко, че фипронилът вреди на хората"}
{"url": "https://www.24chasa.bg/novini/article/6450442", "text": "Народното събрание отваря врати за граждани в рамките на инициативата Европейски дни на наследството, съобщиха от пресцентъра на парламента. Сградата на законодателната институция ще може да бъде посетена днес от 10.00 ч. до 17.00 часа. За втори път Народното събрание участва в инициативата Европейски дни на наследството, организирана от Столичната община и Министерството на културата със съдействието на френското посолство и Френския институт в България. В 10.00 ч. заместник-председателят на Народното събрание Цвета Караянчева ще посрещне първите посетители в сградата, обявена за паметник на културата от национално значение през 1955 г. Гостите ще могат да разгледат пленарната зала, кулоарите и постоянната експозиция, свързана с историята на законодателната институция. Председателят на парламента Димитър Главчев ще разговаря в 16.30 ч. с последните посетители в пленарната зала на Народното събрание. Той ще покани най-младите и най-любопитни сред тях в кабинета на председателя, ще им разкаже за дейността на институцията и ще отговори на техни въпроси. Проектът на сградата на Народното събрание е на архитект Константин Йованович, представен е през май 1884 г., а през ноември същата година е поставено началото на строежа на зданието. Изграждането и обзавеждането продължава до 1886 г. Между 1896 и 1899 г. се построява двуетажно крило от северната страна на сградата с помещения за канцеларии и архив на Народното събрание, а през 1925 г. започва изграждането на триетажно северно крило с чакалня, кулоари и архив. Инициативата Европейски дни на наследството се подкрепя от Съвета на Европа и от Европейската комисия и се провежда всяка година през септември. Първите дни на културното наследство са организирани през 1984 г. във Франция.", "date": "2017.09.16", "title": "Народното събрание отваря врати за граждани днес"}
{"url": "https://www.24chasa.bg/novini/article/6450423", "text": "Съветничка на сирийския президент Башар Асад заяви, че сирийското правителство ще се бие с всяка сила, включително с подкрепяните от САЩ милиции, които също воюват с \"Ислямска държава\", в стремежа си да освободи цялата страна, предаде Ройтерс. \"Дали със Сирийските демократични сили или Даеш, или с някоя неканена чуждестранна сила в страната, ние ще се бием, докато не освободим напълно страната си от всеки агресор\", заяви Бутайна Шабан в интервю за телевизията на Хизбула Ал Манар, цитирана от БТА. Шабан каза, че подкрепяните от САЩ Сирийски демократични сили са завзели райони от \"Ислямска държава\" \"без никаква битка\", обвинявайки ги очевидно в таен сговор с джихадистите, допълва Ройтерс.", "date": "2017.09.16", "title": "Съветничка на Асад: Сирия ще се бие с всяка сила, включително с подкрепяните от САЩ милиции"}
{"url": "https://www.24chasa.bg/novini/article/6450431", "text": "Украински съд нареди да бъде задържан по обвинение в подготовка на държавен преврат бившият министър на правосъдието Олександър Лавринович заради участието му в конституционната реформа от 2010 г., засилила правомощията на бившия проруски президент Виктор Янукович, предаде Франс прес, цитира БТА. 61-годишният Лавринович е задържан под стража за 60 дни по нареждане на съд в Киев, съобщава украинската прокуратура в комюнике. Ако бъде признат за виновен, той може да получи до 10 години затвор. Лавринович е близък до бившия украински президент Виктор Янукович, който беше свален след бунт през 2014 година. Бившият министър на правосъдието е обвинен, че е подготвял държавен преврат заради ролята си в приемането на конституционна промяна, засилваща правомощията на президента. През 2010 г. тя беше одобрена от Конституционния съд, а не от парламента, както се изисква от украинската конституция. Прозападната опозиция окачестви реформата като държавен преврат. За разлика от много други високопоставени представители на бившия проруски режим, Лавринович остана в Украйна след 2014 г., когато президентът Янукович беше свален и избяга в Русия. Янукович е обвинен в държавна измяна и нарушаване на териториалната цялост на Украйна и може да получи доживотна присъда. Процесът в Киев се води в негово отсъствие.", "date": "2017.09.16", "title": "Бивш украински министър беше обвинен за подготовка на държавен преврат"}
{"url": "https://www.24chasa.bg/novini/article/6450541", "text": "Автобус, превозващ работници, се е преобърнал в района Айн Сохна в Египет, предаде РИА Новости, цитирана от \"Фокус\". 18 души са получили наранявания с различна тежест. Според местните медии катастрофата се е случила заради повреда в автобуса.                                                                                                                                                                                                                                                                                                                       ", "date": "2017.09.16", "title": "Автобус с работници се преобърна в Египет, има ранени"}
{"url": "https://www.24chasa.bg/novini/article/6450555", "text": "Млад мъж е загинал по време на добив на дърва. Инцидентът е станал около 17.40 часа вчера в землището на село Ковачевица, община Гърмен, уточняват от ОД на МВР-Благоевград. 25-годишният С. Кълков е бил затиснат от обърнал се трактор, с който са изтегляни дървени трупи. Загиналият младеж е от село Плетена, община Сатовча. По първоначални данни, на мястото на инцидента са били извикани екипи на полицията и спешния център. Тялото на младежа е транспортирано за аутопсия в МБАЛ \"Иван Скендеров\" в Гоце Делчев. По случая е образувано досъдебно производство.", "date": "2017.09.16", "title": "25-годишен загина по време на дърводобив в района на село Ковачевица"}
{"url": "https://www.24chasa.bg/novini/article/6450640", "text": "Верижна катастрофа е предизвикала огромно задръстване на автомагистрала „Тракия” в посока Бургас след отбивката за селата Лозен и Равно поле, съобщи „Фокус“. По тяхна информация 4 автомобила са се сблъскали, а опашката, която се е образувала вследствие на инцидента, достига 4 км.                                                                                                                                                                                                                                                                                                                       ", "date": "2017.09.16", "title": "Огромно задръстване на АМ \"Тракия\" в посока Бургас заради верижна катастрофа"}
{"url": "https://www.24chasa.bg/novini/article/6450553", "text": "Белият дом съобщи, че президентът на САЩ Доналд Тръмп е заявил на британския министър-председател Тереза Мей, че страната му ще продължи да помага на Великобритания при предотвратяването на терористичните нападения, предаде Ройтерс. „По време на телефонен разговор с Мей, Тръмп изрази подкрепата си за тези, които бяха ранени при нападението във влака в Лондон и обеща да продължи близкото сътрудничество с Великобритания за спиране на нападенията по света, насочени срещу невинни граждани и за борбата срещу екстремизма“, пише в официално заявление на Белия дом, цитира \"Фокус\".", "date": "2017.09.16", "title": "Тръмп обеща да си сътрудничи отблизо с Великобритания след атентата"}
{"url": "https://www.24chasa.bg/novini/article/6450746", "text": "Хари Дийн Стантън, любимец на режисьорите, търсещи характерен актьор, който да добави ексцентричност или меланхолия на екрана, почина от естествени причини на 91 години в болницата \"Сидърс Синай\" в Лос Анджелис, съобщиха световните информационни агенции, цитирани от БТА. Повече от 60 години Хари Дийн Стантън играе мошеници и чудаци, ексцентрици и неудачници. Той насища образите с патос и състрадание, оживява ги с незабравимото си присъствие и превръща иначе маргинални герои в централни за филма. Най-запомнящите му се роли са във филмите \"Париж, щата Тексас\", \"Зеленият път\", \"Пришълецът\", \"Кръстникът II\", \"Хладнокръвният Люк\". Режисьорът Дейвид Линч, който е работил със Стантън в няколко свои филма, като \"Диво сърце\", \"Инланд Емпайър\", продължението на \"Туин пийкс\", след като научи за смъртта на актьора, каза: \"Всички го обичаха. И имаше защо. Той беше велик актьор (всъщност повече от велик) и страхотен човек\". Стантън се превръща в звезда с филма \"Париж, щата Тексас\" на режисьора Вим Вендерс, който печели \"Златна палма\" на кинофестивала в Кан през 1984 г. Тогава актьорът е на 58 години. Той работи с много от великите холивудски режисьори, като Франсис Форд Копола, Мартин Скорсезе, Ридли Скот, Дейвид Линч. \"Той е един от тези актьори, които знаят, че лицето му разказва всичко\" - казва за него Сам Шепърд в документалния филм \"Хари Дийн Стантън: Малко поизмислено\". Самият Стантън казва, че Джак Никълсън му е дал най-важния професионален съвет в живота му. Никълсън пише роля за него в \"Езда с вихъра\" и му казва: \"Остави на костюмите актьорската игра, а ти играй себе си\". \"След като Джак каза това, целият ми подход към актьорството се избистри\" - каза Стантън пред \"Ентъртейнмънт уикли\". През 60-те години на миналия век Стантън и Никълсън са в една група холивудски купонджии и бунтари, заедно с Питър Фонда, Денис Хопър и някои рок звезди. Стантън има и втора кариера като музикант в Лос Анджелис. Той пее, свири на китара и хармоника. Актьорът не се е женил, но е казвал в интервю, че има \"един или двама сина\". ", "date": "2017.09.16", "title": "Почина актьорът Хари Дийн Стантън, известен с ролите си в \"Туин пийкс\", \"Пришълецът\" и \"Кръстникът II\""}
{"url": "https://www.24chasa.bg/novini/article/6450759", "text": "Парична гаранция от 1500 лева за шофьора, който нападна незрящи на пешеходна пътека в Несебър. Тодор Маринов прекара в ареста 2 месеца, а сега съдът промени мярката му за неотклонение,  В края на юни Маринов нападна група незрящи туристи от Словакия, заради това, че не освободили бързо пътното платно пред колата му. Все още няма насрочена дата за начало на съдебния процес срещу нападателя, тъй като досъдебното производство не е приключило.", "date": "2017.09.16", "title": "Пуснаха шофьора, блъснал незрящи в Бургас"}
{"url": "https://www.24chasa.bg/novini/article/6449737", "text": "Американците си мислеха, че след урагана Катрина през 2005 г. нищо толкова лошо вече не може да им се случи. Но ето че дойде Ирма и макар всички да бяха подготвени за тази стихия и евакуацията да започна седмица по-рано, щетите отново бяха огромни. За щастие, този път жертвите бяха значително по-малко. Според прогнозите на специалистите с промените на климата тези страховити природни бедствия ще стават все по-чести и все по-мащабни. Въпреки че те постоянно са в центъра на медийното внимание заради своята разрушителна сила, все още има много факти за ураганите, които са непознати за повечето хора. Думата ураган идва от Хуракан, името на бог на злото в митологията на някои карибски острови. Според други индианците араваки наричали хурукан сатанинския дух на вятъра. Първото писмено описание на ураган е направено от Христофор Колумб през 1495 година по време на втората му експедиция, когато той открива островите Антигуа и Сен Мартен, които Ирма буквално сега сравни със земята. Повече от два века по-рано, през 1281 г., ураган избива 100 000 монголи, тръгнали на поход срещу Япония. Японците отправят благодарствени молитви за изпратеното божествено камикадзе. По време на Испано-американската война от 1898 г. президентът Уилям Маккинли се страхувал повече от ураганите, отколкото от испанския флот. Той наредил да бъде изградена мрежа от предупредителни станции, които по-късно стават основата на Националния център за ураганите. Маите строели градовете си навътре в сушата, далече от наводненията, показвайки по-добри строителни умения за защита от урагани от инженерите, проектирали защитната дига на ударения от Катрина Ню Орлианс. Един-единствен ураган може да изсипе на земята 9 трилиона литра дъжд дневно А вълните, предизвикани от стихията, изхвърлят на брега тонове риба с изцъклени очи заради рязката смяна на налягането. Всяка секунда природното страшилище отделя енергия колкото 10 атомни бомби. Посоката на завихрянето на ураганите зависи от полукълбото, в което те се образуват. Ураганите в южното полукълбо се въртят по посока на часовниковата стрелка, а тези в северното полукълбо - в обратна на часовниковата стрелка посока. Ураганите в северното полукълбо удрят с по-силни ветрове, торнада и по-големи вълни. Тропическите циклони в Атлантическия океан или източната част на Тихия океан са наричани урагани. В западната част на Тихия океан ги наричат тайфуни. А в Индийския океан и Бенгалския залив те са известни просто като циклони. Тропическата буря е определяна като ураган, когато съпътстващите ветрове минат 120 км в час. Когато скоростта на вятъра е между 65 и 120 км в час, става дума за тропическа буря. А под 60 км в час е тропическа депресия. Всяка година средно 10 тропически бури се формират в Атлантическия океан, Карибско море и Мексиканския залив. Около 6 от тях прерастват в урагани. През юли 1609 г. кораб на име “Сий Венчър” тръгва от английското пристанище Портсмут като част от флотилия, пътуваща за колонията в Джеймстаун, Вирджиния. След 7 седмици в морето корабът попада на ураган, отделен е от останалите кораби и за да бъдат спасени 150-те пътници, капитанът решава да акостира на Бермудите. Там преживелите бедствието остават 9 месеца, като успяват да построят две лодки, с които се добират до Джеймстаун. Новината за това събитие става сензация в Англия и вдъхновява Шекспир за пиесата му “Бурята”. През 1900 година ураганът в залива Галвестън, Тексас, убива повече от 8000 души и остава най-смъртоносният в историята на САЩ. Тогава монахините от местното сиропиталище завързват себе си и децата с въжета за сградата, но водите идват твърде бързо и са много високи. Спасителите по-късно намират монахините и децата все още завързани с въжетата и издавени. Най-смъртоносният циклон в света обаче е този в Бангладеш (по онова време все още част от Пакистан) от 1970 г., когато умират около 300 000 души. Липсата на адекватна помощ от правителството след трагедията става до голяма степен причина през 1971 г. Бангладеш да обяви независимост. По принцип мощните тропически бури вземат най-много човешки жертви в Югоизточна Азия и Индия, които са най-гъсто населените. За 200 години тези природни стихии са отнесли живота на над 1,9 млн. души по света. 90% от жертвите при урагани са причинени от вдигнатите вълни, които може да достигнат повече от 6 метра височина и да се разлеят върху 160 км навътре в сушата. 5 от 10-те бедствия, донесли най-много щети и за които са били необходими най-големи суми за възстановяване, са вилнели в САЩ след 1990 г. С ветрове от близо 340 км в час ураганът Камий от 1969 г. е най-силният, достигнал твърда земя. Най-широкият пък би могъл да достигне размерите на щата Монтана - 996 км ширина. Ирма беше широк 550-600 км. През 1979 г. обаче суперураганът Тип достига диаметър от 2200 км, което го прави най-големия в историята. Това е колкото половината територия на САЩ. Андрю - предишният най-силен ураган, помлял Флорида през 1992 г., събаря от сграда 30-метрова стопанена греда, тежаща няколко тона На екватора няма урагани, защото те имат нужда от сила на Кориолис, която там е много слаба, за да предизвика завихряне. Силата на Кориолис е резултат от въртенето на Земята. Независимо че причиняват ужасни драми, тези природни явления са важна част от климатичната система на Земята. Те пренасят горещ въздух от тропиците към полюсите и така помагат за баланса на температурите. Липсата на урагани и бури би превърнала някои части от планетата в прекалено горещи за живот. Между ураган и торнадо има съществени разлики. Ураганите продължават няколко дни, а торнадото само минути и много рядко - часове. Фронтът на урагана е средно 2000 пъти по-голям от този на торнадото. Иначе казано, ако торнадото е с размер на хамбургер, ураганът е колкото футболен стадион. Ветровате при торнадото обаче са много по-силни - те с лекота минават 480 км в час. По време на урагана Андрю през 1992 г. са регистрирани 61 торнада, а по време на ураган през 1967 г. - 141. Торнадо може да се появи и дни след затихването на ураганите. Ураганите никога не се сливат помежду си, но могат да кръжат един около друг, създавайки т.нар. ефект на Фудживара, на името на известен японски метеоролог. Мощните тропически бури се въртят около център на ниско атмосферно налягане, наречен “око”. Там цари пълно спокойствие. Около окото обаче се намира т.нар. стена на окото, където ветровете са най-силни. Ураган не може да се формира, ако дълбочината на водата е под 60 м. Освен това тя трябва да е с температура от поне 27 градуса. Колкото по-топла е водата, толкова по-силен е ураганът. За първи път през 1944 г. пилоти започват да летят през ураганите и тайфуните. Оттогава са изчезнали само 4 самолета, но от тях или екипажа им никога не е открита следа Около 5 урагана се стоварват по бреговете на САЩ за период от три години. От тях поне два са с ветрове над 180 км в час. През XX век до Щатите са достигали 158 урагана от всички категории. Най-силните от тях - между 3-а и 5-а степен, са удряли през септември. Бедствието може да продължи седмици, но обикновено утихва за около 10 дни. Сезонът на ураганите в Атлантическия океан продължава от 1 юни до 30 ноември. В Източния Пасифик сезонът е от 15 май до 30 ноември. Между 2000 и 2009 г. са се случили най-много урагани от категория 5 - цели осем. Това са Изабела (2003), Айвън (2004), Емили (2005), Катрина (2005), Рита (2005), Уилма (2005), Дийн (2007) и Феликс (2007). Земетресенията са много повече от ураганите. Според НАСА в целия свят годишно се формират около 85 урагана. Според геологичната служба на САЩ всяка година по света има 500 000 земетресения, като 100 000 са достатъно силни, за да бъдат усетени, а 100 - за да причинят щети. Броят на ураганите в Атлантическия океан се увеличава. 2005 г. е била една от най-лошите с цели 15 силни урагана. Някои учени са убедени, че става въпрос за естествен цикъл - мощните бури са по-редки през първите 30-60 години от цикъла, а през следващите 30-60 години зачестяват. Други обаче виждат причината в глобалното затопляне. Ураганът Джон продължил 31 дни през 1994 г., което го прави най-продъжителния в историята Той бил едновременно ураган и тайфун, защото минал и през източното, и през западната част на Тихия океан. Масово е схващането, че ако се отворят всички прозорци в къщата, това ще уравновеси налягането и прозорците няма да експлодират. Експерти обаче твърдят, че по този начин отслабва цялата конструкция на къщата и тя става още по-уязвима на ветровете, дъжда и летящите отломки. Ураган е разлюлял дори “Емпайър стейт билдинг” през 1938 г., когато ураган, наречен Лонг Айланд експрес, удря Ню Йорк, като разрушава 26 хиляди автомобила. Сградата се отклонява с 10 см от оста си.  ", "date": "2017.09.16", "title": "Ураган = 10 атомни бомби всяка секунда"}
{"url": "https://www.24chasa.bg/novini/article/6450753", "text": "Лондонската транспортна администрация съобщи, че е отворила отново метростанцията, където вчера частично експлодирала бомба рани 29 души, предаде Асошиейтед прес. Част от пострадалите бяха ранени от експлозията, а други - при последвалата блъсканица сред пътниците в пиковия час. Никой от ранените не е с опасност за живота. Станцията \"Парсънс Грийн\" заработи отново в 1:30 часа тази нощ, повече от 17 часа след експлозията. Вчера Великобритания повиши до максималното - \"критично\" - равнището за терористична заплаха след бомбения взрив във влак на лондонското метро. Това означава непосредствена опасност от атентат. Засега няма арестувани във връзка с нападението. Издирват се заподозрени. На обществени места в цялата страна са разположени войници, които да помагат на полицията да предотвратява нападения, предаде БТА. Решението за разполагане на войници е рядка стъпка за Великобритания, отбелязва Ройтерс. Тереза Мей каза по телевизията, че то ще осигури допълнителна защита по време на разследването. Самоделната бомба, която изглежда не е избухнала докрай, беше петото голямо терористично нападение във Великобритания тази година. Отговорност пое Ислямска държава. Екстремистите поеха и отговорността за други нападения, извършени тази година във Великобритания, включително две в Лондон и едно на поп-концерт в Манчестър, припомня Ройтерс. Най-високопоставеният британски полицай за борба с тероризма Марк Роули заяви късно снощи, че разследването върви добре. \"Преследваме заподозрени\", заяви той и увери, че \"стотици полицаи проследяват множество варианти, като преглеждат стотици часове записи от охранителни камери и говорят със свидетели\".", "date": "2017.09.16", "title": "Лондонската метростанция \"Парсънс Грийн\" отново работи"}
{"url": "https://www.24chasa.bg/novini/article/6450766", "text": "Внезапна визита на премиера Бойко Борисов в Пловдив принуди кмета Иван Тотев спешно да се върне с мотор от Батак. Борисов се обадил, че идва да инспектира как върви разширението на пътя Пловдив - Асеновград, което започна преди месец. Новината сварила градоначалника заедно с депутата от ГЕРБ Атанас Ташков и шефа на общинската фирма \"Чистота\" на път за Цигов чарк. Те подкарали мощните си мотори, за да се разходят в топлия септемврийски ден. Щом чули, че Борисов идва,  моментално обърнали машините и с мощния рев се понесли към Пловдив. Тримата пристигнаха с каски точно до караулката на КАТ на изхода на Пловдив, към Асеновградско шосе.  \"Върна ни от Батак, но и ние успяхме бързо да вземем разстоянието\", каза Тотев. Минути след тях дойде и областният управител Здравко Димитров, но не с мотор, а със служебния си автомобил. Местните първенци изчакаха премиера. \"Здравейте пловдивски дългучи\", обърна се Борисов към Тотев и Димитров.", "date": "2017.09.16", "title": "Борисов спешно в Пловдив, върна от Батак кмета Иван Тотев с мотор (Снимки)"}
{"url": "https://www.24chasa.bg/novini/article/6450763", "text": "Държавният секретар на САЩ Рекс Тилърсън обвини Русия в намеса на миналогодишните президентски избори, пише електронното издание на “Вести“ . Тилърсън е заявил това по време на своя реч в петък, като добави още, че Москва упражнява натиск върху своите съседи, информира \"Фокус\". Държавният секретар каза още, че САЩ и техните партньори ще продължат да защитават демокрацията. Москва отрича подобни обвинения пише вестника.", "date": "2017.09.16", "title": "Рекс Тилърсън обвини Русия в намеса на американските избори"}
{"url": "https://www.24chasa.bg/novini/article/6450778", "text": "Реформата в съдебната система може да бъде решена и подпомагана, когато всички говорим на един език и когато институциите не се противопоставят. Това заяви в Шумен Цветан Цветанов, председател на Парламентарната група на ГЕРБ и зам.-председател на партията, предаде „Фокус“. В отговор на журналистически въпрос за тезата на президента Румен Радев, че председателят на ВАС трябва да бъде избран от новия Висш съдебен съвет (ВСС), Цветанов каза: „Не бих искал да коментирам изказванията на президента – това веднага ще се изтълкува като целенасоченост за чисто институционално противопоставяне“. Цветанов посочи, че изборът на председател на ВАС е в правомощията и компетентността на ВСС. По думите му това, което политиците и парламентът трябва да направят, е през предстоящата седмица да бъде избрана парламентарната квота, за да може от октомври новият ВСС да встъпи в длъжност. Той подчерта, че е изключително важно тези 25 члена на ВСС да бъдат достойни хора: „Както от квотата на парламента, така и на съдебната система, за да може тези 25 члена да започнат да работят още от самото начало с конституционните промени, направени в 43-тия парламент“.", "date": "2017.09.16", "title": "Цветанов: Реформата в съдебната система ще бъде решена, когато всички говорим на един език"}
{"url": "https://www.24chasa.bg/novini/article/6450780", "text": "18-годишен младеж е задържан за вчерашната експлозия в метрото в Лондон, съобщи Би Би Си. Той е арестуван в района на южното пристанище Дувър,  Великобритания повиши до максимално нивото на терористична заплаха в страната. „Военни ще заменят полицаите при охраната на някои обекти, които не са публично достъпни. По улиците и в транспортната мрежа ще има въоръжени полицаи и военнослужещи”, отбеляза британският премиер Тереза Мей. Максималното „критично” ниво на терористична заплаха означава непосредствена опасност от атентат. Отговорност за вчерашното нападение пое джихадистката групировка \"Ислямска държава\". По последни данни пострадалите са 29 души.", "date": "2017.09.16", "title": "Задържаха 18-годишен младеж за експлозията в лондонското метро"}
{"url": "https://www.24chasa.bg/novini/article/6450947", "text": "Кола се обърна по таван при зрелищна катастрофа, която стана днес по обeд на пътя през Искърското дефиле. \"Фиат\" с врачански номера е катастрофирал след удар в крайпътните скали, а инцидентът е станал близо до отбивката за Черепишкия манастир, между тунелите край мездренското с. Люти брод. Двама мъже са били извадени от смачканото италианско возило и са откарани в центъра за спешна помощ във Враца. Засега липсва информация колко сериозни са нараняванията им. Според първоначална информация, шофьорът е изпуснал контрола над возилото, защото при движение се е откъснало предно ляво колело. Водъчът се отървал с леки наранявания, но спътникът му е понесъл тежестта на удара в скалите и е с наранявания на таза. Най-вероятно ще трябва да се лекува продължително в болнично заведение. По чудо при зрелищната катастрофа няма друг потърпевш, тъй като в събота обикновено движението през Искърското дефиле е доста натоварено. За кратко време, докато криминалистите си свършат, работата, се образуваха колони от превозни средства.", "date": "2017.09.16", "title": "Кола се обърна на пътя заради откъснало се колело"}
{"url": "https://www.24chasa.bg/novini/article/6450943", "text": "Тече процедурата за разширяването на системата за видеонаблюдение по всички основни трасета с още 224 камери. За свързването на всички съществуващи камери за видеонаблюдение на общината и на МВР в единна система. Така ще можем да наблюдаваме камерите, както в центъра на Столична община, така и в СДВР. Това каза кметът на София Йорданка Фандъкова в интервю за Агенция „Фокус“ по повод предстоящото Председателство на Съвета на ЕС през 2018 година. „Инвестициите, които правим са във връзка с Председателството, но ще останат след него и са важни за всички граждани на София“, заяви тя. „Европредседателството е голяма национална задача и вярвам, че България достойно ще се справи с нея. Решенията, които ще се вземат в София, са ключови за оценката за председателството“, посочи Йорданка Фандъкова и допълни, че Столична община и държавните институции работят на първо място за осигуряване на повече сигурност в града. „Ще се включим активно и с културни събития. Ще предложим съпътстваща културна програма към усилията на Министерството на културата. Двете наши програми за подпомагане на творците - „Култура“ и „Европа“ тази година са със специален раздел за проекти, свързани с Председателството“, коментира кметът.  „Работим за подобряване на организацията на транспорта от летището към града. Разработваме специални карти, информационни табели, приложения и специално портфолио за делегациите с тематични маршрути в града“, каза още Йорданка Фандъкова.", "date": "2017.09.16", "title": "Фандъкова: 224 камери слагат по всички основни трасета в София"}
{"url": "https://www.24chasa.bg/novini/article/6450956", "text": "Мащабна национална кампания \"Антидрога\" предприеха в училищата съпруги на влиятелни ротарианци. Лично да ги подкрепи дойде в Пловдив индийката Капила Гупта, президент на Интернешънъл Иннър Уил. Женската ротарианска организация присъства в 102 държави и наброява 105 000 членове. Разполага с трима постоянни представители в ООН. \"Проектът \"Антидрога\" обхваща езиковите гимназии в Пловдив, Математическата и средните училища \"Любен Каравелов\" и \"Патриарх Евтимий\", обясни Доротея Будакова, съпруга на депутата от ГЕРБ Димитър Лазаров. Отпечатани са брошури, одобрени от МОН, които се раздават на ученици и учители. \"Още на първите родителски срещи ще запознаем майките и бащите как да разпознават дали децата им употребяват наркотици каква помощ да търсят\", допълни адвокат Будакова. По думите й всички 27 клуба на ротарианките у нас работят т.г. под надслова \"Антидрога\". Капила Гупта разказа, че в Индия този проблем е бил много разпространен, но с превенция е на път да бъде овладян. Според нея във всяка държава организацията следвала определена програма. У нас сега на ход е как да бъдат предпазени подрастващите от наркотиците, а във Финдландия и Швеция реализирали кампания за обучение на кучета водачи. В азиатските страни пък наблягали на образованието на младите и подпомагане на възрастните хора.", "date": "2017.09.16", "title": "Влиятелни дами поведоха битка с дрогата в училищата"}
{"url": "https://www.24chasa.bg/novini/article/6450957", "text": "Очаквах президентът Румен Радев да говори по важните днес за страната теми, а те са свързани с проблемите на хората и предстоящото председателство за ЕС през 2018 година. Това заяви в Шумен Цветан Цветанов, председател на Парламентарната група на ГЕРБ и зам.-председател на партията, помолен за коментар на думите на президента за комисията „Грипен“ и използването й като трибунал за политически цели, предаде репортер на Радио „Фокус“ – Шумен.  „Днес и утре при посещението си в област Шумен и Търговище аз ще се запознавам с проблемите на хората, на населените места и общини и ще ги поставя пред изпълнителната власт и ПГ на ГЕРБ, за да търсим решения“, каза Цветанов. Той призова за взаимно уважение и такова към институциите. По думите му няма държава в ЕС (в която демокрацията е силно изразена) и няма парламент, които да не желаят обществото да знае как ще се харчат толкова много пари. Цветанов подчерта, че когато се залага авторитетът на институциите, прозрачността при провеждането на процедурите за превъоръжаването на военната ни отбранителна система трябва да са гарантирани.  „Благодаря на всички народни представители, които участваха в тази анкетна комисия, на всички представители, които се отзоваха на поканата на народните представители, които трябваше да направят всичко възможно прозрачността да е водеща. Много са фактите, които са доста обезпокоителни по всичко, което се е правило през тези години и може би за това президентът иска да засили острия си тон към парламента, към депутатите, работили в анкетната комисия, каза още Цветан Цветанов.", "date": "2017.09.16", "title": "Цветанов: Много са обезпокоителните факти около грипените, затова Радев изостря тона"}
{"url": "https://www.24chasa.bg/novini/article/6450868", "text": "Автомагистралата от Пирот до Димитровград, отсечка, дълга 30,5 километра, източното разклонение на транспортен Коридор номер 10, от днес е отворена за движение, предаде Танюг. На откриването присъстваха президентът на Сърбия Александър Вучич, вицепремиерът и министър на строителството, транспорта и инфраструктурата Зорана Михайлович, и.д. директорът на Коридори Сърбия Зоран Бабич, президентът на Република Сръбска Милорад Додик, както и представители на кредиторите и компаниите, извършили строителните работи в тази част на Коридор номер 10. Източното разклонение на Коридор номер 10, от Ниш до границата с България, е дълго 86,9 километра.", "date": "2017.09.16", "title": "Отвориха за движение магистралата от Пирот до българската граница"}
{"url": "https://www.24chasa.bg/novini/article/6450924", "text": "Най-малко 13 души са арестувани и няколко полицейски служители са ранени по време на протестите в град Сейнт Луис в американския щат Мисури, предизвикани от решението на съда да оправдае местен полицай, застрелял през 2011 г. чернокож младеж, предаде WLWT, цитира \"Фокус\". Стотици демонстранти са се струпали в центъра на града, за да протестират срещу оправдателната присъда. Те заплашват с гражданско неподчинение включително и че ще блокират магистрали, ако полицай Джейсън Стокли не бъде осъден.", "date": "2017.09.16", "title": "Най-малко 13 души са арестувани по време на протестите в Сейнт Луис"}
{"url": "https://www.24chasa.bg/novini/article/6450971", "text": "Няма забрана Евелин Банев-Брендо да напуска България, показа проверка на \"24 часа\". Новината беше потвърдена от адвокатката му Ина Лулчева. При присъдата му за пране на пари от март, издадена от Софийският апелативен съд, на сочения за кокаинов крал не е сложена такава забрана. Така той може да пътува свободно в чужбина. Засега се знае, че той се е възползвал от това си право преди присъдата си от 20 години затвор в Италия. Не е ясно обаче дали Брендо още е в чужбина или вече е в България. Преди 2 години имаше подобна хипотеза, че Брендо е духнал. Вместо да я опровергава, Банев издаде книгата си \"Съзирам душата на България\".", "date": "2017.09.16", "title": "Брендо без забрана да напуска България"}
{"url": "https://www.24chasa.bg/novini/article/6450976", "text": "\"Райънеър\" не е отменила полети от и до летище София, показва справка в сайта на летище София. Всички излитания и кацания на самолетите на нискотарифната авиокомпания в събота се изпълняват по график. В петък ирландският авиопревозвач обяви, че отменя 40 до 50 полета дневно за следващите 6 седмици. Това било под 2% от всички излитания и се прави, за да се пуснат екипажи в отпуска.  Нискотарифната компания посочи още, че \"нивото на точността й е спаднало с около 80 процента\" през първите две седмици на септември заради стачки, неблагоприятни метеорологични условия и задължителните отпуски на пилотите и екипажите. \"Извиняваме се искрено на малкото засегнати клиенти. Ще се опитаме да им предложим други варианти за полет\", се казва в изявление на компанията. От \"Ройтерс\" пресметнаха, че ако се отменят 40 полета дневно в следващите 6 седмици, при 90 процента запълнени места, ще бъдат засегнати 285 000 пътувания. От летище София казаха, че нямат съобщение от \"Райънеър\", че   отменя полети. Така че то този момент пътуванията от и до столичния аеропорт не са засегнати от обявените от авиокомпания отмени през следващите 6 седмици. ", "date": "2017.09.16", "title": "\"Райънеър\" не отменя полети от и до София. Засега"}
