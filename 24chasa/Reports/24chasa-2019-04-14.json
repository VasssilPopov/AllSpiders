{"url": "https://www.24chasa.bg/novini/article/7401190", "text": "Единственият шанс да не се бе случило това е да не бях там. Това заяви пред лидерът на ДОСТ Лютви Местан, който бе задържан за катастрофата, при която загина 6-месечно бебе. Местан казва още, че е спрял на знака „Стоп”. Лидерът на ДОСТ Лютви Местан е задържан за 24 часа заради тежката катастрофа с негово участие край \"Маказа\". Срещу него няма повдигнато обвинение. Първоначално той беше в болницата под полицейско наблюдение, след което бе откаран с патрулка в ареста на полицията в Кърджали. След обстойни медицински прегледи е преценено, че той е годен за задържане. Пътният инцидент стана малко след 13:30 ч. днес на главния път за „Маказа”, на няколко километра след Момчилград. Колата на Местан влиза в главния път от разклонение на с. Загорско и засича движещ се автомобил, в който е пътувало семейство. Колата изхвърча на 50 метра в близкото дере и се прекатурва няколко пъти. Загива 6-месечно бебе. Майката, 9-годишно момченце и бащата са в болница. По информация на окръжния прокурор на Кърджали има образувано досъдебно производстово за катастрофа по непредпалзивост и причиняване на смърт на едно лице. Алкохолните проби и на двамата водачи са отрицателни. Взета им е проба за употреба на наркотици.", "date": "2019.04.14", "title": "Лютви Местан: Единственият шанс да не се бе случило това е да не бях там"}
{"url": "https://www.24chasa.bg/novini/article/7401130", "text": "Български превозвачи сигнализираха, че близо 300 камиона са блокирани на турския граничен пункт „Капъкуле“. Причината е в новата система за събиране на пътни глоби и тол такси, наложени на чужди граждани по време на престоя им в Турция, предаде  Българските превозвачи недоволстват, че за да напуснат Турция, трябва да плащат глоби, за които не знаят кога и защо са наложени. Димитър Димитров обяснява: „Взимат едни пари за глоби. За нас не е ясно тези глоби за какво са. Тук ни дават един документ, плащаме 4000 лири. Нито ни дават фактура за какво са платени тези пари, спират камиона на границата и казват: „Трябва да платиш 4000 лири“, и няма гаранция, че за камиона на следващото влизане в Турция пак няма да искат 4000 лири, защото те не са обяснили първия път за какво са ги искали тези пари. Като не се платят парите, камионите стоят. В момента колеги има много, около 300 камиона стоят на границата, половината колеги нямат пари и чакат, а камионите не се пускат да излязат“. Трети ден ситуацията на границата е неясна. Превозвачите се готвят за протест и настояват за среща на министрите на транспорта на България и на Турция. От Министерството на външните работи предупредиха преди три дни, че ако не е възможно плащане на място, турските власти могат да задържат автомобила на паркинг на границата. Генералното консулство в Одрин е готово да съдейства при оплаквания във връзка с новата система за плащане на глоби и такси на граничните пунктове в Турция. Това съобщиха от МВнР. Срещу платените санкции от турската страна се издават съответните квитанции. Предявената за плащане сума може да бъде обжалвана, но след като бъде платена, поясняват от външното ни министерство.", "date": "2019.04.14", "title": "300 камиона блокирани на турския граничен пункт „Капъкуле“"}
{"url": "https://www.24chasa.bg/novini/article/7401122", "text": "Червеният пленум бламира лидерката си Корнелия Нинова и след инфарктно заседание пренареди предложената от нея листа за евроизборите. Янаки Стоилов, който бе предложен от Нинова за второ място, но след гласуването на пленума изпадна до 12-о, обаче си направи отвод и няма да е въобще кандидат за евродепутат. 1. Елена Йончева 2. Петър Витанов 3. Цветелина Пенкова 4. Иво Христов 5. Сергей Станишев 6. Иван Кръстев 7. Деница Златева 8. Румен Гечев 9. Момчил Неков 10. Велизар Енчев 11. Димитър Данчев 12. Тодор Стоилов 13. Валери Жаблянов 14. Мариела Модева 15. д-р Десислав Тасков 16. Крум Дончев 17. Емил Христов", "date": "2019.04.14", "title": "Вижте пълната листа на БСП за евроизборите, пленумът пренареди тази на Нинова (Обновена)"}
{"url": "https://www.24chasa.bg/novini/article/7401158", "text": "Иранка, която публично протестира срещу хиджаба и свали забрадката си, беше осъдена на една година затвор, а в последствие беше помилвана от върховния лидер на Иран аятолах Али Хаменей. Това съобщи днес адвокатът й, цитиран от Асошиейтед прес. Съдът издаде присъдата срещу Вида Мовахед през март, след като я признал за виновна в извършване на действия, поощряващи \"развращаването\" на обществото, каза пред Асошиейтед прес адвокатът й Паям Дерефшан. Тя беше арестувана през ноември. Дерефшан съобщи за присъдата първо пред местните медии и заяви, че Мовахед се намира в списък с помилвани лица, но все още не са приключили процедурите по освобождаването й. Засега няма официален коментар. Върховният лидер аятолах Хаменей от време на време издава помилвания, обикновено във връзка с национални празници. Мовахед, на 32 години, стана известна като \"Момичето от улица \"Енгелаб\" и за кратко беше арестувана през 2017 г., след като свали забрадката си и я държеше във въздуха. Видеоклипове от протеста получиха широк отзвук в социалните мрежи, а на следващата година властите задържаха за кратко 29 жени по сходни обвинения. Три от тях, както се твърди, са осъдени на две години затвор, а за част от другите се предполага, че са напуснали Иран. Иранските съдебни процеси обикновено са закрити за обществеността и присъдите често не се обявяват публично. Иранското законодателство изисква от жените да се обличат консервативно и да покриват косата си, когато са на обществено място. Нарушилите правилата обикновено са осъждани на два месеца затвор и по-малко и са глобявани с около 25 долара, предаде БТА. Властите възприеха по-твърд подход срещу протестите, които според тях са част от кампания, ръководена отвън от опозиционни организации и социалните мрежи. Също днес официалната информационна агенция ИРНА предаде, че апелативен съд е потвърдил 13-годишната присъда на адвокат, който беше пратен в затвора през 2018 г., след като изрази подкрепа за хора, задържани при антиправителствени протести. През декември Мохамад Наджафи беше осъден на десет години затвор за \"предаване на информация на вражеска страна\" чрез интервюта с чуждестранни медии, на две години за обида на върховния лидер и на една година за публична подкрепа за опозиционни организации. Същият апелативен съд намали присъдата на неговия съратник Али Багери от 12 на пет години. Срещу него бяха повдигнати сходни обвинения. Демонстрациите в края на 2017 г. и началото на 2018 г., изразяващи недоволство, свързано с икономиката, продължиха дни наред и доведоха до смъртта на десетки и арестуването на стотици.", "date": "2019.04.14", "title": "Осъдиха на година затвор иранка, свалила забрадката си"}
{"url": "https://www.24chasa.bg/novini/article/7401165", "text": "Социалдемократическата партия води на парламентарните избори във Финландия, които бяха произведени днес. Това сочат частичните резултати, които са разочарование за консерваторите и крайната десница, предаде Франс прес, цитирана от БТА. Социалдемократите, водени от бившия министър на финансите Анти Рине, са получили 19,1 на сто от гласовете, а антиимигрантската и евроскептична партия \"Финландците\" са получили 15,1 на сто, нареждайки се след Партията на националната коалиция (консерватори със 17,2 на сто) на избори, в които участваха близо милион и половина гласоподаватели или една трета от електората.", "date": "2019.04.14", "title": "Социалдемократите са начело, крайната десница е трета на парламентарните избори във Финландия"}
{"url": "https://www.24chasa.bg/novini/article/7401137", "text": "20 години затвор, 30 хиляди лева глоба и конфискация на цялото имущество поиска Специализираната прокуратура за отстранената кметица на “Младост” Десислава Иванчева, заместничката ѝ Биляна Петрова и бившия кмет на района Петко Дюлгеров. Година след като тримата бяха арестувани със 70 хил. евро белязани банкноти, делото стигна до финал в спецсъда. Пледоариите бяха в неделя, което е прецедент в съдебната практика. Преди обаче да чуят какво наказание им искат, още в ранна утрин Иванчева и Петрова се заканиха да съдят зам. главния прокурор Иван Гешев. “Ще заведем дело срещу Гешев за подвеждане и неправилна информация по медиите, за клевета. Ще има ответен удар по това, за което е излъгал”, обяви Иванчева. “Няма основания Иванчева и Петрова да ми завеждат дело. В конституцията е регламентиран функционалният имунитет на магистратите по повод изпълнение на служебните им задължения”, обясни Гешев няколко часа по-късно от ГКПП Кулата. После се пошегува, че очаква дела да му образуват “тези, които наричате Митьо Очите, Куката, кланът Гольовците от “Орландовци”. Всеки можел да избира как и по какъв начин да се защитава. “Подсъдимите и пробват всички възможни способи, но не се притеснявам от нищо. Даже е чест, че подсъдими и обвиняеми лица се ангажират толкова активно с мен”, допълни Гешев.  “Безскрупулни хора, които демонстрират чувство за безнаказаност”. Така Георги Николов, един от тримата наблюдаващи прокурори, определи Иванчева и Петрова в пледоарията си. Магистратите говориха повече от 3 часа и половина. “Тяхното отношение към инвеститорите е било безкомпромисно, те са ги притискали да правят дарения”, добави Николов. В обясненията си пред съда преди седмица самата Иванчева съобщи, че искала от инвеститорите да даряват по 20 евро на квадратен метър разгъната застроена площ. Тези пари отивали за изграждане на детски площадки и градинки в района. “Проблемът с корупцията е особено наболял в нашето общество”, обяви прокурор Николов. Според обвинителите събраните доказателства показвали, че Иванчева, Петрова и Дюлгеров са виновни. 1917 минимални работни заплати към април 2018 г. На толкова се равнява поисканият от Иванчева подкуп, изчисли другият прокурор по делото Илиян Рангелов. Обвинението твърди, че което в български пари било 997 000 лева, за всичките сгради, които инвеститорът Александър Ваклин строял в софийския квартал “Младост”. Те обаче се съгласили на 250 хил. евро, които да получат на три вноски. “Първата вноска от 70 хил. евро се равнява на 136 908 лева, или 268 минимални заплати към 2018 г.”, изчисли още Рангелов. Най-първо всъщност Иванчева и Петрова искали 3-5% от 12 500 квадратни метра разгъната застроена площ, което е 650 кв. м.  Прокурорите подробно описаха трудностите около преписката за строежа на Александър Ваклин в местността Камбаните. Тя пристигнала в район “Младост” от Столичната община на 16 юни 2017 г., но до 28 ноември 2017 г. по нея нямало движение и стояла на бюрото на Иванчева. Затова на 12 декември 2017 г. Ваклин завел дело в административния съд. “Преписката не е бавена умишлено. През тези месеци е проверявано дали теренът не е общински, прокуратурата не отчита и времето за администриране на документа”, опонира адвокатът на кметицата Марин Марковски. Според прокурорите първият сигнал, че преписката на Ваклин се бави, за да се поиска подкуп, бил пратен през август 2017 г. Тогава неговата съпруга Полина Ваклин, която е адвокат, се срещнала с Иванчева по повод озеленяването на района. Тя обаче останала с впечатление, че кметицата не се интересува от зеленината.  В началото на март м.г. Ваклин потърсил за съдействие Петко Дюлгеров, който да проучи проблемите с документа. Двамата имали няколко срещи и телефонни разговори, които са записани със СРС по време на разследването. На 23 март 2018 г. се разбрали от по 70 хил. евро. Толкова са 20 евро за 12 500 квадрата разгъната застроена площ. Сумата определили Иванчева и Петрова на среща с Дюлгеров в пицария в кв. “Борово”. Единствената среща между Иванчева и Ваклин била на 13 април 2018 г., четири дни преди предаването на белязаните пари, което става на 17 април 2018 г. Те били 100 банкноти по 500 евро и 200 броя по 100 евро. Парите били осигурени от Ваклин на 2 април. Той ги занесъл в службите, за да ги бележат. Прокурор Илиян Рангелов припомни, че при задържането на Иванчева и Петрова заради веществото, с което се бележат парите, светнали отвън и отвътре лявата предна врата на колата на кметицата, скоростният лост, ключът на автомобила, воланът. Адвокат Марин Марковски обяви, че случаят е “провокация към подкуп”.  И посочи, че Иванчева не била пипала белязаните пари. Флуоресценцията по ръцете ѝ била от прибори, които Дюлгеров преди това досковал, докато са били на кафе. До редакционното приключване на броя пледоариите на адвокатите не бяха приключили. ", "date": "2019.04.14", "title": "20 г. затвор и конфискация на имотите иска прокуратурата за Иванчева"}
{"url": "https://www.24chasa.bg/novini/article/7401073", "text": "Изтребител на силите на маршал Халифа Хафтар се е разбил днес южно от либийската столица Триполи, предаде Ройтерс, като се позова на военни източници. За момента не са известни повече подробности, предаде БТА. Силите на базираното в Триполи правителство на националното съгласие (ПНС) обявиха, че те са свалили военния самолет, съобщи Франс прес. Техен представител каза пред агенцията, че изтребителят е паднал в зона под контрола на т. нар. Либийска национална армия (ЛНА) на Хафтар. Пилотът е успял да катапултира и е жив и здрав. В началото на месеца ЛНА, която контролира Източна Либия, започна офанзива за превземане на Триполи, но среща отпор от милиции, подкрепящи международно признатото ПНС. През последните два дни силите на Хафтар увеличиха въздушните удари, отбелязва Ройтерс. Световната здравна организация съобщи, че от началото на офанзивата на 4 април в Либия са били убити 121 и ранени 561 човека.", "date": "2019.04.14", "title": "Изтребител на силите на Хафтар се е разбил край Триполи"}
{"url": "https://www.24chasa.bg/novini/article/7401075", "text": "Президентът на Украйна и кандидат за нов мандат Петро Порошенко обеща да научи унгарски език, ако това е необходимо. Той направи това изявление на стадиона \"Олимпийски\", където беше за участие в дебат с опонента си за поста на държавен глава Володимир Зеленски, който обаче не се яви, съобщи украинската електронна медия 112 Ukraine. Порошенко направи това изявление в отговор на унгарски журналист, който го попита какви ще бъдат следващите стъпки на Украйна по пътя на европейската й интеграция. Президентът отбеляза, че вярва в подкрепата на Унгария и в подкрепата на стремежа на Украйна да се присъедини към ЕС, предаде БТА. На първо място е прилагането на нашето законодателство, присъединяването към ЕС и НАТО и мисля, че това е абсолютно реалистична пътна карта. Аз определих конкретна година - 2023 г., когато трябва да подпишем план за действие за членство и когато трябва да изпълним критериите за кандидатстване за членство в ЕС. Аз съм абсолютно убеден, че Унгария заедно с другите държави членки на ЕС ще подкрепи Украйна, точно както беше обещана много пъти преди няколко години. Отворени сме за компромиси по правата на унгарското малцинство, тяхното право на образование. Те имат абсолютно всички права да учат унгарски. Като гарант на конституцията и правата на украинските граждани, аз също подкрепям правата на украински граждани от унгарски произход да учат в украински училища, украински университети, да работят в украински компании. А знаете, че това е невъзможно, ако не знаете украинския език в Украйна, подчерта президентът. Той поясни, че Украйна е готова да инвестира за деца от националните малцинства, изучаващи два езика, украински и роден - по-специално унгарски. Порошенко изрази увереност, че гражданите на Европейския съюз трябва да знаят няколко езика. От трибуната на Парламентарната асамблея на Съвета на Европа казах, че съм роден в южната част на района на Одеса, където живееше българско малцинство, и аз говоря български. Живеех на мястото, където живееше румънското малцинство, повече от две години, когато бях в университета, научих полски, владея английски, руски и други езици, това е бъдещето на европейската нация - европейска държава, в която гражданите на ЕС трябва да знаят много езици. И ако беше абсолютно необходимо, бих научил унгарски език, каза Порошенко, цитиран от украинската медия.", "date": "2019.04.14", "title": "Порошенко: Говоря български, роден съм в район, където живееше българско малцинство"}
{"url": "https://www.24chasa.bg/novini/article/7401111", "text": "Хиляди християнски поклонници участваха днес в отбелязването на празника Палмова неделя (Цветница в западните църкви) в Йерусалим в началото на Страстната седмица, предаде Асошиейтед прес. Поклонниците носеха палмови листа и маслинови клонки от Елеонския хълм към Стария град на Йерусалим. Според израелската полиция в процесията са участвали около 15 000 души, предаде БТА. Празникът Палмова неделя почита влизането на Исус в Йерусалим и с него се поставя началото на най-тържествената седмица за църквата, която включва възстановка на разпятието и смъртта на Исус и възкресението Му на Великден, отбелязва Асошиейтед прес. От Елеонския хълм процесията премина покрай Гетсиманската градина, където според библейската традиция Исус е предаден, и накрая влезе по тесните улички на Стария град.", "date": "2019.04.14", "title": "Хиляди поклонници отбелязаха празника Палмова неделя в Йерусалим"}
{"url": "https://www.24chasa.bg/novini/article/7401120", "text": "На 77 години в Сочи, Русия, почина съпругата на бившия сръбски лидер Слободан Милошевич Миряна Маркович, предаде  . Тя е починала в болница. Маркович избяга от Сърбия в Русия през 2003 година, за да се спаси от съдебните процеси срещу нея. Срещу Маркович бе издадена и международна заповед за арест. Според белградските медии през последните години тя е имала сериозни здравословни проблеми и на няколко пъти е била оперирана. През изминалите седем дни положението й рязко се е влошило. Миряна Маркович бе родена на 10 юли 1942 година в село Брежане, недалеч от Пожаревац. Тя бе създател и първи лидер на политическата партия Югославска левица. Маркович не се върна в Сърбия дори и за погребението на съпруга си Слободан Милошевич през март 2006 година. Милошевич почина в ареста на Международния Трибунал в Хага, където бе разследван за извършването на военни престъпления по време на войните в Хърватия, Босна и Херцеговина и Косово.", "date": "2019.04.14", "title": "В Русия почина съпругата на Слободан Милошевич"}
{"url": "https://www.24chasa.bg/novini/article/7401125", "text": "Пореден ден на протести в Габрово заради побоя над продавач в денонощен магазин в града. Протестиращите се събраха на площад „Възраждане” в града. Мерките за сигурност за засилени, предаде Заради недоволството голяма част от ромсикте фамилии отказват да се върнат по жилищата си и това изправя местната власт пред друг проблем – сметосъбирането. До ексцесии снощи не се стигна, но ромските фамилии са в страх пети ден. Михаил Маринов работи в сметоизвозването. 30% от колегите му са от малцинствата. „При туй положение децата няма да учат и при туй положение няма да излезе никой на работа. Това е, начи, ний не сме хора, които през деня да работим и вечерта да се чудим къде да вървим да си крием децата\", коментира Михаил Маринов. Притеснени са и за бъдещето си. \"Уважаеми, г-н Борисов, ако гледате тоя репортаж, много ва моля, обърнете внимание. Начи ние, ромите не искаме подаяние, ние искаме работа\". Жандармерията ще остане в Габрово, докато е необходимо, категорични са властите. Снощи полицаите отново свалиха каските и щитовете. Последваха аплодисменти и ръкостискане. За изненада и на полицаи, и на протестиращи млада жена застана пред кордона, за да потърси определен униформен. С цвете.", "date": "2019.04.14", "title": "Пореден ден на протести в Габрово"}
{"url": "https://www.24chasa.bg/novini/article/7401019", "text": "Лидерът на ДОСТ Лютви Местан е управлявал автомобила, участник в тежката катастрофа в Кърджалийско, при която загина 6-месечно бебе. Това потвърди пред   говорителят на прокуратурата Румяна Арнаудова. Извършваме оглед, събираме доказателства, каза Арнаудова и заяви, че прокуратурата ще приложи равна мяра в случаите, при които се причинява смърт по непредпразливост. Говорителят на прокуратурата уточни, че Лютви Местан не се ползва с имунитет, тъй като той не е регистриран в ЦИК като кандидат за евродепутат, така че няма пречка за неговото задържане. Към този момент обаче решението за задържане на Лютви Местан е на МВР, защото не са приключили разпитите, уточни Арнаудова. На политика му е взета проба за алкохол и наркотици, която е отрицателна. Ще се вземат и кръвни проби. Проби ще бъдат взети и от другия водач. Катастрофата стана по главния път към ГКПП „Маказа”, около 13:30 часа днес в района на село Закорско. До този момент е известно, че при включване в главния път „Фолксваген”-ът на Местан се сблъскал с друг лек автомобил, в който пътувало семейство с две деца – на 10 години и на 6 месеца. След инцидента бебето е починало. Майката, бащата и второто дете са отведени в МБАЛ „Атанас Дафовски” за оказване на медицинска помощ. Мястото на произшествието е отцепено от полиция, движението се преносочва в едната лента. Извършва се оглед.", "date": "2019.04.14", "title": "Арнаудова: Лютви Местан все още не е задържан за катастрофата"}
{"url": "https://www.24chasa.bg/novini/article/7401033", "text": "Сергей Станишев влиза в евролистата на БСП. Това става ясно от неофициалните данни от тайното гласуване на червения пленум. Президентът на ПЕС е бил подкрепен от 95 от членовете на Националния съвет. Той обаче отива на балотаж с Иван Кръстев, който има същия брой гласове. Балотаж ще има и за 2-о и 3-о място - Цветелина Пенкова и Петър Витанов са с по 97 гласа. Очаквайте подробности.", "date": "2019.04.14", "title": "Първо в \"24 часа\": Пленумът вкара Станишев в червената листа, отива на балотаж за място"}
{"url": "https://www.24chasa.bg/novini/article/7401013", "text": "Действащият украински президент Петро Порошенко обеща да признае резултатите от балотажа на президентските избори в Украйна на 21 април и да освободи поста, в случай че претърпи поражение, предаде ДПА. Това ще бъде изборът на украинския народ и аз ще го призная, какъвто и да е той, каза Порошенко днес на стадион \"Олимпийски\" в Киев, предаде БТА. Порошенко чакаше напразно повече от час съперника си Володимир Зеленски за диспут между двамата на спортното съоръжение. Комикът и фаворит за президентския пост Зеленски беше дал ясно да се разбере още преди това, че не е склонен да се явява на диспут с Порошенко преди петък идната седмица. Дали ще има диспут между двамата в петък, 19 април, все още не е ясно. Така или иначе, това няма да има особено значение за резултата от изборите, каза пред радио \"Ехото на Москва\" украинският политолог Вадим Карасьов. Някои от привържениците на Зеленски може и да се разочароват, но това няма да промени кой знае колко крайния резултат, посочи анализаторът. В раздираната от криза бивша съветска република Зеленски, който е актьор и новак в политиката, спечели първия тур на изборите с резултат от около 30 процента от гласовете и с доста голяма преднина пред Порошенко. Според някои социологически проучвания преди втория тур Порошенко изостава от Зеленски с 20 процента и повече. Според изследване, цитирано от Франс прес, Зеленски ще победи с 61 срещу 39 процента. На днешното събитие на стадион \"Олимпийски\", на което Порошенко беше сам, той направи изявление и отговаряше на въпроси на журналисти. До него стоеше празното място с името на Зеленски, предаде Асошиейтед прес. Отвън се беше събрало голямо множество, което изслуша чрез предаване на живо какво говори Порошенко вътре на стадиона. Украинското министерство на вътрешните работи съобщи, че събралите се пред стадион \"Олимпийски\" са били около 5000, предаде ТАСС.", "date": "2019.04.14", "title": "Порошенко обеща да признае резултата от президентските избори в Украйна"}
{"url": "https://www.24chasa.bg/novini/article/7401043", "text": "Европейският комисар за регионалното развитие Корина Крецу, която е и кандидат за евродепутат на партия \"Про Румъния\" на бившия премиер Виктор Понта, заяви днес, че развитието на Румъния е блокирано и теглено назад от липсата на капацитет на публичната администрация. Крецу каза още, че страната няма проекти, с които да привлича еврофондове, предаде агенция Аджерпрес. \"Много съжалявам, че се лъже безсрамно и се твърди, че аз и ние в Европейската комисия блокираме проекти, каквито всъщност няма. Одобрихме всичко, което можеше да бъде одобрено, всичко, което бе внесено от румънското правителство (...) Имаме нужда от нови проекти. (...) имаме неусвоени средства, а нямаме проекти, по които да ги отпуснем\", каза Корина Крецу при представянето днес на кандидатите на \"Про Румъния\" за изборите за Европейски парламент, предаде БТА. \"В момента развитието на Румъния е блокирано, тъпче на едно място или е теглено назад поради липса на капацитет на публичната администрация. Бюрокрацията, корупцията, отговорността и раздробените ресурси пречат на предоставянето на публични услуги и вредят сериозно на публичните инвестиции\", каза Корина Крецу. Тя допълни, че за периода 2021-2027 г. е преговаряла за бюджет от 373 млрд. евро за 27-те страни, които ще останат в ЕС след напускането на Великобритания, както и за правила, които ще улеснят използването на еврофондовете. Крецу отбеляза, че румънското председателство на ЕС е добро председателство и че е постигнат успех в изготвянето на много документи и споразумения. \"Но точно това, което ни интересува най-много, свързано с бюджета, няма да бъде завършено, защото Европейският парламент приключва мандата си\", каза още Крецу и изрази съжаление за редица проекти, които не са били осъществени в Румъния, като плановете за три регионални болници и магистрала, която да свърже Република Молдова и Румъния. Корина Крецу каза, че управляващата Социалдемократическа партия е била отклонена от настоящото си ръководство към групови интереси. По думите й СДП вече няма връзка с желанията и очакванията на хората. Румънският еврокомисар по регионалното развитие бе дългогодишен член на Социалдемократическа партия, но я напусна и се присъедини към новата формация на друг бивш член на СДП и бивш премиер Виктор Понта. Редица високопоставени фигури на управляващата в Букурещ партия подложиха Крецу на яростни нападки на тема капацитета на Румъния за усвояване на средствата от ЕС и качеството на предлаганите проекти.", "date": "2019.04.14", "title": "Корина Крецу: Развитието на Румъния е блокирано от липсата на административен капацитет"}
{"url": "https://www.24chasa.bg/novini/article/7401063", "text": "Лидерът на ДОСТ Лютви Местан е задържан заради тежката катастрофа, при която загина 6-месечно бебе. Срещу Местан все още няма повдигнато обвинение. Той е задържан за 24 часа по закона за МВР. Според него полицията има право да задържа за 24 часа всеки, за който има информация, че е извършил престъпление. Следващите 24 часа Лютви Местан ще прекара в ареста на полицейското управление в Кърджали. Преди това Местан е бил в болница, където лекари са преценили, че не е нужно да остава под лекарско наблюдение.", "date": "2019.04.14", "title": "Задържаха Лютви Местан за катастрофата, в която загина 6-месечно бебе"}
{"url": "https://www.24chasa.bg/novini/article/7400897", "text": "Вицепремиерът и министър на външните работи Екатерина Захариева обсъди перспективите за мирен политически процес в страните от Северна Африка, някои от тях преживели т.нар. Арабска пролет, с председателя на Венецианската комисия към Съвета на Европа Джани Букикио, който е на посещение в София, съобщиха от пресцентъра на Министерство на външните работи. „Арабската пролет се превърна в арабска зима за повечето от страните“, заяви Екатерина Захариева. По повод ескалацията на гражданския конфликт в Либия тя и Джани Букикио бяха единодушни, че трябва да бъде намерен мирен изход от ситуацията. „Либия е много важна за нас, защото е близо до Европа“, подчерта Екатерина Захариева. Европейският съюз и държавите-членки, включително България, призоваха всички страни в конфликта в Либия незабавно да спрат военните действия и да подновят политическия диалог, защото ескалацията на ситуацията около столицата Триполи застрашава цивилното население, включително мигранти, бежанци, и пречи на водения от ООН мирен процес. Джани Букикио разказа, че няколко пъти е бил в Триполи в опит Венецианската комисия да подпомогне Либия в написването на нова конституция, както и в сътрудничество с ЕК и ООН да подпомогне за написването на нов избирателен закон. „Ние сме готови да осигурим помощ, ако има възможност за сътрудничество“, заяви Букикио. Екатерина Захариева изрази надежда за стабилизиране на ситуацията и в Алжир, където Венецианската комисия планира през есента на организира конгрес на конституционните съдилища. Тя подчерта, че Европейският съюз трябва да бъде по-активен на полето на външната политика, защото плаща висока политическа и икономическа цена за това, което се случва в Близкия изток, Северна Африка. „Европа трябва да бъде по-активна, ние сме икономически гигант, но политическо дете, защото е много трудно да вземем единно решение“, каза външният ни министър. По повод състоянието на правосъдната реформа в България Екатерина Захариева подчерта усилията и напредъка на страната ни в тази посока. „Продължава работата по прилагането на някои от препоръките в независимия анализ на структурния и функционален модел на Прокуратурата“, изтъкна вицепремиерът. Джани Букикио оцени напредъка на България в правосъдната реформа и благодари лично за приноса на Екатерина Захариева като министър на правосъдието през 2015-2017 г. Именно по време на нейния мандат в София, през април 2016 г. ,беше организиран и Съвет на министрите на правосъдието от Съвета на Европа . В срещата участва и Филип Димитров, съдия в Конституционния съд и представител на България във Венецианската комисия, както и главният секретар на КС Валентин Георгиев. Венецианска комисия – Европейска комисия за демокрация чрез право, е консултативен орган, създаден към Съвета на Европа. Основните сфери на работа на комисията са в областта на демократичните институции и фундаменталните права, конституционното право, избори, референдуми, политически партии. Джани Букикио е избран за председател на Венецианската комисия при създаването й през 2009 г. и от тогава е преизбиран на ръководния пост четири пъти. В България той е по покана на Конституционния съд. Утре ще бъде гост на тържественото открито заседание на Конституционния съд във Велико Търново, посветено на 140 г. от приемането на Търновската конституция.", "date": "2019.04.14", "title": "Захариева: Арабската пролет се превърна в арабска зима за повечето от страните"}
{"url": "https://www.24chasa.bg/novini/article/7400889", "text": "Единствената костенурка от изключително редкия вид Шанхайска мекочерупчеста костенурка, за която се знае, че е от женски пол, се е споминала в зоопарка на Сучжоу в южната част на Китай, предаде Асошиейтед прес. След кончината й в света остават само три екземпляра от този вид - един мъжки, обитаващ същия зоопарк, и две костенурки с неизвестен пол, които живеят във Виетнам, предаде БТА. Малко преди да се спомине, костенурката е подложена на пореден опит за изкуствено осеменяване. Направените преди процедурата тестове са показали, че тя е в добро здраве. Инсеминацията е протекла гладко, но на следващия ден животното се е споминало. Специалистите са взели проби от яйчниковата тъкан за бъдещи изследвания. Управата на зоологическата градина, както и местни и чуждестранни експерти разследват причините за смъртта на костенурката, за която се смята, че е била над 90-годишна.", "date": "2019.04.14", "title": "Почина една от най-редките костенурки на планетата"}
{"url": "https://www.24chasa.bg/novini/article/7400918", "text": "Китай и Япония имат възможност \"да поемат контрола върху икономическата сфера\" на фона на несигурността в света, каза днес японският министър на външните работи Таро Коно след среща в Пекин с китайския си колега Ван И, предаде Асошиейтед прес. По думите на Коно двустранните отношения са \"напълно възстановени\" през 2018 г. след години на напрежение заради нерешения спор за островна група в Източнокитайско море. Японският и китайският външен министър обсъдиха размяна на младежки делегации и развитието на икономическите връзки, предаде БТА. Ван заяви, че Китай и Япония са \"двама големи съседи и големи икономики\", които трябва да допринесат за мирното и стабилно развитие по време на \"сложни и дълбоки промени\" в глобалната икономическа ситуация. Китайско-японското икономическо сътрудничество \"напредва постоянно с голямо темпо\", констатира той. ТАСС цитира изявление на Таро Коно, поместено в днешния брой на \"Файненшъл таймс\", в което се изразява надежда, че Китай ще затегне контрола върху спазването на санкциите срещу Северна Корея. Той казва, че в Източнокитайско море има много случаи на прехвърляне не стоки между севернокорейски кораби и кораби от други държави. По този начин Пхенян получава петрол и продава въглища в разрез със санкциите, заявява японският външен министър и приканва Китай да засили участието си в операциите по предотвратяването на тези нарушения.", "date": "2019.04.14", "title": "Външните министри на Китай и Япония се похвалиха с възстановени отношения"}
{"url": "https://www.24chasa.bg/novini/article/7400939", "text": "Мъжът, , е арестуван в съответствие със закона за психичното здраве. Това съобщи днес пресслужбата на Скотланд Ярд, цитирана от ТАСС. \"Четиридесетгодишният мъж ще бъде настанен в болница за лечение\", се казва в комюнике на полицията в британската столица. Той е признат за психично болен. Инцидентът стана вчера в района на Холанд парк в центъра на Лондон. След това Скотланд ярд съобщи, че случилото се не е свързано с тероризъм, предаде БТА. При задържането на заподозрения беше използвано огнестрелно оръжие и електрошок. Никой не пострада при инцидента. Преди това украинското посолство във Великобритания съобщи в комюнике, че извършителят се е врязал и в автомобила на украинския посланик и продължил да се удря в него и след като на мястото пристигнала полиция.", "date": "2019.04.14", "title": "Шофьорът, врязал се умишлено в колата на украинския посланик в Лондон, е психично болен"}
{"url": "https://www.24chasa.bg/novini/article/7400953", "text": "\"Няма основания Иванчева и Петрова да ми завеждат дело. В Конституцията е регламентирана функционалният имунитет на магистратите по повод изпълнение на служебните им задължения\", това каза на КГПП Кулата заместник-главният прокурор Иван Гешев. Думите му са по повод изказване на кметицата на \"Младост\" Десислава Иванчева и заместничката й Биляна Петрова, които днес в съда заявиха, че ще съдят Гешев за клеветничество Той се пошегува, че очаква дела да му образуват \"тези, които наричате Митьо Очите, Куката, кланът Гольовците от Орландовци\". Всеки можел да избира как и по какъв начин да се защитава. \"Подсъдимите Иванчева и Петрова са една идея по-агресивни и пробват всички възможни способи, но не се притеснявам от нищо. За мен даже е част, че подсъдими и обвиняеми лица се ангажират толкова активно с мен\", допълни Гешев.", "date": "2019.04.14", "title": "Иван Гешев: Очаквам дела да ми образуват Митьо Очите, Куката и кланът Гольовците"}
{"url": "https://www.24chasa.bg/novini/article/7400968", "text": "По информация на генералното консулство на България в Одрин трафикът на леки и тежкотоварни автомобили през ГКПП Капъкуле на 14 и 13 април 2019 г. е в рамките на нормалното, съобщиха от пресцентъра на Министерство на външните работи. , може да се очаква че през следващите няколко дни ще има предпоставки за забавяне обработването на въпросните превозни средства. Това би могло да доведе до образуване на опашки от изчакващи преминаването през българо-турската граница. Нововъведената система предвижда заплащане на ГКПП на Турция на излизане от страната на неплатените глоби и санкции. Те се заплащат срещу издадени от турската страна квитанции с пълните задължения. Във връзка със съобщения за завишавани от турската страна суми на неплатени глоби, Генералното консулство на България в Одрин към момента не е получавало оплаквания за такива случаи, но е готово да оказва съдействие на българските граждани и превозвачи и да извърши необходимата проверка по подаден сигнал. Необходимо е да се обърне внимание, че предявената за заплащане сума може да бъде обжалвана, но след като бъде платена.", "date": "2019.04.14", "title": "Консулството ни в Одрин готово да съдейства при оплаквания от новата система за глоби на ГКПП в Турция"}
{"url": "https://www.24chasa.bg/novini/article/7400971", "text": "Мъж е бил задържан в Белгия в рамките на антитерористично разследване. Според непотвърдена информация той е бил на път да извърши нападение, предаде Франс прес, като се позова на местни медии. 22-годишният мъж е бил арестуван вчера в дома си в Уавр, южно от столицата Брюксел, съобщиха в. \"Дерниер йор\" и телевизия Ер Те Ел. Той бил задържан, за да бъде разпитан за неуточнени терористични дейности, предаде БТА. Според \"Дерниер йор\" мъжът се е готвел да извърши атака в близко бъдеще. Ер Те Ел обаче не бе в състояние да потвърди тази информация. Засега белгийската прокуратура не отговаря на запитванията за коментар. През последните години джихадисти извършиха много атаки в Белгия, припомня Франс прес. 32 души загинаха при нападения срещу летището на Брюксел и в метрото на столицата на 22 март 2016 г. Отговорност за тези атаки пое групировката \"Ислямска държава\".", "date": "2019.04.14", "title": "Задържаха 22-годишен в Брюксел, готвел се да извърши терористични атаки"}
{"url": "https://www.24chasa.bg/novini/article/7400975", "text": "Политическите дискусии трябва да се водят в парламента. Това заяви днес пред журналисти президентът на Сърбия Александър Вучич, коментирайки вчерашния митинг на опозицията в Белград, съобщава агенция ТАСС. \"Ние сме готови за диалог, (председателят на парламента) Мая Гойкович ги покани на диалог там, където това трябва да се случва. Диалогът трябва да се води в парламента\", каза Александър Вучич. Той посочи, че е наблюдавал съботния протест от балкона на президентския дворец. \"Вчера аз бях на балкона и слушах хората (...) чух хиляди обиди по свой адрес\", каза Вучич. По думите му протестиращите са били между 7 500 и 11 000 души. В събота в сръбската столица се състоя поредният протест от акцията \"Един от пет милиона\". Организаторите и сръбските медии съобщиха съществено разминаващи се данни за броя на участниците в демонстрацията и шествието. Радио Белград съобщи за 7 500 протестиращи, а представители на организаторите на митинга заявиха пред ТАСС, че според техни оценки са участвали около 30 000 души. Протестът бе организиран от опозиционния \"Съюз за Сърбия\", който е съставен от 30 различни партии и организации. Съботните демонстрации срещу правителството преминават под надслова \"Един от пет милиона\", който се появи, след като сръбският президент Александър Вучич се зарече, че няма да се поддаде на исканията, \"ако ще и да сте 5 милиона\". Демонстрантите настояват за по-голяма свобода на медиите и за свободни и честни избори.", "date": "2019.04.14", "title": "Вучич към опозицията: Политическите дискусии трябва да се водят в парламента"}
{"url": "https://www.24chasa.bg/novini/article/7400977", "text": "Конкурсният изпит за кандидат-студенти по биология започна в 14.00 часа в 272-а аудитория в Ректората на Софийския университет \"Св. Климент Охридски\" и за него са се записали 973-ма кандидати. Това съобщи пресцентърът на висшето училище. В присъствието на зам.-ректора на СУ проф. Ренета Божанкова, на декана на Медицинския факултет - проф. Любомир Спасов, на зам.-декана на Биологическия факултет и председател на изпитната комисия - доц. Петя Христова, и на зам.-декана на Медицинския факултет и председател на изпитната комисия проф. Цветанка Маринова кандидат-студенти са изтеглили вариант 1 на теста в компонент 1 на изпита и темата \"Отделителна система - устройство и функции. Здравни познания за отделителната система на човека\" в компонент 2, който е задължителен само за желаещите да кандидатстват в специалността \"Медицина\". Проф. Ренета Божанкова е приветствала с \"Добре дошли\" кандидатите в началото на изпита, в който ще могат да покажат подготовката и амбицията, с която стъпват в полето на академичното знание. Проф. Любомир Спасов също е пожелал успех на кандидатите. Той ги е призовал да бъдат спокойни и е подчертал, че целта на този изпит е да покажат, че могат да мислят. С успешно издържан изпит по биология се кандидатства в специалностите на СУ - \"Оптометрия\", \"Учител по природни науки в основна степен на образованието\", \"Екохимия\", \"Биология\", \"Молекулярна биология\", \"Екология и опазване на околната среда\", \"Биотехнологии\", \"Биология и химия\", \"География и биология\", \"Биомениджмънт и устойчиво развитие\", \"Биология и английски език\", \"Агробиотехнологии\", \"Геология\", \"Физическо възпитание и спорт\", \"Медицинска сестра\", \"Медицинска рехабилитация и ерготерапия\". С изпити по биология и по химия бъдещите студенти могат да кандидатстват за специалностите \"Фармация\" и \"Медицина\".", "date": "2019.04.14", "title": "Близо 1 000 кандидат-студенти са се записали за изпита по биология днес в СУ"}
{"url": "https://www.24chasa.bg/novini/article/7400954", "text": "Подсъдимата за подкуп кметица на столичния район \"Младост\" не е пипала белязаните пари от рушвета на предприемача Александър Ваклин, а е докоснала чаша или прибори на сочения за посредник Петко Дюлгеров, по които имало флуоресцентни петна. С тази версия адвокат Димитър Марковски защити клиентката си пред специализирания съд защо е \"светнала\". Според доказателствата по делото по различни части на двете ръце на Иванчева имало същото вещество, с което били белязани 56 хил. евро подкуп. Преди рушветът да попадне при Иванчева и заместничката й Биляна Петрова, обвинението твърди, че Дюлгеров си отделил за себе си 14 хил. лв. По-късно той се видял с Иванчева и Петрова в заведение \"Марая\" на ъгъла на градинката на \"Кристал\", когато вече ръцете му били \"изцапани\" с химикала, и като излезли им дал остатъка от 70 хил. евро подкуп в колата. \"Нямала е време да търси парите, да се присяга към тях при положение, че те са били на задната седалка. Тя е шофирала\", каза адвокат Марковски какво според него станало, преди Иванчева да бъде арестувана пред Спортната палата на 17 април м.г. Той допусна, че Иванчева е \"светнала\" и заради това, че след ареста й разследващи й дали бял лист да пише възражения, на който най-вероятно е имало от флуоресцентни петна, с които били белязани парите от подкупа. И настоя Иванчева да бъде оправдана. Баща му Марин Марковски определи случая като \"провокация към подкуп\" по примера на емблематичното дело срещу съдията Петър Сантиров, бившия военен министър Николай Цонев и финансиста Тенчо Попов, приключило с оправдателни присъди на три инстанции. Делото Иванчева продължава с пледоариите на адвокатите на другите 2-ма подсъдими с кметицата - Биляна Петрова и Петко Дюлгеров.", "date": "2019.04.14", "title": "Адвокат: Иванчева \"светнала\", защото e пипала чашата на Дюлгеров"}
{"url": "https://www.24chasa.bg/novini/article/7400996", "text": "Притеснява ме, че делото „Иванчева” протича с невероятна активност и показност. Това обяви в предаването  бившият директор на НСБОП Румен Миланов. „Подозирам, че зад този случай стои мощна политическа и икономическа компонента. Трябва да се обърне внимание и на отказа на основния свидетел Петко Дюлгеров, който вече излиза с нови показания”, коментира още Миланов. По думите му задържането на отстранената кметица на район „Младост” и нейната заместничка не е било извършено спрямо установените правила, липсвали са всякакви общоприети стандарти. Той коментира и напрежението в Габрово, породено от побой над продавач в денонощен магазин от група роми. Миланов определи като тактическа грешка на полицията, че побойниците са били освободени преди да изтекат 24 часа. Според него обаче проблемът не е в това и грешката не е на директора на областната полиция, който беше отстранен. „За да тръгнат на протести, явно са се натрупали определени отношения, които създават етническо напрежение. Всички трябва да са равни пред закона, това е основното”, каза Румен Миланов.", "date": "2019.04.14", "title": "Румен Миланов: Делото „Иванчева” протича с невероятна активност и показност"}
{"url": "https://www.24chasa.bg/novini/article/7401002", "text": "\"На този етап не може да се каже кой точно има вина за катастрофата. Това ще стане ясно, след като се произнесат експертите\", заяви окръжният прокурор на Кърджали Желязко Стефанов. Той присъства на огледа на мястото на тежката катастрофа, при която почина 6-месечно бебе. Окръжният прокурор каза още, че няма повдигнато обвинение и няма задържан за катастрофата. По случая се води досъдебно производство за причиняване на смърт по непредпазливост. В този случай Наказателният кодекс предвижда от 2 до 6 години затвор. \"Нито един от двамата водачи не е употребил алкохол. Взети са им и кръвни проби за изследване\", каза още окръжният прокурор. Братчето на загиналото бебе и майка им са в кърджалийската болница със сътресение на мозъка, а бащата е с травма в областта на кръста. В здравното заведение нямаха информация дали Местан има наранявания. Според негови съпартийци бил с изкълчена китка. Други пък твърдят, че имал наранявания по главата и по единия крак.", "date": "2019.04.14", "title": "Експерти ще установяват кой е виновен за катастрофата с Местан"}
{"url": "https://www.24chasa.bg/novini/article/7400841", "text": "Над 80 тона плодове и зеленчуци бяха конфискувани в Румъния в рамките на акция на Националната санитарно-ветеринарна служба, която отговаря и за безопасността на храните, съобщава информационният сайт Зиаре. Службата е започнала в четвъртък проверки в търговската мрежа с цел откриване на пестициди в плодовете и зеленчуците, продавани в Румъния. Конфискувани и изпратени за унищожаване са били 81,35 тона плодове и зеленчуци, от които 23 тона лук, внесен от Полша, 10 тона моркови внос от Унгария и Сърбия, 23,04 тона ябълки от Полша, 200 кг чесън от Китай, 6,45 тона картофи от Полша, 1,82 тона гъби от Полша, 6,78 тона домати от Испания, 2,2 тона патладжани от Испания, 7,8 тона чушки от Испания и 60 кг домати от Гърция, се посочва в днешно съобщение на Националната санитарно-ветеринарна служба, предаде БТА. За констатираните нередности са наложени 31 санкции в размер общо на 602 200 леи. Проверени са били 430 превозни средства за транспорт на плодове и зеленчуци, и три склада на национално равнище. Констатираните нередности са липса на санитарно-ветеринарна документация, хигиенни пропуски, неправилно съхраняване (препълване на складове), използване на неподходящ транспорт за превоз на плодове и зеленчуци, липса на етикети и др. Информационният сайт Зиаре отбелязва, че проверките са започнали, след като лидерът на управляващата Социалдемократическа партия Ливиу Драгня от няколко дни непрекъснато говори за \"отровните\" плодове и зеленчуци, които консумират румънците. Драгня заплаши с уволнения ръководствата на органите, които контролират вноса на плодове и зеленчуци.", "date": "2019.04.14", "title": "Конфискуваха над 80 тона плодове и зеленчуци в Румъния"}
{"url": "https://www.24chasa.bg/novini/article/7400852", "text": "9 нови имена бяха включени към листата, която соцлидерката Корнелия Нинова предложи на Националния съвет на БСП. Всеки момент ще започне гласуването. Вотът ще е таен, в момента се печатат бюлетините. Към предложените от Нинова имена пленумът е записал Сергей Станишев, Валери Жаблянов, Борислав Гуцанов, Антон Кутев, както и петима млади социалисти. Така проектолистата става 26 души. Всеки от членовете на пленума ще трябва да гласува за 13 имена, тъй като 4-те от гражданската квота и коалиционните партньори бяха одобрени по-рано днес. За избрани ще се считат тези 13, които са събрали 50%+1 гласа от пленума. Те ще бъдат подредени по вишегласие.", "date": "2019.04.14", "title": "Пленумът дописа листата на Нинова с 9 имена, започва тайно гласуване"}
{"url": "https://www.24chasa.bg/novini/article/7400845", "text": "Лидерът на ДОСТ Лютви Местан е бил сам в автомобила, с който катастрофира в къджалийско. Спрял е на знака \"Стоп\" преди да се включи в главния път, след което е завил наляво и е последвал сблъсъкът с другия автомобил. Това разказа Мустафа Исмаил, който е станал свидетел на катастрофата. Той се е возил в колата след Местан. \"Всичко стана много бързо. Другата кола се движеше с много висока скорост. Дори не видях как колата излетя от пътя\", каза още Мустафа Исмаил. Семейството в другия автомобил е живеело в Кърджали, но е от кирковското село Първица. То се е прибирало към родното си село. Зад волана е стоял съпругът Юсеин.", "date": "2019.04.14", "title": "Лютви Местан е бил сам в колата"}
{"url": "https://www.24chasa.bg/novini/article/7400869", "text": "Торнада причиниха смъртта на четирима души в южната част на САЩ, предаде ТАСС, като се позова на американската телевизия Ей Би Си. Общо 13 такива бури връхлетяха щатите Тексас и Мисисипи, предаде БТА. Днес е била потвърдена смъртта на двама човека в окръг Монро, щата Мисисипи. Там торнадо нанесе сериозни щети в град Хамилтън. По-рано бе съобщено, че две деца са загинали и десетина души са били ранени от торнадо във Франклин, Тексас. 25 човека са били приети в болница с травми от различна степен в друг град в щата - Алто. Над 150 000 къщи и предприятия са останали без ток в Тексас, Мисисипи, Мисури, Алабама и Луизиана.", "date": "2019.04.14", "title": "Торнада взеха четири жертви в южната част на САЩ"}
{"url": "https://www.24chasa.bg/novini/article/7400469", "text": "Дали да запазят естествената си растителност или да заложат на бразилска кола маска - за дамите е въпрос на личен избор как да поддържат срамното си окосмяване. В случай, че все пак проявяват любопитство какво мислят мъжете по този въпрос, жените могат да открият отговора в британско проучване, пише в. \"Дейли стар\", цитиран от БТА. Допитването на Менскейп, обхванало 1000 представители на силния пол, показва, че близо две трети от мъжете (63 процента) предпочитат дамите да са \"естествено изглеждащи\" или да са \"леко, но не прекалено окосмени\". Само двадесет процента от представителите на силния пол признават, че мисълта за \"дори едно косъмче по женското тяло\" ги отблъсква напълно. Една пета от анкетираните мъже споделят, че поддържат собственото си интимно окосмяване, за да угодят на нежните си половинки. Една четвърт от тях казват, че са склонни да \"подкастрят\" космите си, стига партньорката да е доволна. Десет процента от мъжете стигат до там, че са готови да се обръснат изцяло. Предишно проучване установи, че 42 процента от жените във Великобритания редовно оформят \"интимните си градинки\".", "date": "2019.04.14", "title": "Силният пол предпочита дамите да са леко, но не прекалено окосмени"}
{"url": "https://www.24chasa.bg/novini/article/7400472", "text": "\"В листата на БСП има само един човек, който може би разбира нещо от европейска политика. От там нататък е шпионин - държавна сигурност, шпионин - държавна сигурност. Бях сигурен за Иво Христов, видях ги онзи ден как се гледат той и Корнелия Нинова. Невключването на Сергей Станишев в листата означава, че нашите опоненти нямат нищо общо с европейските социалисти, това ще е тълкуванието навън\". Така коментира премиерът Бойко Борисов листата на БСП за предстоящите еврпизбори. Той дойде да поздрави кандидатите от ГЕРБ, които представиха приоритетите на партията в отделните политика за следващия европарламент. \"По всяка една тема показахте компетентност и няма шанс някой да ви надбори или да излезе по-добре подготвен\" - похвали той кандидатите за евродепутати от ГЕРБ - но довърши \"затова съм сигурен, че ще започват и ще свършват с апартаменти и подобни тераси. Ние шамарите си ги изядохме, нашите уроци си ги научихме. Мисля че всички са наясно на какво реагират хората\". Борисов припомни и изключителния успех на българското европредседателство. \"Не случайно навсякъде България се сочи като пример за това, което правим и се прави. Освен това знаковата среща ЕС-Турция се проведе в България и на нея дойдоха президентът Туск, Юнкер, Ердоган. Срещата Китай-ЕС след това не се проведе в Румъния, а в Брюксел. За какво говори това?\", каза премиерът.", "date": "2019.04.14", "title": "Борисов: В листата на БСП всичко, без един, е шпионин - държавна сигурност"}
{"url": "https://www.24chasa.bg/novini/article/7400481", "text": "Заради предполагаем технически проблем се сринаха социалната мрежа фейсбук и платформата за споделяне на снимки инстаграм. Потребители съобщиха, че е затруднен и достъпът до приложенията месинджър и уатсап, собственост на компанията \"Фейсбук\". Потребители се насочиха към конкурентната мрежа туитър, за да изразят недоволство, че не могат да споделят съдържание в профилите си, както и да коментират публикации. Тези, които опитват да влязат в социалните мрежи са посрещнати от екран за грешка и съобщение, че достъпът е отказан.  Британският сайт downdetector.co.uk получил десетки хиляди оплаквания от потребители от целия свят. Предполага се, че причина за сривът е технически проблем, но все още няма официален коментар от компанията.  През март двете социални мрежи отново претърпяха световен срив, който засегна милиони потребители, в продължение на часове.", "date": "2019.04.14", "title": "Глобален срив на фейсбук, инстаграм и уатсап"}
{"url": "https://www.24chasa.bg/novini/article/7400500", "text": "Евролистата на БСП да бъде подредена в зависимост от броя номинации, които издигнатите за нея са получили от структурите. Това е поискала Велислава Дърева на заседанието на червения пленум, който заседава в момента, за да одобри листата. Соцлидерката Корнелия Нинова предложи свой вариант на листата, в който не фигурира Сергей Станишев. А именно президентът на ПЕС е на челно място в предпочитанията на структурите с 235 броя номинации. Води го само Елена Йончева с 271 броя, според официалния списък на \"Позитано\" 20. Като несериозна оценила листата в този й вариант Дърева. \"Имат ли смисъл номинациите в партията? Това, което се върши, е скандално! Ако Курумбашев е тежко обиден, какво да кажем за Станишев, който е с най-много номинации\", попитала тя. Искам да поставя въпроса за лоялността към ПЕС: Защо никой от кандидатите не казва дали ще е в групата на социалистите в ЕП?, попитала Дърева. Тя била подкрепена от бившия депутат Емил Райнов. Димитър Дъбов поискал да бъдат гласувани всички, които са дали съгласието си да участват в листата. Ангел Найденов пък попитал за критериите, по които е редена листата. Станишев да бъде включен в листата на 2-о място, поискал Георги Пирински. И призовал БСП да се определи спрямо ПЕС. Водени ли са разговори и какви са критериите за включване или невключване в листата, попитал пък Красимир Янков. И поискал анализ на предизборния щаб за очакванията от подкрепата, за твърдото ядро и периферията. Мандатите засега се разпределят 6 за ГЕРБ, 6 за БСП, 4 за ДПС и 1 неизвестен, отговорили му от ръководството. Ако сме първа политическа сила, може и да е наш, заявили те. Това, което се случва, е грозно и недостойно. Ако позволим да се гласува тази листа, по този начин БСП приключва, заявила пък Ана Пиринска.", "date": "2019.04.14", "title": "Дърева: Листата да се реди по брой номинации! Защо Станишев не е в нея? Несериозно е!"}
{"url": "https://www.24chasa.bg/novini/article/7400496", "text": "Негово Високопреосвещенство Варненският и Великопреславски митрополит Йоан положи в Добрич основния камък за новия храм „Свети Лука Кримски” в квартал \"Добротица\". С неговите 16 метра той ще е най-високият храм в Добрич. Разгърната площ е 265 кв. м. Общината безвъзмездно е предоставила терена. Управителят на фирмата-изпълнител „Русев Строй” Ташко Русев съобщи, че ще работи на себестойност и няма да калкулира печалба. Проектът на храма е дарение от арх. Петър Николов и инж. Пенчо Керванов. Намеренията са да бъде бъде построен за година и половина до две. До момента са събрани близо 100 хил. лева - заяви кметът на Добрич Йордан Йорданов. По думите му, осигурени са почти половината от необходимата сума за цялостното завършване на храма – основно от дарители, която възлиза на около 500 000 лева. „Очаквам в рамките на няколко месеца да осигурим и останалата част от средствата пак чрез дарители. И аз като кмет ще търся варианти евентуално и чрез правителството да бъде отпусната някаква част от сумата” – коментира Йорданов. Митрополит Йоан съща каза, че църквата ще помогне за градежа на новия храм. Наред с основния камък, в земята беше положен и свитък с личните подписи на духовниците, църковните настоятели и официалните лица – кмет, председател на Общинския съвет, областен управител, народния представител от ГЕРБ Даниела Димитрова.. Беше положена и кандилница. На мястото, бе поставен кръст.", "date": "2019.04.14", "title": "Варненският митрополит положи основния камък на нов храм в Добрич"}
{"url": "https://www.24chasa.bg/novini/article/7400574", "text": "Принц Хари и съпругата му, херцогинята на Съсекс Меган, решиха, че ще запазят в тайна плановете си раждането на първото им отроче. Това обаче не попречи на британците да продължат да правят залози за името и пола на кралското бебе, предаде Асошиейтед прес, цитирана от БТА. Съдейки по най-масовите залози, приемани от букмейкърска къща \"Уилям Хил\", поданиците на Нейно Величество смятат, че отрочето на Меган и Хари ще е момиченце, а Даяна ще е едно от няколкото му имена. След масов наплив от страна на хора, убедени, че бебето ще е момиченце, преди няколко дни букмейкърите от \"Уилям Хил\" преустановиха приемането на залози за пола на кралското бебе. Колкото до имената - начело в букмейкърската листа е Даяна. Следват Виктория, Алис, Грейс и Елизабет. Най-популярните предположения за име на момченце са Албърт, Артър и Джеймс. Говорителят на \"Уилям Хил\" Рупърт Адамс не крие изненадата си, че 80 процента от залозите са за името Даяна. Адамс преди е споделял съмнението си, че ако има дъщеря, принц Хари ще избере за първо име това на трагично загиналата си майка. \"Има голям шанс обаче ако бебето е момиченце, Даяна да е средното му наименование\", казва говорителят.", "date": "2019.04.14", "title": "Британците правят залози за име\nна бебето на принц Хари и Меган"}
{"url": "https://www.24chasa.bg/novini/article/7400587", "text": "Държавният глава Румен Радев ще посети Велико Търново, където ще участва в честванията по случай 140 години от приемането на Търновската конституция на 15 и 16 април. Това съобщиха от прессекретариата на президента. Президентът ще произнесе слово на изнесеното тържествено заседание на Конституционния съд на Република България, което ще се състои утре, от 17.00 ч., в залата на Учредителното събрание. В 18.30 ч. Румен Радев ще връчи почетния плакет \"Св.св. Кирил и Методий\" на Народното читалище \"Надежда-1869\" по случай 150 години от създаването на културната институция. Във вторник, от 10.30 ч., в залата на Учредителното събрание президентът ще присъства на тържественото заседание на 44-то Народно събрание и ще наблюдава възстановка на събитията от 1879 година.", "date": "2019.04.14", "title": "Радев ще участва в честванията на 140 г. от приемането на Търновската конституция"}
{"url": "https://www.24chasa.bg/novini/article/7400614", "text": "Германски сапьори взривиха контролирано днес бомба от Втората световна война във водите на река Майн в центъра на Франкфурт. Детонацията предизвика издигането на воден стълб, висок няколко метра, предаде ДПА, цитирана от БТА. Тази сутрин някои части на центъра на германския град бяха евакуирани, след което експертите се заеха с 250-килограмовата бомба, пусната от американските военновъздушни сили. Отначало не беше ясно дали тя ще бъде детонирана или обезвредена. Боеприпасът беше открит във вторник по време на учебни гмуркания на пожарната. От съображения за сигурност тази сутрин около 600 души бяха приканени да напуснат домовете си, каза говорител на полицията. Засегнати бяха части от стария град около Франкфуртската катедрала, както и отсрещният бряг на Майн. Когато приключи евакуацията, бяха пуснати водолази, които да проучат намиращия се в реката боеприпас. След детонацията властите отново провериха, мястото, където той беше открит, за да са сигурни, че е безопасно.", "date": "2019.04.14", "title": "Бомба от войната бе взривена в река в центъра на Франкфурт"}
{"url": "https://www.24chasa.bg/novini/article/7400619", "text": "Жител на американския щат Флорида е станал жертва на един от собствените си казуари, считани за най-опасните птици в света, съобщават Асошиейтед прес и ДПА, цитирани от БТА. Инцидентът е станал, след като неназованият мъж е паднал в стопанството си в близост до Гейнсвил. Птицата се е възползвала от падането му и го е атакувала, вероятно използвайки дългите си 10 сантиметра и остри като кинжал нокти. Мъжът е бил откаран в болница, където по-късно е починал, съобщават от пожарната служба на Алачуа. Казуарите, които обитават Австралия и Нова Гвинея, в САЩ се отглеждат с колекционерска цел. Птиците от този вид са близки сродници с ему. На височина казуарите достигат до 1,8 метра, а на тегло - до 60 килограма. Те са вторите най-тежки птици на планетата след щраусите. Благодарение на мощните си крака развиват скорост до 50 километра в час. Според зоопарка на Сан Диего казуарите неслучайно имат славата на най-опасните птици света. Усетили заплаха, с един бърз ритник те могат да причинят отворена порезна рана на който и да е хищник. ", "date": "2019.04.14", "title": "Казуар, считан за най-опасната птица\nв света, уби стопанина си"}
{"url": "https://www.24chasa.bg/novini/article/7400628", "text": "Турският президент Реджеп Тайип Ердоган, чиято Партия на справедливостта и развитието (ПСР) претърпя сериозни загуби на местния вот на 31 март т.г. (според все още необявените окончателно резултати), даде сигнал, че ще предприеме коренни реформи в ръководената от него партия, както и че ще предприеме мащабни смени на хора в централните органи и по места. \"Няма да се съобразявам нито с предишните заслуги на когото и да било, нито с личността, нито с възрастта. Ще направим промяна от главата до петите\", заявил Ердоган на заседание на Централния комитет на ПСР, на което са били обсъдени резултатите от вота, според близки до президента източници. Изявлението на Ердоган се възприема като критика към вътрешната опозиция в ПСР, каквото се твърди, че има в редиците на партията, и заявка, че той ще бъде безпощаден към нея. Евентуалната загуба на кметския пост в 15-милионния Истанбул ще бъде най-голямото и неочаквано поражение за ПСР от 2002 г. насам, което фактически означава загуба на контрола върху голяма част от Турция. ПСР все още може да поиска от Висшата избирателна комисия (ВИК) анулиране на вота от 31 март и насрочване на нови избори след два месеца, в началото на юни т.г. ВИК все още не се е произнесла официално за изборните резултати, след искането на ПСР за повторно преброяване на подадените бюлетини в Истанбул, според които кандидатът за кмет на Истанбул на опозицията Екрем Имамоглу има преднина от около 14 хиляди гласа пред кандидата на управляващата ПСР Бинали Йълдъръм. Само в една истанбулска община - Малтепе, продължава повторното преброяване на бюлетините. Междувременно в останалите общини кметовете получиха назначенията си и започнаха работа. Вниманието на обществеността е насочено изцяло към решението на ВИК, което се очаква след приключване на преброяването в Малтепе. Решението се очаква с нетърпение и тревога, поради съществуващите в обществото твърдения, че управляващата ПСР ще окаже натиск върху ВИК за евентуално касиране на вота от 31 март. Пред Централния комитет на ПСР Ердоган е насочил вниманието към парламентарния /и президентски/ вот през 2023 г. По думите му Републиканският алианс /на ПСР и националистическата ПНД/, спечелвайки 52 на сто на местния вот, е дал силна заявка за това, че ако успее да запази този резултат, ще спечели и вота след четири години. Ердоган е отбелязал, че ПСР е спечелила мнозинство при съветниците в общинските парламенти в редица общини, спечелени от опозицията на местните избори, и е посочил: \"Ще следваме конструктивна политика, политика на съзиданието, а не на разрушението. Ще подкрепяме инициативите в полза на обществото, в интерес на гражданите, независимо от коя партия са, без конфронтиране и противопоставяне едни на други\". По повод критиките, че ПСР не е успяла да привлече към каузата си младите хора и интелектуалците, Ердоган посочва: \"Необходимо е да отделим повече внимание на работата с младите хора, да предприемем стъпки и инициативи спрямо гражданите, да направим коренни промени и реформи. Но това ще го направим не заради изказванията на някои тролове, не заради писанията на някои анализатори, а ще го направим в интерес на посланията, които турският избирател направи на 31 март\". Близки до президента анализатори посочват, че Ердоган фактически се връща към визията и политиките на ПСР от 2002 г., от началото на нейното основаване. Във връзка с обявяването на резултатите от вота от 31 март, които се очакват с нетърпение, Ердоган заявил: \"Какъвто и да е резултатът, ще го приемем, трябва да бъдем готови за всякаква вероятност\". Тази вечер в Истанбул предстои дербито на годината между двата футболни аса на Турция - Фенербахче и Галатасарай, което ще се играе пред близо 50 хиляди души. Кандидатът на опозицията за кмет на Истанбул Екрем Имамоглу обяви, че ще бъде на стадиона заедно със своя екип. На мача се очаква да присъстват и водещи политици от управляващата ПСР. Анализаторката от близкия до правителството вестник \"Хабертюрк\" Нагехян Алчъ призова Екремоглу да не отива на мача, за да \"не се провокират изстъпления на политическа основа сред феновете\". В статията си тя отбелязва, че \"по всяка вероятност една част от феновете ще приветстват Екрем Имамоглу с възгласи като кмет на Истанбул, на което други ще се противопоставят /понеже официално още не му е връчен кметски мандат/ и така може да се стигне до сблъсъци\". Мачът ще се играе на стадиона на Фенербахче \"Шюкрю Сарачоглу\" в квартала Кадъкьой, който е крепост на опозицията на азиатския бряг на мегаполиса Истанбул. Турската полиция подсили мерките за охрана - около 7 000 полицаи и частни охранители са мобилизирани за сигурността на мача. Отменено бе движението на масовия транспорт в района на стадиона.", "date": "2019.04.14", "title": "Ердоган обеща реформи в управляващата ПСР и завръщане към политиките от 2002 г."}
{"url": "https://www.24chasa.bg/novini/article/7400638", "text": "6-месечно бебе загина, а 9-годишно дете и майка им бяха ранени при катастрофа, в която участва и автомобил на Лютви Местан, който е шофиран от самия него, съобщиха източници на \"24 часа\" от полицията. Инцидентът станал към 13:30 часа на международния път за Гърция на разклона за село Загорци. Семейство с автомобил се движили от Кърджали по посока Кирково, а колата на Местан се е включила към главния път. Последвал почти челен удар, при който автомобилът на семейството буквално излетял на 20 метра от пътя в близкото дере. Колата на Местан и в момента е на пътя. Не е изключено Лютви Местан да бъде задържан за 24 часа по закона за МВР. Източници от полицията заяви, че няма данни политикът да е бил пиян или дрогиран зад волана. В момента на място има полиция и пожарникари. Криминалисти извършват оглед, движението в района е затруднено и се извършва само в едната лента. Служители на КАТ регулират преминаването на автомобилите.", "date": "2019.04.14", "title": "6-месечно бебе загина в катастрофа с автомобил на Местан, той е карал (Снимки, видео, обновена)"}
{"url": "https://www.24chasa.bg/novini/article/7400663", "text": "Искаш да върнеш Сергей Станишев в България, за да бъде конкурент за поста ти и да го изберем за председател? Този въпрос задал на соцлидерката Корнелия Нинова Димитър Дъбов по време на заседанието на червения пленум, който обсъжда евролистата на БСП. В предложения от Нинова вариант Станишев не фигурира, въпреки че има 235 номинации от структурите и пред него е само Елена Йончева. Остри възражения към предложената от Нинова листа и невключването на Станишев изказали много от членовете на пленума. Предлагат се хора, които са с малък брой номинации от структурите, хора без никакъв опит в европейските структури, критикувал още Дъбов. Той поискал повече жени в листата и всички, които са дали съгласие да стигнат до последната битка, да бъдат гласувани. В отговор Нинова извадила изказване на Станишев от евроизборите 2014 г., в които той заявява, че няма да стане евродепутат, а само води листата, и напомнила, че не е спазил обещанието си и е отишъл в Брюксел. Тогава ситуацията беше различна, отговорил й Дъбов. Никога за последните 30 г. не се е водила такава цинична и вулгарна война срещу един човек. Такава война се е водила само срещу един човек и е завършила с бесило, напомнила за Трайчо Костов пък Велислава Дърева. И обяснила, че има листа на Нинова и листа на партията. Отношението към Станишев е признак на цивилизованост, заявил пък Валери Жаблянов. И критикувал ръководството, че след като иска приемственост, трябва да даде шанс за такава. След което критикувал кадровия подбор на лидерката, като обяснил, че сътрудниците на депутатите в лявата група знаят повече от тях. Костадин Паскалев пък критикувал, че научил имената от листата от медиите. Единственият довод да бъде отстранен Станишев е номинирането на Пеевски, другото е лъжа, заявил Паскалев и попитал защо БСП нито веднъж не е поставила въпроса за разграбването на \"Булгартабак\". Листата е олицетворение на политиките, отговори Нинова. Тя обяснила, че Янаки Стоилов бил олицетворение на европейския социален стълб и не създавал разделение в структурите.", "date": "2019.04.14", "title": "Дъбов към Нинова: Искаш да върнеш Сергей, за да ти е конкурент за поста ли?"}
{"url": "https://www.24chasa.bg/novini/article/7400625", "text": "\"Не ни се разминава на нас забавянето на растежа. Той остава стабилен, за 2018 г. е 3,1%, но е по-бавен растеж от 2017 г. и е в контекста на общото забавяне на растежа\" Това заяви временният главен изпълнителен директор на Световната Банка Кристалина Георгиева във видеоразговор с български журналисти по време на Пролетните срещи на Групата на Световната банка и на Международния валутен фонд (МВФ), които се провеждат тази седмица във Вашингтон. В България работело добре, че страната е фискално дисциплинирана, че не попада в категорията на тези с ниските лихвени проценти са се натоварили с много дълг. Помагал растежът в частното потребление, където е регистрирано нарастване от 5,7% на годишна база, както и повишаването на заплати, евтини кредити. \"Хората се чувстват по-комфортно да харчат повече пари\", каза Георгиева. Тя добави, че в страната ни се наблюдавали по-добри капиталови инвестиции и такива от страна на големи компании. \"Както знаете СБ е в числото на тези, които виждат България като надеждна дестинация\", добави тя. Помага ни това, че има солидни инвестиции от Еверопейския съюз, които били важен ресурс за икономиката ни. . България регистрира най-ниското ниво на безработица откакто започна финансовата криза. \"5,2% безработица, това на практика е пълна заетост. Както ни радва това трябва и да ни тревожи, защото влизаме в период, в който не стига висококачествена работна ръка. Добрата демографска стратегия за бъдещето е важен елемент за успеха на България. Трябвало да има и стратегия за това как да се възползваме от наличието на квалифицирана работна ръка в близост до страната ни. И тези с езикова близост до нас, каквато е Украйна. \"В нашия регион положението е сравнително добро, с изключение на Турция\", заяви тя. Сривът там довел до много сериозно забавяне на растежа от 7,7% през 2017 г. до 1% през 2018 г. \"Това е фактор, който влияе на всички ни в региона\", добави Георгиева. Тази година регистрираме забавяне на растежа. По нашите оценки 2018 г. започна с растеж от 3,3 % завърши последното тримесечие с 2,7%. СБ и МВФ коригират надолу прогнозите си за 2019 г. Засега очакванията са това да е циклично забавяне е, и през 2020 г. да се отбележи възстановяване на темповете на растежа. “Това ще зависи от три фактора”, каза Георгиева. Първо било “изчистването на съществуващите неизвестности на световната икономика, които дърпат растежа надолу”. Пример тя даде с тарифите и Брекзит. Фактор бил и доколко страните ще водят разумна политика, “без грешни стъпки”. Третият фактор е доколко ще е овладян финансовият стрес в някои от големите нововъзникващи пазари. \"Ще добавя към това, доколко страните, затънали в дългови тежести, ще могат да управляват добре. Това означава да не трупат много нови задължения и да се справят добре с управлението и обслужването на сегашните си задължения”, каза Георгиева. Тя изрази надежда, че 2020 г. да бъде по-успешна: \"Всичко това ще зависи от факторите на несигурност, за които говорих. Дебатът е дали говорим за циклично забавяне или има риск от по-сериозен, системен спад. Много важно е правителствата да бъдат отговорни, не можем да си позволим небрежност в областта на икономическата политика, в тези условия, в които се намираме сега\", каза Георгиева.", "date": "2019.04.14", "title": "Кристалина Георгиева: Не се разминава и на България забавянето на растежа"}
{"url": "https://www.24chasa.bg/novini/article/7400696", "text": "30-годишен моторист загина намясто, след като автомобил \"Рено\", управляван от 79-годишен шофьор, му отне предимството. Катастрофата стана на Подбалканския път на разклона за ханче \"Певците\" в района на Карлово. Инцидентът е настъпил около 14:30 часа, уточниха от областната дирекция на МВР. Мотоциклетистът се е движел с \"Хонда\", когато водачът на \"Рено\"-то му отнел предимството. Въпреки усилията на пристигналия екип на Спешна помощ е починала и 82-годишна пътничка в колата. На местопроизшествието се извършва оглед, изясняват се причините за инцидента, посочиха от полицията. От там предупредиха, че движението в участъка е силно затруднено.", "date": "2019.04.14", "title": "Катастрофа взе две жертви на Подбалканския път"}
{"url": "https://www.24chasa.bg/novini/article/7400682", "text": "Десетки хиляди хора размахваха днес палмови и маслинови клонки на площад \"Свети Петър\" във Ватикана по случай празника Палмова неделя, докато папа Франциск въвеждаше католическия свят в Страстната седмица с призив към Църквата да бъде смирена, предаде Ройтерс. След дълга процесия през площада, съпроводен от десетки епископи и кардинали, Светият отец каза в своята проповед, че е важно да устояваме на изкушенията на триумфа и да запазваме скромност. \"Радостни възгласи за влизането на Исус в Ерусалим, последвани от неговото поругаване. Празнични викове, последвани от брутално изтезание. Тази двойствена мистерия съпътства всяка година нашето навлизане в Страстната седмица\", заяви Франциск. По думите му Църквата също трябва да се съпротивлява на триумфализма и духовната суета, които окачестви като \"най-коварните изкушения, заплашващи Църквата\". Накрая на проповедта си Светият отец прикани присъстващите да се молят за мир по света и особено по Светите земи и Близкия изток, предаде БТА. На Палмова неделя (католическата Цветница или Връбница) християните честват деня, в който според Светото писание Исус Христос, възседнал осел, влиза в Ерусалим, приветстван като Месия от множеството, което е постлало пътя му с палмови клонки. Дни по-късно обаче той е разпнат.", "date": "2019.04.14", "title": "На Палмова неделя папата въведе католиците в Страстната седмица с призив за смиреност на Църквата"}
{"url": "https://www.24chasa.bg/novini/article/7400729", "text": "Полицията в Северна Македония е арестувала 22-годишен мъж, който е бил заловен да превозва 11 нелегални мигранти, предаде агенция МИА. Шестима от нелегалните пътници са от Афганистан, трима - от Сирия, един от Ирак и един - от Пакистан, уточни министерството на вътрешните работи, цитиран от БТА. Мъжът е бил спрян от полицията на магистралата Неготино-Градско. Той е бил арестуван при опит да избяга.", "date": "2019.04.14", "title": "Арестуваха 22-годишен за трафик на \nнелегални мигранти в Северна Македония"}
{"url": "https://www.24chasa.bg/novini/article/7400168", "text": "Земетресение с магнитуд 5,3 разлюля американския щат Хавай, предаде Асошиейтед прес, като се позова на Геоложкия институт на Съединените щати, съобщи БТА. Според института епицентърът на земетресението е бил на около 24 км югозападно от град Кайлуа Кона и на дълбочина от около 16 км. Според националната метеорологична служба на САЩ няма опасност от вълни цунами. Геоложкият институт на Съединените щати заяви, че е получил 894 сигнала от хора, усетили земетресението.", "date": "2019.04.14", "title": "Трус с магнитуд 5,3 разлюля Хавай, няма риск от цунами"}
{"url": "https://www.24chasa.bg/novini/article/7400175", "text": "И аз съм правил протести срещу циганската престъпност. Но не приемам младежи с качулки да нападат полицията. Не можеш да бориш циганията с цигански работи, каза вицепремиерът Красимир Каракачанов по БиТиВи за размириците в Габрово. Според него шефът на полицията в града е допуснал грешката тримата биячи да бъдат освободени от ареста, което доведе до ескалация на напрежението. \"Апартамейнтгейт е заради битката на нов главен прокурор. Цветанов беше косвена жертва в него. За мен е важно дали си използвал служебното си положение, за да придобиваш имоти и дали доходите ти са законни. Това е принципа\", каза Каракачанов. Според него няма предпоставки за оставка на правителството, защото скандалите са част от всяка предизборна кампания.", "date": "2019.04.14", "title": "Каракачанов: Не приемам младежи с качулки да нападат полицията като протест срещу циганската престъпност"}
{"url": "https://www.24chasa.bg/novini/article/7400180", "text": "Шефът на кабинета на президента Румен Радев Иво Христов влиза на четвърто място в листата на БСП за евровота. Тя ще бъде предложена от соцлидерката Корнелия Нинова в пълен вариант от 17 имена пред червения пленум днес. Христов е изненадата в списъка. Преди него и след водачката Елена Йончева се очаква да са зам.-шефката на БСП Деница Златева и Янаки Стоилов. През март Иво Христов оглави създадения от президента Статегически съвет - консултативен орган, работещ на обществени начала при държавния глава на Република България, имащ за цел изготвянето на документи със стратегическо значение, позиции, становища, анализи и др. Иво Христов е роден на 8 октомври 1970 г. в Истанбул. Завършва средното си образование в „Athenee Royale“ в Брюксел през 1988 г., а висшето си юридическо образование в Софийски университет \"Св. Климент Охридски\". Преводач на множество романи на Ромен Гари, Маргьорит Дюрас,Андре Жид, Филип Джиан, Тонино Бенакиста. Работил е като журналист в RFI-България, НТВ, БНТ и сп. „Europe Magazine“, издавано в Париж (2000-2001 г.). Автор на политическата биография на Франсоа Митеран, издадена на български език през 2000 г. Автор на блога leroisalomon.blog.bg Публикувал е в списание „L'Europeo“, вестник „Сега“ и списание „Тема“, кореспондент на сайта Courrier des Balkans за България. Създател на сдружение „Солидарна България“. Редактор и коментатор в списанието за политически анализи „A-specto“ (2014-2016). Владее френски, английски, руски и испански език. Назначен e за началник на кабинета на държавния глава с указ на президента №45 от 23 януари 2017 г", "date": "2019.04.14", "title": "Президентският Иво Христов влиза в листата на БСП"}
{"url": "https://www.24chasa.bg/novini/article/7400187", "text": "Ето пълният вариант на листата на Корнелия Нинова, с която тя ще влезе на заседанието на Националния съвет на БСП, което започва след час на \"Позитано\" 20. В списъка, както се очакваше, не фигурира лидерът на ПЕС Сергей Станишев. Срещата между двамата днес сутринта не се е състояла. Отсъствието на Станишев се очаква да взриви пленума. Вижте списъка на Нинова:  (сътрудник на евродепутата Георги Пирински и бивш зам.-министър на образованието)  от \"Милениум\"  от \"Екогласност\"", "date": "2019.04.14", "title": "Първо в \"24 часа\": Вижте пълната листа на Нинова - Станишев аут"}
{"url": "https://www.24chasa.bg/novini/article/7400109", "text": "Реформа на квотите и управлението на Международния валутен фонд е предусловия за това той да изпълнява своите отговорности, заяви на провелото се вчера във Вашингтон 39-то заседание на ниво министри на Международния паричен и финансов комитет към МВФ подуправителят на Китайската народна банка (КНБ) Чън Юлу, съобщава  „Китай подкрепя силен, базиран на квотния принцип и с адекватни ресурси Международен валутен фонд, който да съхрани централната си роля в мрежата за глобална финансова сигурност\", посочи той. По думите му, квотите в МВФ трябва да отразяват обективно тежестта на страните в световната икономика, както и да се даде го-голям глас и представителство във взимането на решения на нововъзникващите пазари и развиващите се държави. Китай е готов да засили сътрудничеството с всички страни за защита и усъвършенстване на международните правила, да работи за насърчаването на по-открити, устойчиви и прозрачни търговски политики, в подкрепа на търговската и инвестиционна либерализация и се противопоставя твърдо на търговския протекционизъм, заяви в още Чън Юлу.", "date": "2019.04.14", "title": "Пекин отново постави на масата въпроса за реформиране на квотите в МВФ"}
{"url": "https://www.24chasa.bg/novini/article/7400190", "text": "В 9.00 часа в 65-та аудитория в Ректората на Софийския университет \"Св. Климент Охридски\" започна изпитът по история на България. Кандидат-студент изтегли вариант 1 на теста и двете теми, от които избраха да пишат явилите се на изпита по история на България - \"Любен Каравелов - политическа и книжовна дейност\" и \"Златният век на българската култура /краят на IX - началото на X век/: творци и постижения\". Кандидатите, подали заявление за явяване на изпита, са 887, съобщи пресцентърът на висшето училище, цитиран от БТА. Заместник-ректорът на Софийския университет проф. Ренета Божанкова е приветствала кандидат-студентите - амбициозни млади хора, дошли днес, за да покажат своите знания и да зарадват своите родители и учители с успех. Тя е пожелала сбъдване на мечтите им и да изберат най-желаната от тях специалност в Софийския университет \"Св. Климент Охридски\". Деканът на Историческия факултет и председател на изпитната комисия доц. Тодор Попнеделев е пожелал успех на кандидатите и е представил членовете на комисията. Специалностите, за които кандидат-студентите могат да кандидатстват след успешно положен изпит по история, са \"Философия\"; \"Социология\"; \"Политология\"; \"Публична администрация\"; \"Културология\"; \"Библиотечно-информационни науки\"; \"Публични информационни системи\"; \"Философия\" /на английски език/; \"История\"; \"Археология\"; \"Етнология и културна антропология\"; \"История и география\"; \"Архивистика и документалистика\"; \"История и геополитика на Балканите\"; \"История и философия\"; \"Хебраистика\"; \"Педагогика\"; \"Социални дейности\"; \"Неформално образование\"; \"Предучилищна и начална училищна педагогика\"; \"Социална педагогика\"; \"Специална педагогика\"; \"Логопедия\"; \"Физическо възпитание и спорт\". С изпит по история на България и с изпит по български език и литература бъдещите студенти могат да запишат специалността \"Право\", а с изпит по история на България и с изпит по английски, немски, френски, испански, италиански или руски език /по избор/ - специалностите \"Международни отношения\" и \"Регионално развитие и политика\". С успешно издържани изпити по история на България и с изпит по английски, немски, френски, испански език /по избор/ бъдещите студенти могат да запишат специалността \"Европеистика\". С успешно положени изпити по история на България и по английски и френски език /по избор/ кандидатите могат да запишат специалността \"История и чужд език\".", "date": "2019.04.14", "title": "Кандидат-студентите по история в СУ пишат за Любен Каравелов и Златния век"}
{"url": "https://www.24chasa.bg/novini/article/7400195", "text": "Един охранител е убит и трима души са ранени в  , предадоха Би Би Си и Франс прес, позовавайки се на полицията. Двама от ранените са охранители, третият е мъж, който стоял на опашка, за да влезе в заведението, съобщи БТА. Изглежда, че е стреляно от кола по хората, намирали се пред дискотеката, каза днес пред журналисти Андрю Стампър от полицията на щата Виктория, чиято столица е Мелбърн. Не са извършени арести, органите на реда очакват информация от очевидците на случилото се. Полицията каза, че няма доказателства да става дума за тероризъм. Според австралийския вестник \"Ейдж\" работи се по версия, че стрелбата е свързана с банда мотористи.", "date": "2019.04.14", "title": "Стрелбата в Мелбърн - свързана не с тероризъм, а с банда мотористи"}
{"url": "https://www.24chasa.bg/novini/article/7400199", "text": "Близо 600 кг марихуана е хваната на ГКПП Златарево при акция на полицията и митниците. Дрогата била скрита в тайник на товарен камион, влизащ от Северна Македония към България. По документа се водел празен, но при щателна техническа проверка са намерени тайниците с наркотика. На ГКПП Кулата пък отново в товарен камион, на влизане в България, бяха открити 800 мастербокса цигари без бандерол.", "date": "2019.04.14", "title": "600 кг марихуана хванаха на ГКПП Златарево, 800 мастербокса цигари - на Кулата"}
{"url": "https://www.24chasa.bg/novini/article/7400207", "text": "\"За мен най-важната национална кауза си остава успешният мандат на президента Румен Радев, който е основен контрапункт на пълзящата автокрация. А БСП е единствината опозиция, нормално е да приема\". Това заяви  . Христов, който е изненадата в червения списък, току-що влезе на \"Позитано\" 20. По-рано днес зам.-шефът на ПГ на БСП Драгомир Стойнев обясни, че Христов е номинация на Изпълнителното бюро.", "date": "2019.04.14", "title": "Иво Христов: Най-важната ми кауза е успешният мандат на президента, но БСП е единствена опозиция"}
{"url": "https://www.24chasa.bg/novini/article/7400210", "text": "Баща и син са загинали при катастрофа на пътя Исперих - село Свещари, съобщават от Областната дирекция на МВР, цитирани от БТА. Сигналът за произшествието е подаден в 02.50 часа на 14 април на тел. 112. Лек автомобил \"Алфа Ромео\", собственост на 39-годишния родител от град Исперих, се управлявал от неправоспособния му 17-годишен син. При движение с несъобразена с пътните условия скорост непълнолетният изгубил контрол над колата и се ударил в крайпътно дърво вдясно. На място загинали водачът и возещият се на предната седалка мъж. По случая е образувано досъдебно производство.", "date": "2019.04.14", "title": "Непълнолетен уби себе си и баща си при удар в дърво на пътя Исперих - Свещари"}
{"url": "https://www.24chasa.bg/novini/article/7400233", "text": "Като голям подарък за ГЕРБ. Така определи  президентът на ПЕС Сергей Станишев преди влизането си за заседанието на Националния съвет на БСП, който трябва да подреди червената евролиста. Този пленум е важен, защото дава шанс БСП да се яви на поправителен след последния пленум, когато Нинова избра подхода не на диалог и съгласие, а на конфронтация и налагане на воля. БСП трябва да отговори на 4 въпроса, каза Станишев и ги изброи: 1. Какво казваме на членовете си? 1,5 месеца събрания и конференции, партията се произнесе категорично за своите предпочитания и за вижданията на листата. Дали Националният съвет ще каже, че се вслушва в гласа на партията или, че всичко това е било един фарс. 2 Какво е посланието на БСП към обществото? Начинът, по който се управлява БСП, ще бъде транспониран в начин, по който се управлява България, ако ние спечелим управлението, коментира Станишев. Според него всички виждат с невъоръжино око, че има очевидна тенденция в превръщането на БСП в вождистка партия – в ГЕРБ номер 2. Въпросът е дали българите искат такава алтернатива и такава БСП. 3. Какво е отношението ни към Европа и ЕС? Дали БСП запазва своята ясна проевропейска идентичност или тръгва в посока евроскептицизъм, да не кажа антиевропейска визия. На кого говорим ние на тези избори - на 60% българи, които подкрепят ЕС и виждат в него бъдещето на България, или на 20% евроскептици, попита Станишев. 4. Отношението и посланието към европейските ни партньори и политическата ни семейство в Европа. Защото близо година се води яростна кампания, която изтъква различията между БСП и ПЕС. И това неизбежно поражда въпроса: А що дирите там? На този въпрос също трябва да има отговор. Затова днес всеки да поеме своята отговорност пред партията и обществото за резултата от предстоящите избори. Аз поемам своята отговорност като лоялност към всички структури, които са ме номинирали. И обясни, че ще се бори за това БСП да спечели изборите с листа с ясен социалистически и проевропейски облик. Нинова трябва да поеме своята отговорност към листата, с която излиза, обясни Станишев. Трудно може да се каже, че е листа на ИБ, защото им е била представена в последния момент. А все член на Националния съвет да поеме отговор чрез гласуването, което предстои. Станишев обясни, че все още не се е видял с Нинова, защото е получил поканата в 12 без 1 минута и било ясно, че тя е формална.", "date": "2019.04.14", "title": "Станишев: Листата на Нинова е голям подарък за ГЕРБ"}
{"url": "https://www.24chasa.bg/novini/article/7400249", "text": "\"В разговор през седмицата Корнелия Нинова ми предложи 9-о място в листата на БСП за изборите за Европейски парламент, като ми каза, че това е най-високото възможно място за гражданската квота след Елена Йончева\". Това обяви евродепутатът Петър Курумбашев в своя позиция, изпратена до медиите. В нея той допълва:  \"Понеже това предложение ми се стори като подигравка - за всичко, което съм направил досега, отказах. И така се разделихме. Благодаря на всички членове и организации на БСП, както и на Съюза на тракийските дружества, за доверието и получените номинации. До нови срещи!\"", "date": "2019.04.14", "title": "Курумбашев, отказал предложение да е 9-и в листата на БСП: Подигравка!"}
{"url": "https://www.24chasa.bg/novini/article/7400230", "text": "Козлодуйският районен съд разреши разкриването на банкова тайна за един от обвинените за член на организираната престъпна група, ръководена от Цветомир Ценов – Квиц. Искането се отнася за банковите сметки и кредити на Марио Йорданов и е направено от Комисията за противодействие на корупцията и отнемане на незаконно придобитото имущество (КПКОНПИ). Те пък са поискали това във връзка с уведомление на спецпрокуратурата за привличането на Марио Йорданов като обвиняем за участие в бандата на Квиц. На базата на данните от спецпрокуратурата от териториалната дирекция на КПКОНПИ в София е разпоредена проверка и събиране на доказателства за установяване произхода и местонахождението на имущество, придобито от Йорданов, начина на придобиване и на преобразуването му, както и други обстоятелства свързани с това. Цветомир Ценов-Квиц, Росен Благомиров, Димитър Димитров – Мишката, Мартин Каменов, Марио Йорданов, Силви Плешоев и Кайчо Юриев Симов бяха задържани при акция на специализираната прокуратура, ГДБОП, жандармерията и Бюрото по защита на свидетелите през септември 2017 г. Те бяха обвинени като организираната престъпна група за изнудване чрез заплахи и побои, лихварство, палежи и разпространение на наркотици на територията на Врачанска област и Козлодуй. Година по-късно двама от тях Росен Благомиров и Мартин Каменов се признаха за виновни по всичките им повдигнати обвинения и след споразумения със спецпрокуратурата получиха ефективни присъди.", "date": "2019.04.14", "title": "Пада банковата тайна за един от бандата на Квиц"}
{"url": "https://www.24chasa.bg/novini/article/7400290", "text": "На турския граничен пункт към България Капъкуле е въведена нова система за обслужване на тировете, за да се сложи край на дългото чакане на камионите на митницата, съобщи БТА. На пътя, по който тировете пътуват към Капъкуле, на местата за почивка и престой на камионите са били инсталирани перони, от които шофорите трябва да си вземат фиш/билетче със записан номер за реда за пристигане на митницата. Същият номер се изпраща със съобщение на мобилния телефон на шофьора. Водачите ще следят за реда си чрез мобилния телефон и ще изчакват там, където им е удобно да почиват, реда си за митницата и така няма да се натрупват камиони на границата. Това заяви пред турски медии валията на Одрин Екрем Джаналп, който посети тези дни ГКПП Капъкуле. По думите му новата система е съвместна разработка на турското министерство на търговията и валийството на Одрин. \"Натрупването на ТИР-овете на дълги опашки на граничния пункт Капъкуле, който е вратата на Турция за и от Европа, създава много лош имидж за нашата страна. Опашките понякога достигаха 10-15 км, дори 22 км, нещо, което е позорно. Капъкуле е вторият по големина в света граничен пункт по суша, който е изключително натоварен и динамичен. Трябваше да се намери решение на това положение. Проведохме редица срещи с отговорните институции, опитахме се да разберем защо се получава тази негативна ситуация и в крайна сметка да намерим решение. Министърът на търговията г-жа Рухсар Пекджан инспектира на място Капъкуле, след това ни оказа голяма подкрепа за привеждане в действие на новата система. Подкрепа получихме също от Асоциацията на търговските палати и борсите на Турция. Шофьорите ни вече няма да се налага с часове, че и с дни да чакат на пътя при нехигиенични условия, за да преминат през митницата, а ще изчакват на местата, където има всички условия за хигиенно обслужване, храна и почивка. Край на мъките на шофьорите по границите, повече няма да има притеснения за тях \", каза Джаналп. Валията на Одрин посочи още, че новата система за обслужване на ТИР-ове ще премахне и друг наболял проблем, от който турските шофьори се оплакват. А именно опитите на нелегални мигранти да се промъкват нощем в ТИР-овете, докато са на неохраняем път, и така да правят опит да преминат през границата към България. Такива опити са правени и има шофьори, които са понесли санкции за това без да са виновни, посочват турски митничари. Властите на Капъкуле съвместно с одринското валийство и дирекцията по сигурността продължават да работят по прокт за намаляване на дългите престои на камиони на турско-българските ГКПП-ове и на туристите особено през летните месеци, когато турските граждани, живеещи в Европа, масово посещават Турция и се образуват километрични опашки на гишетата, уточни валията.", "date": "2019.04.14", "title": "Въвеждат нова система за тировете\nна ГКПП Капъкуле заради опашките"}
{"url": "https://www.24chasa.bg/novini/article/7400313", "text": "Световната здравна организация съобщи днес, че в продължаващите сблъсъци между враждуващи милиции край либийската столица Триполи са загинали най-малкото 121 души, предаде БТА. От 5 април, когато започна голямата офанзива на Либийската национална армия на маршал Халифа Хафтар са били ранени 561 души, предаде Асошиейтед прес. По-рано тази седмица ООН съобщи, че заради сраженията повече от 8000 души са напуснали домовете си. Данните за убити и ранени са на бюрото на СЗО в Либия. В тях не се уточнява дали става дума за цивилни жертви, отбелязва АФП. Сблъсъците крият риска от разпалване на гражданска война с мащаба на въстанието от 2011 г., при което бе свален и убит дългогодишният диктатор Муамар Кадафи. Либия е разделена на източна и западна част със съперничещи си правителства, всяко подкрепяно от голям брой въоръжени милиции.", "date": "2019.04.14", "title": "Най-малко 121 убити при битките за контрола над Триполи"}
{"url": "https://www.24chasa.bg/novini/article/7400334", "text": "Най-големият самолет в света, конструиран от американската компания \"Стратолонч систъмс\", е развил скорост от 304 километра в час и се е издигнал на височина до 5,1 километра по време на първия си полет, продължил 2,5 часа, съобщават световните агенции, цитирани от БТА. Летателният апарат с два фюзелажа, шест двигателя и размах на крилата 117 метра - колкото дължината на футболно игрище, извърши дебютния си полет над пустинята Мохаве в Калифорния в събота. Самолетът е проектиран като въздушна платформа за изстрелване на ракети-носители \"Пегас Екс Ел\", предназначени да извеждат спътници в орбита. Компанията \"Стратолонч систъмс\" е създадена през 2011 г. от покойния съосновател на \"Майкрософт\" Пол Алън. \"Пол ще да се гордее, ако беше станал свидетел на това историческо постижение. Този самолет представлява удивително инженерно творение\", сподели сестра му Джоди Алън.", "date": "2019.04.14", "title": "Най-големият самолет в света разви скорост от 304 км/ч на първия си полет (Видео)"}
{"url": "https://www.24chasa.bg/novini/article/7399830", "text": "За последния момент преди червения пленум остави разговора си с президента на ПЕС Сергей Станишев соцлидерката Корнелия Нинова. Тя го е поканила на “Позитано” 20 рано сутринта в неделя. Днес Националният съвет ще одобри червената листа за евроизборите. Очаква се Нинова да влезе на заседанието с и засега Станишев не е в него. Лидерката сама реди листата, като провежда лични разговори с всеки от близо 40-те души, които са подали съгласие да продължат в битката за листата от над 80 номинирани от структурите. Тя обаче пази фаворитите си в тайна дори от най-приближените си в партията. Ще представи имената на Изпълнителното бюро едва в минутите преди пленума. Още след предишния пленум, когато Елена Йончева бе избрана за водач само с 20 гласа преднина, Нинова обяви, че е по-добре Станишев да остане само начело на ПЕС, за да не е в лична колизия с различията между БСП и партията, на която е президент. Заради напрежението в партията в последните седмици обаче била склонила да го включи. Станишев имаше най-много номинации от структурите от страната. Нинова обаче варианти и така той сам да се откаже от надпреварата - неизбираемото 7-о или последното 17-о място в листата. Ако се стигне до внасяне на списък без името на Станишев обаче, Нинова може да бъде бламирана от пленума, предупредиха социалисти. На предишния Национален съвет президентът на ПЕС бе подкрепен от 75 от членовете му, които са 180 по списък, но никога не присъстват толкова. Социалисти се притесняват от фалшификации на вота днес, за каквито има подозрения, че бяха направени и при гласуването за водач. Привърженици на Станишев са проверили и установили наличие на мъртви души в списъците за гласуване тогава. Сред фаворитите на Нинова след водачката Йончева засега са лидерът на лявото крило в БСП Янаки Стоилов, зам.-шефката на партията Деница Златева и депутатът Петър Витанов. Петото място се пази за проф. Иво Христов, станал известен с това, че нарече 80% от българите “дебили”. И Христов, и Стоилов са известни с антиевропейските си изказвания. Като се включи в списъка и депутатът Александър Симов, известен с проруските си настроения, Целта на Нинова била да противопостави така БСП на ГЕРБ, която също днес обявява предизборната си платформа и е много проевропейски насочена. Като следваща стъпка Нинова замисляла изваждането на БСП от ПЕС и групата на социалистите и демократите в Европарламента. Макар публично лидерката да отрича такива намерения, известни червени личности като социолога проф. Михаил Мирчев вече лансираха тази теза. Станишев е последната пречка това да се случи, коментират социалисти. Затова и Нинова така упорито не го искала в листата. Дори предпочитала пред него да включи проф. Румен Гечев, за да умилостиви все пак малко опозицията си. ", "date": "2019.04.14", "title": "Нинова кани Станишев в 12 без 5 преди пленума"}
{"url": "https://www.24chasa.bg/novini/article/7400093", "text": "В Софийския университет \"Св. Климент Охридски\" днес ще се състоят кандидатстудентските изпити по история на България и по биология от предварителната сесия. Това съобщи пресцентърът на висшето училище, цитиран от БТА. Кандидатстудентският изпит по история на България е от 9.00 ч. и е в два компонента. Първият е за развиване на тема по даден исторически проблем, а вторият е тест. Изпитът продължава четири астрономически часа. Предложената изпитна програма е съставена въз основа на учебното съдържание по история на България за 11-и клас - от задължителната подготовка. В нея са включени основни проблеми, които са обединени в тематични кръгове и се отнасят до развитието на българската държава и на българското общество във времето от края на седми до средата на 20-и век. Изпитната комисия ще формулира темите и вариантите на теста в деня на изпита, така че те да покриват цялото учебно съдържание, заложено в програмата по история на България. При започването на изпита ще се изтеглят две теми, като всеки кандидат-студент има право да избере и да пише по една от тях, както и по един от тестовите варианти, който се раздава на кандидат-студентите. Тестът включва въпроси от отворен и затворен тип от областта на политическата, стопанската, църковната и културната история на България през Средновековието, Възраждането и Новото време. Основните цели на изпита са да провери историческите знания на кандидат-студентите, предвидени в държавните образователни изисквания, уменията им за създаването на аргументиран текст по определен проблем, както и нивото им на владеене на книжовния български език, доколкото това е условие за създаването на правилен текст. Изпитът по биология в Софийския университет е от 14.00 часа и продължава четири и половина астрономически часа. Изпитът се състои от два компонента. Първият от тях се оценява с числова оценка по шестобалната система. Тази числова оценка се използва за балообразуваща за всички кандидатстващи с изпит по биология в Софийския университет. Вторият компонент от изпита е задължителен само за кандидатите за специалността \"Медицина\" в Софийския университет. Първият компонент е тест и е задължителен за всички кандидат-студенти, полагащи изпит по биология. Оценката от компонент 1 е основното цифрово изражение на резултатите от изпита по биология. Тестът ще има 60 тестови задачи, включващи материал от осми, девети и десети клас със следните формати - множествен избор с няколко алтернативи, но с един верен отговор и структуриран отговор. Задачите показват фактическите знания по биология и основните логически и аналитични умения. Вторият компонент на изпита по биология ще включва развиването на тема от учебния материал от осми, девети и десети клас, изтеглена лотарийно в деня на изпита. Този компонент е за кандидат-студентите, които имат желание да кандидатстват за специалността \"Медицина\". До участие в балообразуването и класирането за специалността \"Медицина\" се допускат само кандидат-студентите, получили резултат \"Да\" на този компонент. При оценяването на писмените работи ще се имат предвид следните критерии: вярно, точно, логично и изчерпателно представяне на биологичния материал; начин на интерпретиране на учебното съдържание и възможности за анализиране и съпоставяне на съществени факти; изчерпателно излагане и аргументиране на знанията; владеене и правилна употреба на биологичните термини; обща биологична и езикова култура на кандидата.", "date": "2019.04.14", "title": "Днес са изпитите по история на България и по биология в Софийския университет"}
{"url": "https://www.24chasa.bg/novini/article/7400095", "text": "Китай ще продължи да разширява отварянето на своя финансов сектор „по систематичен начин на институционално ниво\", заяви подуправителят на централната банка Чън Юлу по време провелото се вчера във Вашингтон 39-то заседание на ниво министри на Международния паричен и финансов комитет към МВФ, съобщи  . „Китайското правителство продължава да прилага стратегия за отваряне на високо ниво чрез мерки като намаляване на митата. Пазарният достъп в селското стопанство, производството и услугите се улеснява, а отрицателният списък за чуждите инвестиции бе значително намален\", посочи той. Китай ще ускори развитието на финансовата си инфраструктура и ще подобри мерките за справяне с изпадащи в затруднения финансови институции. „Ще продължим също така да усъвършенстваме механизма за размяна на валутата и ще поддържаме юана на адекватно балансирано ниво\", добави Чън Юлу. Коментирайки приетия миналия месец от парламента нов закон за чуждите инвестиции, подуправителят на Китайската народна банка заяви, че „политиките и мерките, които пречат на ръста на частния бизнес или за равнопоставеното третиране на чуждите и местните инвеститори ще бъдат премахнати\". През тази година правителството ще се фокусира върху реализирането на справедлива конкуренция на всички нива, посочи в заключение Чън Юлу.", "date": "2019.04.14", "title": "Подуправител на КНБ: Китай ще продължи с отварянето на финансовия сектор"}
{"url": "https://www.24chasa.bg/novini/article/7400115", "text": "Четирима души бяха приети в болница, двама от които тежко ранени, след стрелба в близост до дискотека в австралийския град Мелбърн (Западна Австралия), предаде Франс прес. Агенцията се позовава на съобщение от днес на австралийската полиция. По-късно стана ясно, че мъж, ранен при стрелбата, е починал в болницата, предадоха Асошиейтед прес и ТАСС. Агенцията се позовава изявление от днес на полицията на щата Виктория. Трима от ранените са на възраст между 29 и 50 години, а възрастта на четвъртия все още не е установена. Първоначално полицията съобщи, че при стрелбата тази нощ в Мелбърн са ранени голям брой хора. \"Според разследващите има голям брой ранени на изхода на дискотеката\", посочи полицията в изявление, посочвайки, че не са известни точните обстоятелства около стрелбата. Масовите убийства са рядкост в Австралия, където има строги закони за оръжията след убийството на 35 души през 1996 г. в Порт Артър, Тасмания. Миналата година седем членове на семейство бяха убити в Западна Австралия, а убиецът впоследствие се самоуби, като това беше най-голямото масово убийство в Австралия след това в Порт Артър, отбелязва Франс прес.", "date": "2019.04.14", "title": "Стрелба до дискотека в Мелбърн, един почина в болница"}
{"url": "https://www.24chasa.bg/novini/article/7400129", "text": "Град Солсбъри - прочул се напоследък с извършеното миналата година нападение с \"новичок\" срещу бивш руски шпионин и дъщеря му - днес бе обявен за най-доброто място за живеене във Великобритания, съобщи ДПА, цитирана от БТА. Градът в Южна Англия получи тази \"титла\" от вестник \"Сънди таймс\", донякъде и заради това, че след атаката през март срещу Сергей и Юлия Скрипал е проявил \"истински колективен дух\" при справяне с последиците от нападението, обясни редактор Хелън Дейвис. Все още продължава почистването на някои части на града, но местната общност показа изключителни качества, като бързо се съвзе от удара и дори стана по-силна, каза Дейвис. Градът, известен с историческата си катедрала, е отличен и заради близостта си до морето и Лондон, добрите си образователни институции и богатия си културен живот. Сергей и Юлия Скрипал оцеляха от нападението, но миналата годината местната жителка Дон Стърджис почина, след като партньорът й Чарли Роули й подари изхвърлено шишенце с парфюм, което, както изглежда, е съдържало нервнопаралитичното вещество. Роули все още има здравословни проблеми, свързани с отравянето. Великобритания обвини за отравянията двама служители на руското военно разузнаване. Москва отрича да е виновна за атаката с \"новичок\".", "date": "2019.04.14", "title": "Солсбъри, където бе извършена атака с \"Новичок\", обявен за най-доброто място за живеене"}
{"url": "https://www.24chasa.bg/novini/article/7400155", "text": "„Не бих нарекла картината апокалиптична. Имаме демографски проблем, той не е от днес или от вчера. Населението намалява и което е по-важно застарява. Нещата винаги могат да се обърнат при предприемане на подходящи мерки и на работещи политики. Трябва да се търсят начини, за да се решат проблемите на демографията”. Така коментира по  експертът по демография в НСИ Магдалена Костова  . „Наблюдава се поляризация в демографското пространство. Тя се изразява в две основни тенденции – концентрация на населението в големите градове и обезлюдяването на много от населените места”, заяви доц. д-р Надежда Илиева, експерт по демография към БАН. Според Магдалена Костова основната причина за застаряването е ниската раждаемост и миграцията. „Много от хората отиват в чужбина и там раждат и отглеждат децата си”, посочи още тя. „Тези резултати не са учудващи. Тенденциите, които се наблюдават в Европа се виждат и в България. България е типична страна, от която излиза население, докато Централна и Южна Европа е частта, която ги приема. Ние не правим някакво изключение по отношение на демографската криза”, каза д-р Надежда Илиева.", "date": "2019.04.14", "title": "Експерт по демография: Картината в България не е апокалиптична"}
{"url": "https://www.24chasa.bg/novini/article/7400158", "text": "10 са били задържани за носене на опасни предмети на символичните КПП-та към пл. \"Възраждане\" в Габрово, преди съботния протест, съобщи полицията. \"У тях са намерени 4 бокса, 2 ножа и две метални палки. Някои бяха и без документи за самоличност. Обясняват, че носят предметите за лична защита, но това може би са лица, които търсят провокация\", обясни шефът на жандармерията старши комисар Красимир Добрев. На нарушителите са съставени актове за административно нарушение и по-късно са освободени. Съботният протест в Габрово бе и най-масов. Според органите на реда в него са се включили около 2000 жители. Малка част от тях са били от други градове, не са пристигали организирани групи. Комисар Добрев отрече информацията, тръгнала сред протестиращите, че коли с различна от габровската регистрация са били спирани на входовете на града. По време на протеста и традиционното шествие няма хулигански прояви и унищожено държавно или общинско имущество. За втора поредна вечер жандармерията свали каски и щитове пред демонстрантите в знак на толерантност. Плътният кордон бе изграден на подхода към улица \"Батак\", където има няколко цигански къщи. \"Бяхме разположили полицаи антиконфликт без шлемове и при нарочна заповед жандармеристите свалиха щитове и каски. Това беше посрещнато с одобрение, дори получихме цветя\", каза комисар Добрев. Той благодари на десетките габровци, които опитаха да успокоят множеството, което настояваше да бъде пропуснато да премине по маршрута си.", "date": "2019.04.14", "title": "10 задържани след най-масовия протест в Габрово"}
{"url": "https://www.24chasa.bg/novini/article/7400167", "text": "\"Синът ми много се зарадва на рицаря, който Станишев му прати по мен. Самият Станишев е добър рицар. Той трябва да бъде в листата на БСП. В левицата не се спускат списъци отгоре. Има дебат. Аргументиран и остър, след това гласуване. Това ще се случи и днес\", каза Елена Йончева в сутрешния блок на БиТи Ви за пленума на БСП днес, където ще се обсъдят кандидатите за евродепутати. Тя е водач на листата. Йончева сравни съдбата на записите с министъра на културата \"Ало, Банов съм\" с тези от 2011 г. \"Ало, Ваньо\". \"Българската прокуратура отказа да разследва \"Ало, Банов съм\" така, както отказа да разследва и \"Ало, Ваньо\" от 2011 г. В тях премиерът Борисов нареждаше на шефа на митниците да спре проверка в завод на бизнесмена Михаил Михов. Тогава френска лаборатория доказа, че са автентични\", каза Йончева за отказа на прокуратурата да образува дело по случая, който беше изнесен от нея. Йончева разказа още веднъж за италианския мафиот Провенцано, който казал на журналисти, че не му се налага да убива когато има магистрати и медии. \"Борисов излезе веднъж и наговори неща, заради които го осъдих. Вицепремиер на Борисов пусна сигнал срещу мен в прокуратурата за оградата по границата. Това са малки бухалки. След това извадиха голямата - делото срещу мен. Откъде мога да знам през 2012 г., че КТБ ще фалира? Аз съм работила за ТВ7 и има излъчена продукция\", каза Йончева. Тя цитира и доклади на Държавния департамент в САЩ и Европейската  комисия, според които в България се шири корупция, а две трети от сигналите срещу хората по високите етажи на властта не стигат до разследвания.", "date": "2019.04.14", "title": "Елена Йончева: Станишев е добър рицар за БСП, трябва да е в листата"}
{"url": "https://www.24chasa.bg/novini/article/7400162", "text": "В почивния неделен ден започват пледоариите по делото „Иванчева”, съобщи  При предишното заседание настъпи обрат в процеса, след като бившият кмет на „Младост” Петко Дюлгеров се отметна от всички свои показания срещу Десислава Иванчева, дадени по време на досъдебното производство. Възможно е да чуем решението с присъдите следващата седмица, точно в деня, в който Десислава Иванчева, Биляна Петрова и Петко Дюлгеров бяха задържани миналата година - 17 април. Очаква се и обвинението, и защитата ще се базират на специалните разузнавателни средства, които обаче съдът не разреши да бъдат чути в съдебната зала. Според някои от адвокатите голяма част от тези СРС-та са незаконни. До прецедента делото да е в неделя се стигна, след като се оказа, че нито един от адвокатите не може да дойде в четвъртък или петък поради прекалено голяма заетост и други дела.", "date": "2019.04.14", "title": "Прецедент - пледоариите по делото „Иванчева\" почват в почивен ден"}
{"url": "https://www.24chasa.bg/novini/article/7400219", "text": "\"Благодаря на всички структури в страната, включително и на СДС, които правят всичко възможно, за да се подготвим максимално добре на предстоящите европейски избори. Нашата платформа показва това, което се припокрива с основните политики на голямото европейско семейство\". Това каза зам.-шефът на партията Цветан Цветанов при представянето на политическа платформа на партията за предстоящите европейски избори, които ще се проведат на 26 май. \"Аз нямам съмнения, че днес ще се представи прекрасна платформа, защото е важно за гражданите да направят информиран избор. Нашата платформа ще привлече максимален брой избиратели. Желая успех и нека да се поздравим с победа на предстоящите избори\", обърна се и Румен Христов, председател на СДС.                                                                                                                                                                                               ", "date": "2019.04.14", "title": "Цветанов на форума за платформата на ГЕРБ: Благодаря и на структурите на СДС"}
{"url": "https://www.24chasa.bg/novini/article/7400389", "text": "\"Бъдещето на Европа е цифрово, затова приоритет за нас са защита на личните данни. Европейският подход, който ще отстояваме има за център човекът\". С тези думи евродепутатът Мария Габриел даде старт на представянето на платформата на ГЕРБ за предстоящите евроизборите. По думите й цифровите умения стоят най-високо в дневни ред на партията, защото надд 90% от работните места скоро ще изискват цифрови умения, а над 40% от хората нямат такива. Сред приоритетите на партията в новия европарлмент ще бъдат премахване на фалшиви акаунти, обучения за безопасност онлайн, както в училище, така и в бизнеса, да се подобри достъпът до интернет в селски и отдалечени райони, безплатен безжичен интернет навсякъде в страните от ЕС за по-лесна свързаност на бизнеса и хората, както и създаване на Европейски център за киберсигурнсот. \"Правителството на ГЕРБ и Бойко Борисов отвориха нова страница в отношенията ни със Западните Балкани. Ще работим за намаляване на цените на роуминга в тези страни\", каза още Габриел, която оглави и листата на ГЕРБ за предстоящите избори.", "date": "2019.04.14", "title": "Габриел: Над 90% от работните места скоро ще изискват цифрови умения"}
{"url": "https://www.24chasa.bg/novini/article/7400393", "text": "Няма никакви следи от наркотици в кръвта на починалия наскоро вокалист на Gravity Co Явор Захариев, стана ясно от пост на сестра му Рая Крумова във Фейсбук. Опечалената жена се обърна към всички, които с лека ръка приписаха станалото с брат ѝ на наркотици. „Добро утро, добър ден или добър вечер.... Няма значение кога ще прочетете това... Просто ни се иска да се обърнем до всички и да изкажем най-дълбоките ни благодарности към другото семейство на Явор и това семейство са неговите приятели. Благодарим ви приятели от цялото ни сърце и душа за силните и искрени прегръдки, за милите думи и за споделените спомени с Явор. Тази любов, която споделихте с нас, в това тежко и трудно време ни помага и ние да преодолеем тази тежка загуба. Това слънце през деня и тази ярка звезда през нощта, наречена Явор, ще ни топли и ще ни осветява завинаги. Докато се сещаме за нещата, които е казал, за веселите случки с него, докато го носим в сърцата ни, няма да бъде забравен и няма да умре. Няма да можем да го виждаме, няма да можем да го чуваме, но ще го усещаме, там...вътре в нас, където остават любимите ни хора...И това ще бъде за винаги. Не бъдете тъжни, защото сме сигурни, че той не иска да е така. Останете си с най-светлия спомен за него и с прекрасното излъчване на един добър и щедър човек. Той е някъде там, в пространството, в неговата гравитация и със сигурност обикаля, свирка си и се смее. Сигурни сме, че е щастлив, защото избяга от един превърнал се вече в тъмно черен свят. Свят пълен с пошлост, недобросъвестни намерения и болка. Искаме да се обърнем и към тези, които побързаха да го нарекат \"наркоман\" или да подчертаят с големи черни букви, че той е загубил борба си с наркотиците. Към тези, които с огромна лекота му сложиха този безплатен етикет и не се замислиха, че това може да причини още повече болка на хората, които го обичат. Точно към тези хора искаме да се обърнем... Към всички тях и към всеки един по отделно. Ще ли е възможно да си върнете думите назад? Ще ли е възможно да предъвчете тази гадост и този бълвоч, които изплюхте? Ще ли е възможно да го сдъвчете добре и да го преглътнете, без да се задавите? Благодарим ви предварително. На всички вас държим да кажем, че това не е поредната наркоманска история, която от първия момент ни нагнездихте насила в главите, без дори да знаете какво точно се е случило \"по непотвърдени данни\". По изключително....и подчертаваме, по изключително потвърдени данни, Явор не е имал наркотици в тялото си. Абсолютно никакви. Явор е бил бит...пребит от бой и тялото му, което беше също толкова чупливо, както и душата му не издържа. Това е истината за Явор и за неговата смърт. Истината за човешкото същество, което пося любов и доброта на всяка негова крачка и във всеки един от нас.... И няма друга истина, колкото и да се опитвате да я търсите. Всеки един от нас и от вас живее с пороци, признати или не. Той имаше огромната смелост да ги извади, да ги покаже и да се бори с тях. Но това не е причината за неговата смърт. Причината е друга...И много по-болезнена. Сигурни сме, че на Господ Бог му трябват много ангели, за да се бори срещу демоните на този свят и за това си го взе. Той ще бъде един прекрасен ангел и ще ни закриля от там, където е. Ще закриля всички нас и всеки един по отделно и ще ни показва верния път на живота по който трябва да вървим. Този ангел, тази светлина и тази звездичка е ЯВОР. Тук и навсякъде. Обичаме те и ще те обичаме винаги от дъното на цялото ни сърце и цялата ни душа. Ти си част от нас и винаги ще бъдеш нашето малко момче, нашата обич, нашият Пуцко...\" Ива и Рая“", "date": "2019.04.14", "title": "Починалият вокалист на Gravity Co е бил пребит, нямало следи от наркотици в кръвта му"}
{"url": "https://www.24chasa.bg/novini/article/7400404", "text": "Отстранената кметица на столичния район \"Младост\" Десислава Иванчева е поискала от строителния предприемач Александър Ваклин 997 000 лева подкуп, което се равнява на 1917 минимални работни заплати, а получила 136 908 лева, което са 268 минимални работни заплати към онзи момент. Изчислението направи прокурор Илиян Рангелов в своята пледоария. Една година след ареста на кметицата, заместничката й Биляна Петрова и бившия кмет на \"Младост\" Петко  Дюлгеров в спецсъда започнаха пледоарите на делото. Повече от 3 часа пледираха прокурорите. Обвинението поиска за тримата наказанието да бъде около средния размер за този вид престъпление, предвиждащ от 10 до 30 години затвор, също както и конфискация на имуществото и без право да заемат ръководни длъжности. Проблемът с корупцията е особено наболял в нашето общество, казаха прокурорите. Те охарактеризираха тримата подсъдими като безскрупулни хора, а основната подсъдима Иванчева - като човек с чувство за безнаказаност, който отказвал да се съобрази със съда и бавещ преписките, без да мисли, че от това се трупат загуби. От пледоарията стана ясно, че първоначално кметицата и заместничката й мислели да поискат от Ваклин, който строи в местността \"Камбаните\" от 3 до 5 процента от 12 500 кв. м разгъната площ, което се равнява на около 650 кв. м или пък 250 000 евро пари. Тъй като обаче Ваклин имал и още строежи в \"Младост\", сумата нараснала на 500 000 евро. Какъв да е размерът на парите станало, след като в началото на февруари Ваклин подал сигнал в КПКОНПИ, тъй като преписката му се бавела близо година. Той усетил, че ще има корупционни намерения спрямо него. На 23 март бизнесменът и Дюлгеров се срещнали и се разбрали плащането да става на части, като Дюлгеров предложил на 3 пъти по 70-80 хил евро. На 2 април 2018 г. Ваклин осигурил първата сума от 70 000 евро. Тя била 100 броя банкноти от по 500 евро и 200 броя от по сто евро. Парите били предадени на разследващите. На 3 април Дюлгеров, Иванчева и Петрова се срещнали в пицария в кв. \"Борово\", като Дюлгеров уведомил кметицата и заместничката й, че Ваклин е съгласен, но иска лична среща с тях, за да бъде сигурен, че давайки парите, проектът му нямало да бъде спъван. Тази среща се състояла на 13 април 2018 г.  Иванчева обяснила на срещата с Дюлгеров, че до първото плащане преписката ще стои при нея. Самото предаване на парите станало на 17 април.", "date": "2019.04.14", "title": "Иванчева поискала подкуп от 1917 минимални работни заплати, а получила 268"}
{"url": "https://www.24chasa.bg/novini/article/7400419", "text": "\"ЕС трябва да продължава да помага на бизнеса и потребителите и това ще е една от основните ни задачи в предстоящия европарламент. Ще работим за завършване на единния европейски пазар и правила без двойни стандарти. Ще участваме в преговорите между ЕС и страни от трети държави за постигане на нови пазари на българските услуги. Задържане на младите в България. Ще продължим да работим и надграждаме обучението на млади хора. Ще съдействаме и и на българските предприемачи да се възползват от от 120 млрд. евро за внедряване на иновации в техния бизнес\". Така евродепутатът Ева Майдел представи основните приоритети на ГЕРБ в сферата на икономиката, за които ще работят в новия европарламент. По думите й към момента у нас се отчита най-ниска безработица, най-висок БВП. Освен това страната ни е в топ 3 с най-висок икономически ръст. \"Ще работим и за ускорено влизане в еврозоната\", категорична бе Майдел.", "date": "2019.04.14", "title": "Майдел: Ускорено влизане в еврозоната е сред приоритетите"}
{"url": "https://www.24chasa.bg/novini/article/7400425", "text": "\"Не може една страна да е просперираща, ако няма добра образователна система. Нашата цел е всяко дете да бъде в класната стая и да има достъп до качествено образование. Да преодолеем неграмотността чрез качествено образование. Работим и в посока образователната система да възпитава\". Това каза евродепутатът и кандидат за нов Асим Адемов при представяне на приоритетите на ГЕРБ в сферата на образованието в новия европарламент. По думите му средствата в областта на образованието за последните 2 години са се увеличили безпрецедентно - с 950 млн. лв. С част от тях са увеличени заплатите на учителите с 35%, като приоритет е да си постигне двойно увеличение. Ремонтирани са и над 500 училища.", "date": "2019.04.14", "title": "Асим Адемов: За последните 2 години са ремонтирани 500 училища"}
{"url": "https://www.24chasa.bg/novini/article/7400430", "text": "Бащата на “Пирин фолк” – Сандански, композиторът и хитмейкър на много български поп звезди Валентин Пензов е починал днес, съобщи  . „Днес ни напусна добрия приятел и талантлив композитор Валентин Пензов! Смирено на господа да се помолим! Господи помилуй! Вечна и блажена памет ! Разотиваме се …Песните остават Валка „,написа пръв на стената си във Фейсбук известният светски хроникьор Иван /Агент/ Тенев. Валентин Пензов е роден на 1 септември 1953 г. в Сандански. Завършва Лесотехническия институт в София, специалност озеленяване. Една от първите групи, за които работи, е „Тонус“ към Младежкия дом „Вл. Башев“. С групата, в която свири на бас и пее, спечелва първата награда на конкурса „Златна ябълка“ в Кюстендил. По-късно в София създава вокален състав „Искри“ към Студентския дом. Това е формацията, с която реализира първите си авторски записи в БНР през 1977 г. След няколко участия печели конкурса с група „Импулс“ на Илия Кънчев със солист Веселин Маринов. През 1986 г. грабва Гран при на композиторския конкурс към „Златна антена“ с песен по текст на Димитър Чонгов. През 1991 г. с режисьора П. Радилов създават филма „Вяра, Надежда, Любов“ по БНТ, който става хит, а впоследствие с него се открива и спътниковата телевизия на България. Пензов е работил с почти всички големи имена на попа, сред които Нели Рангелова, Васил Найденов, Георги Христов, Маргарита Хранова. През 1993 г. композиторът основава фестивала „Пирин фолк“. Носител е на множество награди.", "date": "2019.04.14", "title": "Почина основателят на „Пирин Фолк“ Валентин Пензов"}
{"url": "https://www.24chasa.bg/novini/article/7400440", "text": "\"ГЕРБ работи за единна външна политика на ЕС. Част от приоритети в тази област са завършване на присъединителния процес на Западните Балкани, добро сътрудничество Турция в областта на сигурността, икономиката и енергетиката, инвестиционен план за Африка, който да осигури по-добро и устойчиво бъдеще за континента, една политика по отношение на Близкия изток\". Така евродепутатът от ГЕРБ Андрей Новаков представи част от приоритетите на ГЕРБ в новия европарламент в областта на външната политика.", "date": "2019.04.14", "title": "Андрей Ковачев: ГЕРБ работи за единна външна политика на ЕС"}
{"url": "https://www.24chasa.bg/novini/article/7400409", "text": "Врачанското с. Мало Пещене гласува днес на референдум дали да бъде разкрита кариера за глауконит в землището му. Най-малко село в община Враца има постоянно регистрирани 17 жители, но в избирателния списък са включени над 40 души. Според кметския наместник Иван Стоянов в списъка са включени хората, които от години са на работа в чужбина или живеят постоянно във Враца и други селища в областта, но имат къщи в селото. Искането на хората от селото и съседното Голямо Пещене е природата да се запази автентична, което изключва промишлена дейност, замърсяващо производство и добивна дейност. Жителите на Мало Пещене се опасяват, че добивът на глауконитови пясъци в селото може да отблъсне желаещите да си купят къща там. Референдумът се провежда след решение на общинският съвет във Враца, което бе гласувано преди месец. Миналата година граждани и еколози организираха петиция против създаването на кариера в района на с. Мало Пещене. Основната причина, която накара хората да въстанат против откриването на мината в района е, че според тях в процеса на работа въздухът ще бъде сериозно замърсен, а естествената природа ще бъде унищожена. Врачани и живеещите в околните села се опасяват още, че със започването по работата в находището и без друго обезлюденият регион ще стане още по-неприветлив за живеене.", "date": "2019.04.14", "title": "Най-малкото врачанско село гласува на референдум да има ли кариера за глауконит"}
{"url": "https://www.24chasa.bg/novini/article/7400447", "text": "Японският премиер Шиндзо Абе посети днес атомната електроцентрала \"Фукушима\", където преди осем години след земетресения и цунами се стигна до разтопяване на активната зона на реакторите. Целта на визитата на Абе е да се насочи вниманието към възстановяването на района и мерките за сигурност, които се взимат в момент, когато Япония се готви за домакинството на Олимпийските игри през 2020 г., предаде Асошиейтед прес, цитирана от БТА. Абе бе в авариралата централа и преди пет години. Днешното му посещение се възприема и като опит за минимизиране на щетите от гафа, допуснат от министър Йошитака Сакурада от управляващата партия, който отговаряше за подготовката на Игрите и който подаде оставка заради реплика, сметната за обидна за хората, засегнати от силното земетресение през март 2011 г. и омаловажаваща усилията за възстановяване на района. На събитие за набиране на средства за депутат Сакурада се пошегува, че политическата кариера на депутата била \"по-важна\" от възстановяването на североизточния район, съобщи агенция Киодо. Абе веднага го отстрани от поста и се извини за думите му, а днес заяви: \"Политиката ни е всеки министър да е министър на възстановяването. Потвърждаваме ангажимента си да работим за възраждане на Фукушима и Североизточна Япония\". Абе посети и футболен комплекс, използван временно като оперативен център за справяне с ядрената авария. Днес комплексът бе открит отново като спортно съоръжение.", "date": "2019.04.14", "title": "Японският премиер посети АЕЦ \"Фукушима\" 8 години след аварията"}
{"url": "https://www.24chasa.bg/novini/article/7400453", "text": "4 места от листата на БСП ще са за гражданска квота и коалиционни партньори. Това реши пленумът на БСП след дълга и тежка разправия. По настояване на залата точката за евролистата бе преместена от трета като първа на днешното заседание. Пленумът се провежда при засилени мерки за сигурност. Списъците на членовете на Националния съвет, в които те се подписват преди началото на сбирката, за първи път бяха изнесени при охраната. А гардовете не разпознаха дългогодишния бивш депутат Георги Божинов и тъй като на първо четене не намериха името му в списъците, не го пуснаха. Той се обиди и си тръгна, а след последвал скандал излезе лично служителка на \"Позитано\", за да го въведе в сградата. Пленумът обсъди първо местата за гражданската квота и коалиционните партньори. Като гражданска квота е и водачката на листата Елена Йончева. Предложението на Нинова беше за 4-о и 10-о за гражданска квота, за които тя лансира имената на шефа на президентския кабинет Иво Христов и на бившия депутат, лидер на партия \"Българска пролет\" и настоящ водещ на предаване в червената телевизия Велизар Енчев. Последният обясни, че е научил за включването му в листата снощи. Приел поканата, защото било важно ГЕРБ и ОП да загубят изборите. Енчев отрече да е говорил антиевропейски досега. За мен най-важната национална кауза си остава успешният мандат на президента Румен Радев, който е основен контрапункт на пълзящата автокрация. А БСП е единствената опозиция, нормално е да приема, заяви пък шефът Иво Христов. Рано сутринта зам.-шефът на ПГ на БСП Драгомир Стойнев обясни, че Христов е номинация на Изпълнителното бюро. Хпистов бе подкрепен със специално гласуване от 92-ма от членовете на червения пленум. 20 са гласали против, а 22-ма са се въздържали. 119 от червените са подкрепили включването на Велизар Енчев в листата. На 17-о място като коалиционен партньор влиза Емил Георгиев от \"Екогласност\", който е бил опдкрепен от 117 от членовете на пленума. Ние сме коректен коалиционен партньор на БСП, обясни присъствието си той. Запитан за отсъствието на Станишев от евролистата, той обясни, че това е проблем на БСП. От наша страна една дума няма да чуете срещу Станишев, каза Георгиев. Второто място за гражданска квота да е 6-о, а не 4-о, поискал обаче Георги Божинов. Но за изненада при гласуването първо било предложението на ИБ, което минало с под 80 гласа. Каква ще е позицията на бъдещите евродепутати на БСП към ПЕС и ще напуснат ли те групата на социалистите и демократите, попитали много от членовете на пленума. Антон Кутев акцентирал въпроса особено на позицията по този тема на кандидатите от гражданската квота. БСП да се определи спрямо ПЕС поискал и Георги Пирински.", "date": "2019.04.14", "title": "След скандал пленумът на БСП закова местата за гражданска квота и коалиционните партньори (Обновена)"}
{"url": "https://www.24chasa.bg/novini/article/7400745", "text": "С приемането на новите програми за обучение на шофьори курсовете ще поскъпнат, прогнозира днес в старозагорското село Ягода председателят на УС на Съюза на преподавателите по авто-мото подготовка Йонко Иванов. На национално съвещание там колегите му обсъдиха предлаганите промени, които скоро ще бъдат подложени на широко обществено обсъждане. Себестойността на един учебен час, която сега е между 20 и 30 лв., се запазва, но се променя броят на часовете. Инструкторите смятат, че сегашните 31 часа по практика за най-масовата категория Б - любители шофьори, са малко, те ще се вдигнат до 40-50 часа за курс, най-вероятно - на 44 часа. \"Занапред ще се наблегне на шофирането на магистрала и в тапи - ситуации, за които днешните водачи не са подготвени. Трябват повече часове за междуградско шофиране, както и за нощно шофиране, което сега не е задължително. Практиката днес е масово инструкторите да учат курсистите си само по маршрутите, където се провеждат изпитите\", смята Иванов. В същото време часовете по теория могат да бъдат намалени от 40 на 20-28 часа, тъй като сега се учели ненужни неща като устройството на автомобила или административните мерки срещу нарушенията. \"Така караме хората да наизустяват теорията, вместо да мислят, или по-лошо - да си купуван изпитите, щом разберат, че им е трудно. Достатъчно е да знаят за какви опасности им сигнализират светлините от арматурното табло\", коментира още Йонко Иванов. Занапред трябвало да се наблегне на уязвимите точки на пътя, например да се подготвят клипове за реакцията на шофьорите при внезапната поява на пешеходци или велосипедисти на пътя. \"За да няма злоупотреби и сива икономика в бранша, е добре държавата да определи реалната цена на шофьорските курсове, но тя бяга от това. Вместо това има фирми, които предлагат обучение за 250-300 лева, а след това избиват цената с вътрешни изпити и допълнителни часове\", каза още шефът на преподавателите по авто-мото подготовка. Инструкторите са на мнение, че полигоните в предишния им вид са отживелица, нужни били съвременни полигони за подготовка на водачите, върху които реално да се симулират ситуации като каране върху лед или мокър участък, с разлято върху асфалта масло и при аквапланинг. \"У нас няма такива полигони, а не са скъпи\", рисува ситуацията Иванов. Преподавателите по авто-мото подготавка са и за въвеждането на \"обучението за цял живот\". Безопасност на движението трябва да се учи в училище до 10 клас, а след 65-годишна възраст например шофьорите при подмяна на свидетелствата им за управление могат да преминат и през кратък курс по опресняване на знанията им. \"Не е задължително да плащат от джоба си, разходите за този курс може да поеме и фондът за пътна безопасност. Инструкторите настояват още МВР най-сетне да даде екпертиза за причините за катастрофите с жертви, станали на завои. Не било ясно дали причината е във водачите, в превишената скорост, в сцеплението на гумите с пътя, в качеството на настилката или дори в клоните на крайпътните дървета, които пречат на видимостта. Новите учебни програми при подготовката на всички категории шофьори и мотористи са в отговор на директива на ЕК, която цели до 2030 г. да намали жертвите по пътищата на Европа с 30 процента, а до 2050 г. да ги сведе до нула.", "date": "2019.04.14", "title": "Шофьорските изпити поскъпват с новите програми"}
{"url": "https://www.24chasa.bg/novini/article/7400750", "text": "Сривът на Фейсбук е започнал в 6.28 ч. източноамериканско време (13.28 ч. българско време). Потребители се оплакват, че имат проблеми със зареждането на своята страница, с влизането си в социалната мрежа или че изобщо профилът им е недостъпен, предадоха ТАСС и Асошиейтед прес, като се позоваха на специализирания сайт Даундитектър (Downdetector). Сривът на Инстаграм е започнал само 5 минути по-късно - в 6.33 ч. източноамериканско време, а проблемите с УотсАп - след още по-малко от половин час - в 6.58 ч. източноамериканско време. Потребители на комуникационното приложение се оплакват, че не могат да изпращат и получават съобщения или че изобщо не могат да влязат в системата, предаде БТА. Най-много сигнали за проблеми са били подадени във Великобритания, Франция, Италия, Гърция, Чехия и Сингапур. Засега не се съобщава за срив в Русия, отбелязва ТАСС. АП припомня, че Фейсбук придоби Инстаграм през 2012 г. и УотсАп две години по-късно. Според данни на компанията Фейсбук всеки ден има над 1,52 милиарда активни потребители. Миналия месец двете социални мрежи и комуникационното приложение преживяха един от най-дългите си сривове, припомня Ройтерс. Тогава потребители по целия свят имаха проблеми с ползването им повече от 24 часа. От Фейсбук обясниха този срив с промяна в сървърна конфигурация. На места социалната мрежа вече започна да функционира нормално.", "date": "2019.04.14", "title": "Фейсбук вече работи. Сривът му започнал по обяд, на инстаграм - 5 минути след това"}
{"url": "https://www.24chasa.bg/novini/article/7400767", "text": "Сериозни удари на контрабандата нанесоха гранични полицаи и митничари на ГКПП Златарево и ГКПП Кулата в събота вечерта. На влизане у нас от Северна Македония през ГКПП Златарево е задържан товарен камион с 529 кг марихуана, а от Гърция - 800 мастербокса нелегални цигари. Това обявиха зам.-главният прокурор Иван Гешев, директорът на Агенция \"Митници\" Георги Костов, шефът на ГД \"Гранична полиция\" Светлан Кичиков и гл. секретар на МВР Ивайло Иванов. Контрабандната стока е за милиони. \"Марихуаната е от Косово, висококачествена и най-вероятно е за българския пазар. Камионът е български с български шофьор. Селектиран е за проверка на ренген. Интересното е, че когато се е получило разпореждането за тази проверка шофьорът е симулирал, че му е лошо, хоспитализиран е в болнично заведение, там той се е опитал да избяга, но колегите са го задържали\", каза Иван Гешев. Гл. секретар на МВР Ивайло Иванов припомни, че миналата година са били унищожени над 100 тона канабис в района. Това вероятно е предизвикало криза на наркопазара и се налагало внос от чужбина. На ГКПП Кулата пък бе задържан тир с над 800 мастербокса цигари, контрабанден внос. По документи тирът е идвал от Италия и е трябвало до превозва климатични системи. Селектиран е също за проверка в рентген и е установено, че в цялото ремарке зад тапа, е натоварен с 840 мастербокса цигари. \"Характерното и при двата случая е, че има голяма степен на предварителна подготовка на осъществяващите тази организирана престъпна дейност през нашата граница. Действително са изработени така професионално тапите\", обясни шефът на митниците Георги Костов. Предупреди \"осъществяващите тази организирана престъпна дейност\", че органите имат сили, ресурс и добра координация, за да пресичат такива престъпни схеми. Двамата водачи са задържани с прокурорско постановление за 72 часа, не са криминално проявени.. \"Продължаваме работата по разкриване на цялата верига, защото шофьорите са изпълнители, най-ниското ниво на схемата. Няма как да са замесени само те. Ще разширяваме кръга лица\", обясни прокурор Гешев. Ако се съберат данни за ОПГ, случаите ще бъдат прехвърлени на спецпрокуратурата.", "date": "2019.04.14", "title": "Български граничари заловиха 529 кг косовска марихуана и 800 бокса италиански цигари"}
{"url": "https://www.24chasa.bg/novini/article/7400789", "text": "Главният секретар на МВР Ивайло Иванов коментира на ГКПП Кулата смъртта на певеца от \"Гравити Ко\" Явор Захариев. \"Когато е получен сигнал за инцидента с господина, първоначално се работеше по версия, че може да е бил пребит. Отивайки на място обаче вратата беше заключена отвътре. Телефонът му беше вътре, не е имало връзка с него от няколко дни. Тогава не получихме данни, че може върху него да е упражено насилие. А какви са резултатите от аутопсията, не мога да ви кажа\", обясни той.", "date": "2019.04.14", "title": "Ивайло Иванов: Имаше версия, че Явор Захариев е бил пребит, вратата му беше заключена"}
{"url": "https://www.24chasa.bg/novini/article/7400827", "text": "Една жена е намерена удавена край гръцкия остров Самос в Егейско море, докато 51 мигранти, с които е пътувала, са успели да слязат на брега на острова, съобщава АФП, като се позовава на гръцката брегова охрана. Освен това друга група от 41 мигранти са били спасени от гръцката брегова охрана и транспортирани на остров Самос. Според разказа на мигранти удавилата се жена е паднала във водата преди групата от 51 души да успее да слезе на скалистия бряг на остров Самос, близо до пристанище Карловаси, съобщиха представители на бреговата охрана. За момента няма информация за самоличността на жертвата. Друга група от 41 мигранти, които са били на борда на потъваща лодка край острова, са били спасени от гръцки патрул тази сутрин и са били транспортирани живи и здрави до пристанището. Самос е един от петте гръцки острова в Егейско море заедно с Лесбос, Хиос, Лерос и Кос, на които ежедневно пристигат от Турция десетки мигранти и бежанци, стремящи се да достигнат до Европа. Бежанският поток се поднови в значителна степен от началото на годината, предаде БТА. Лагерът за регистрация и прием на мигранти на остров Самос е най-пренаселеният - 3700 души живеят в този лагер, който е с капацитет за 650 души, според официални данни. Условията в лагера, както и тези в лагера Мория на остров Лесбос, са много лоши и протестите на мигранти са често явление. Правителството редовно прехвърля \"уязвими\" лица от остров Самос към лагери в континенталната част на Гърция, за да намали броя на мигрантите на острова. Днес 500 души са били прехвърлени на пристанище Пирея, близо до Атина, според гръцката агенция АНА-МПА. Гръцкият министър по миграционната политика Димитрис Вицас обяви наскоро предстоящо създаване на нов лагер на остров Самос, за да се решат проблемите с пренаселеността в съществуващия.", "date": "2019.04.14", "title": "Откриха удавена жена от лодка с мигранти край остров Самос, където общо пристигнали 92 мигранти"}
{"url": "https://www.24chasa.bg/novini/article/7400832", "text": "Русия приветства твърдата позиция на президента на Турция Реджеп Тайип Ердоган в отговор на натиска, който се оказва на Анкара от страна на САЩ във връзка с покупката на руски зенитно-ракетни комплекси С-400 \"Триумф\", заяви говорителят на Кремъл Дмитрий Песков в предаване днес по телевизия \"Русия-1\", съобщава ТАСС. Наистина се осъществява безпрецедентен натиск. Ние приветстваме достатъчно твърдата и безапелационна позиция, която зае президентът Ердоган. Ние смятаме, че само такава позиция ще ни позволи действително свободно, суверенно да градим диалог, изтъкна той, коментирайки изявленията на Анкара по въпроса за покупката на руски системи С-400. Той добави, че в света може \"на пръсти да се преброят страните, които са способни да се държат суверенно\". По думите му Русия и Турция са сред тях, предаде БТА. На 9 април държавният секретар на САЩ Майк Помпейо предупреди турските власти, че след разполагането на руски системи С-400, Анкара вече няма да може да участва в програмата по създаване и придобиване на американски изтребители-бомбардировачи Ф-35.", "date": "2019.04.14", "title": "Русия приветства твърдата позиция на Ердоган срещу натиска на САЩ за покупката на С-400"}
{"url": "https://www.24chasa.bg/novini/article/7400885", "text": "Македония се нуждае от радикални демократични реформи, за да скъса оковите на прехода, които спират развитието й. Това заяви на митинг в Скопие снощи кандидатката за президент на опозиционната партия ВМРО-ДПМНЕ Гордана Силяновска-Давкова, цитирана от агенция МИА. Тя нарече продължаващото от две години и половина управление на СДСМ \"катастрофално\" и обвини управляващата партия, че вместо да подобри живота на хората, да приложи реформи, да установи върховенство на закона, демокрация, борба с корупцията, борба с непотизма и европеизация, единственото, което е направила, е било да промени името на държавата. По думите на Силяновска-Давкова смяната на името е била \"най-болезнената промяна\", предаде БТА. \"Това правителство нито е европейско, нито е реформистко. Македония е затънала в липса на върховенство на закона, има селективно правосъдие, само представители на опозицията са изправяни пред правосъдието, изглежда че тези, които са на власт, са недосегаеми\", заяви на митинга Силяновска-Давкова. По думите й в момента президентът е напълно изключен от подписването на международни договори, какъвто бе случаят с Преспанското споразумение (за уреждане на многогодишния спор за името с Гърция - бел. ред.). Гордана Силяновска-Давкова призова гласоподавателите да участват активно в предстоящите президентски избори, които по думите й ще открият пътя за предсрочни парламентарни избори. Тя изрази съмнения, че страната ще получи през юни дата за начало на преговори по присъединяване към ЕС. \"Не защото ние не го искаме, а защото те не знаят как\", посочи Силяновска-Давкова. Представяйки своите приоритети като президент, Силяновска-Давкова каза, че ще се обръща към парламента 12 пъти в годината, че ще използва правото си на вето всеки път, когато конституцията е застрашена, че ще назначи топ юристи за съдии. Тя критикува също властите за равенството между половете. \"От 26 министри, само четири са жени, от всички кметове, само 6 са жени\", отбеляза Силяновска-Давкова и допълни, че нейният кабинет ще бъде доминиран от жени. Лидерът на ВМРО-ДПМНЕ Християн Мицкоски заяви на митинга, че падането на сегашното правителство е много близо. По думите му кандидатката за президент на ВМРО-ДПМНЕ и народът ще извоюват победата на 21 април и 5 май (когато ще се състои евентуалният втори кръг на президентските избори - бел. ред.). \"След това предсрочните парламентарни избори ще сложат край на това лошо и престъпно управление\", каза Мицкоски, цитиран от МИА.", "date": "2019.04.14", "title": "Кандидатката за президент на ВМРО-ДПМНЕ: Македония се нуждае от радикални \nдемократични реформи"}
