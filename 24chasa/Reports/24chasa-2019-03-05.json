{"url": "https://www.24chasa.bg/novini/article/7330063", "text": "Фабрика за текстил е поредната инвестиция край Пловдив, а вложението е за 10 милиона лева, научи \"24 часа\". Ще се строи високотехнологичен завод с малък, но квалифициран персонал. В момента се водят преговори между чуждата компания инвеститор и \"Тракия икономическа зона\", където ще се изгражда промишленият обект. Очаква се до края на т.г. сделката да бъде финализирана. От зоната уточниха, че текстилната фабрика е от последната вълна нови заводи, които никнат в съседните на Пловдив общини. В момента се изграждат десет фабрики. С най-модерна технология ще е оборудвано и предприятие за преработка на плодове и зеленчуци, което предстои да се строи с капитали на чужда фирма. Мениджърите й са се спрели на Пловдив, тъй като в района масово се отглежда зеленчук. \"Земеделците ще имат сигурен пазар за продукцията си и вероятно ще разширят площите. Бъдещото предприятие ще изпълнява големи поръчки\", заявиха от \"Тракия икономическа зона\". Очаква се най-мащабната инвестиция там да е на световен автомобилен гигант. Представители му са харесали терен в околностите на Пловдив и вече имаха две срещи с местни управници. Подробностите за преговорите не се оповестяват. По неофициална информация проектът е да се направи завод с 5000 работни места, в който ще се произвеждат моделите на две марки коли. Край Куклен в момента се строи турско предприятие за задни фарове на известни немски автомобили. Досега компанията е вложила 10 млн. евро. Плановете й са да инвестира общо 40 млн. евро за 3 г. През юни в новоизграждащия се завод ще започне тестовото производство, а серийното трябва да стартира до края на 2020 г. Продукцията ще се изнася за Германия, Унгария и Южна Африка. Турската фирма, която получи от министерството на икономиката сертификат за клас А инвеститор, възнамерява да изгради още два завода в района на Куклен.", "date": "2019.03.05", "title": "Нов завод за 10 млн. лева строят край Пловдив"}
{"url": "https://www.24chasa.bg/novini/article/7330750", "text": "Авария спря топлоподаването в част от центъра на София. 1000 абонатни станции са без топла вода. Д  на улица \"Отец Паисий\" между булевард \"Тодор Александров\" и улица \"Пиротска\", съобщава  . От \"Топлофикация\" заявиха, че мрежата е стара и не е учудващо, че стават аравии. Топлоподаването е спряно около 15.30 ч днес следобед, съобщи ръководителят на пресцентъра на „Топлофикация“ Елизабет Павлова. По думите й съгласно изискванията повредата трябва да бъде отстранена до 48 часа след спирането на топлоподаването. Това означава най-рано в четвъртък в 15:30 часа. В момента е спряно е топлоподаването в карето между: , бул. „Хр. Ботев\", бул. „Сливница\", бул. „Патриарх Евтимий\", бул. „Прага\", бул. „П. Славейков\", бул. „ген. Тотлебен\", бул. „Ген Скобелев\", бул. „Опълченска\", ул. „Й. Кърчовски\" и ул. „Д. Груев\", бул. „Евлоги и Христо Георгиеви“. От \"Топлофикация\" съобщиха, че се прави дренаж, за да се източи насъбралата се гореща вода вътре в канала. Екипи ще започнат да разкопават участъка след полунощ и ще се работи постоянно. По улицата минава трамвай номер 20, който ще бъде спрян. Ще се вдигнат релсите, за да се стигне до проблемната тръба и да се поправи. От \"Топлофикация\" предупреждават, че ще са шумни тази нощ и молят да бъдат извинени за това. Предупреждават също, че след като отстранят аварията, ще бъдат необходими още ден-два, за да бъде поправен релсовият път и да се възстанови транспортът.", "date": "2019.03.05", "title": "Хиляди без парно в центъра на София заради аварията на топлопровод"}
{"url": "https://www.24chasa.bg/novini/article/7330675", "text": "300 грама бижута откраднаха 3-ма известни столични крадци от дома на мъж в Дивотино. Божидар Дългия, Сашо Русия и Вуте обаче не можаха да се порадват на плячката, защото криминалисти от Главна дирекция “Национална полиция” и колегите им от ОД на МВР - Перник, ги задържаха веднага, съобщиха прокурори от областния град. Тримата влезли в къща в селото в нощта срещу 4 март, когато собственика го нямало. Отключили с шперц входната врата. След това разбили две каси и от тях задигнали около 300 грама накити. “Имаме на запис всичко - как влизат в къщата, как излизат и как потеглят с автомобил. Тримата са задържани в с. Мало Бучино. В колата им са намерени инструменти за взлом, както и откраднатите вещи. Имали са специално пригодени уреди за рязане на каси”, обясни шефът на полицията в Перник ст. комисар Димитър Попов. Обраният научил от полицията за кражбата. Дългия има условна присъда за друга кражба. Вуте е хващан за кражби на коли. Обикновено другар в тези престъпления му е Таратора. След два от арестите през 2016 г. се преориентирал към домови кражби. Русия е от най-известните крадци в София.", "date": "2019.03.05", "title": "Дългия, Русия и Вуте снимани с камера да крадат бижута"}
{"url": "https://www.24chasa.bg/novini/article/7330762", "text": "Спецчасти на френската полиция предприеха към 17,40 ч. по Гринуич операция в затвора в Конде-сюр-Сарт, където 27-годишен радикализиран затворник рани тежко двама надзиратели с керамичен нож, съобщиха източници, цитирани от Франс прес и телевизия Бе Еф Ем. Репортери на място са чули серия детонации от шокови гранати, които полицията е използвала в началото на спецоперацията. Регионалните екипи за интервенция и RAID, елитните части на националната полиция, са пристигнали през деня в затвора, където нападателят и приятелката му са се барикадирали от сутринта в помещение за семейни свиждания, предава БТА.", "date": "2019.03.05", "title": "Френската полиция щурмува затвора, където затворник нападна надзиратели (Снимки)"}
{"url": "https://www.24chasa.bg/novini/article/7330685", "text": "Бившият охранител на Тодор Живков и Людмила Живкова Димитър Мурджев беше признат за виновен по дело за клевета и обида, заведено от бившия ни посланик в Мексико по времето на социализма Богомил Герасимов. Решението е на Софийския районен съд от вторник. Една от обидите била, че Герасимов пише публикации в медиите, за да изкарва пари, за да издържа шантонерки. Тепърва предстои бившият посланик да заведе гражданско дело и да претендира и за парично обезщетение. Бившият посланик съди Мурджев, с когото дълги години били приятели, заради твърдения във вестникарска публикация. В нея бившият гард казал, че Герасимов бил обявен за персона нонграта в Мексико. Според посланика това изобщо не било истина. Той изкарал два мандата там и освен това бил носител на най-високото отличие, което се давало на чужденци - ордена “Орел на ацтеките”. За това твърдение съдът не признава Мурджев за виновен. Магистратите са на мнение, че Герасимов трябвало да проявява по-голяма търпимост. Гардът на Живков обаче е признат за виновен за това, че казал, че бившият посланик уморил жена си. Всъщност Герасимов не живеел със съпругата си от 1990 г. Двамата се разделили, защото не са разбирали. Съпругата му починала преди 2 г.", "date": "2019.03.05", "title": "Бивш посланик в Мексико осъди охранител   на Тодор Живков, клеветил го, че издържа шантонерки"}
{"url": "https://www.24chasa.bg/novini/article/7330567", "text": "България не трябва да позволява някой външен пръст отново да се намеси да спре \"Турски поток\", коментира пред   лидерът на \"Атака\" и замeстник-председател на групата за приятелство с Русия Волен Сидеров. По думите му премиерът осъзнава и работи за реализацията на \"Турски поток\" и АЕЦ \"Белене\". \"АЕЦ \"Белене\" е руска, висока технология, такава същата започва да се строи в Унгария, член на НАТО и ЕС, така че няма нищо страшно. Да престанем да се плашим вече с Русия като с торбалан. Да почнем да действаме разумно и да си развиваме нормални икономически отношения. Можем само да имаме изгода от това\", допълни Сидеров.", "date": "2019.03.05", "title": "Сидеров: Да престанем да се плашим вече с Русия като с торбалан"}
{"url": "https://www.24chasa.bg/novini/article/7330573", "text": "Гърция успя да привлече днес 2,5 милиарда евро при лихва от 3,9 на сто от първата си емисия на 10-годишни държавни облигации след избухването на финансовата криза в страната през 2010 година. Това съобщи Атинската борса, цитирана от световните агенции, предаде БТА. Финансовият министър Евклидис Цакалотос изрази удовлетворение от тази успешна, по думите му, емисия след повишаването с две степени на оценката за кредитоспособността на Гърция от рейтинговата агенция Мудис (Moody's) от B3 (лат- буква) до B1. Атина възложи пласирането на емисията на Бе Ен Пе Париба (BNP Paribas), Сити (Citi), Креди Сюис (Crйdit Suisse), Голдман Сакс интерешънъл банк (Goldman Sachs International Bank), Ейч Ес Би Си (HSBC) и Джей Пи Морган (J.P. Morgan). В края на януари Атина привлече 2,5 милиарда евро при лихва от 3,6 на сто от емисия 5-годишни облигации, която бе първата след края на програмите за подпомагане на страната, настъпил през август миналата година, и на строгото попечителство на ЕС и Международния валутен фонд.", "date": "2019.03.05", "title": "Гърция получи 2,5 милиарда евро от емисията на държавни облигации"}
{"url": "https://www.24chasa.bg/novini/article/7330586", "text": "Четиринайсетгодишно момиче е петата жертва на последиците от грип в Северна Македония, съобщи телевизия 24. Детето е страдало от церебрална парализа, при която пациентите са предразположени към тежки форми на грип. Момичето било лекувано в интензивно отделение и е починало преди седмица от пневмония, но здравните власти са съобщили за смъртта му днес, предава БТА. В момента в клиники в Скопие се лекуват още около 10 пациенти с тежка форма на грип. За една седмица над 3000 граждани на страната са потърсили лекарска помощ със симптоми на грип. Епидемиолозите в Северна Македония предупреждават, че грипът се разпространява бързо въпреки топлото време и най-добрата защита срещу него е ваксината.", "date": "2019.03.05", "title": "Дете на 14 г. е петата жертва на грипа в Северна Македония"}
{"url": "https://www.24chasa.bg/novini/article/7330584", "text": "Президентът на Сърбия и председател на Сръбската прогресивна партия Александър Вучич отново бе хванат в лъжа, като се опита едновременно да изпрати послание на чужденците, че е готов да признае Косово за независима държава, а пред обществото в Сърбия да се представи като борец за Косово, се казва в съобщение на опозиционния Съюз за Сърбия, цитирано от БТА. Вучич вече не може да скрие, че е на крачка от частна спогодба, с която трайно и необратимо ще разграничи Сърбия от територията на Косово, се казва в съобщението на опозиционната коалиция. Прави се оценката, че това се вижда ясно в интервюто за италианската агенция АНСА, в което Вучич казва, че Сърбия \"не може да признае Косово, без да получи нищо от другата страна\". По характерния си манипулативен начин той изчака тази вест да бъде публикувана в западните медии, а след това поиска от италианската агенция отново да разпространи новината без това изречение, с цел да скрие от сръбското общество истинските си намерения и да се представи като борец за Косово, подчертават в Съюза за Сърбия. \"Призоваваме Вучич да разкрие най-накрая пред обществото за какво разговаря с /президента на Косово Хашим/ Тачи на тайните срещи в Париж, Ню Йорк и Рим и предложил ли е на самопровъзгласилото се Косово част от територията на централна Сърбия и де факто признаването му като независима държава\", питат от Съюза за Сърбия. Информацията на агенция АНСА, че президентът на Сърбия Александър Вучич е готов да признае Косово, ако получи нещо в замяна, бе оттеглена заради грешна интерпретация и грешен превод, съобщи Радио Дойче веле. Агенция Франс прес анулира днес информацията, която бе разпространила късно снощи.", "date": "2019.03.05", "title": "Сръбски опозиционери: Вучич отново бе хванат в лъжа за Косово"}
{"url": "https://www.24chasa.bg/novini/article/7330590", "text": "Три малки бомби са били изпратени до две летища и голяма жп гара в Лондон. Няма ранени и трафикът не е бил засегнат, съобщи Би Би Си. Британската полиция за борба с тероризма разследва случая. Трите устройства, изпратени до летищата Хийтроу и Лондон Сити и гара Ватерло тази сутрин е можело да предизвикат малък пожар, ако бъдат задействани, предава  . Мотивите се изясняват. Според властите инцидентите са свързани помежду си. Очаквайте подробности.", "date": "2019.03.05", "title": "Спряха три бомби, пратени до две летища и жп гара в Лондон"}
{"url": "https://www.24chasa.bg/novini/article/7330599", "text": "Южнокорейски разузнавателни агенции са забелязали признаци, че Северна Корея е започнала да възстановява част от от своя полигон за изстрелване на ракети Тончхан-ри, който тя преди време разруши, предаде агенция Йонхап, цитирана от БТА. Според агенцията сега там е започнало поставяне на покрив и на врата. Цитира се южнокорейската Национална служба за сигурност, която в брифинг пред комисията по разузнаването на парламента в Сеул е посочила, че \"САЩ разполагат със същата информация като нас\". Това съобщение идва само дни след неуспешната втора среща на върха между лидерите на САЩ и Северна Корея Тя се провали поради сериозни разногласия относно това колко далече Пхенян е готов да отиде в ограничаването на ядрената си програма и нежеланието на САЩ да облекчат санкциите срещу Северна Корея.", "date": "2019.03.05", "title": "Южна Корея: КНДР възстановява свой разрушен ракетен полигон"}
{"url": "https://www.24chasa.bg/novini/article/7330708", "text": "Израелският космически апарат \"Берешит\" засне Земята от разстояние 37,6 хиляди километра с помощта на бордовата \"селфи-камера\", предаде ТАСС. Израелското дружество \"Спейс Ай Ел\", което ръководи мисията, съобщи в Туитър, че на снимката ясно се вижда Австралия, предава БТА. Снимката е направена при бавното въртене на космическия апарат. На нея се вижда и част от лунохода с израелското знаме и фразата \"Да живее израелският народ!\". Върху космическия апарат се виждат и думите на английски език \"Small country, big dreams\" (\"Малка страна - големи мечти\"). Космическият апарат \"Берешит\" е с маса 585 кг. Той е създаден в рамките на проекта \"Гугъл Лунар Екс прайз\". Според условията, първата частна фирма, създала автоматична станция, която достигне до Луната и се придвижи по нейната повърхност на разстояние не по-малко от 500 метра, ще получи награда от 20 милиона щатски долара. През март 2018 г. обаче Гугъл отмени конкурса. Въпреки това \"Спейс Ай Ел\" продължи работа по лунния модел, в който е вложила около 100 милиона долара. \"Берешит\" бе изстрелян и изведен в траектория към Луната на 21 февруари от американската компания \"Спейс Екс\". Полетът ще продължи около два месеца. В случай на успех, Израел ще стане четвъртата държава - след Русия, САЩ и Китай, чийто апарат е кацнал на Луната.", "date": "2019.03.05", "title": "Израелският космически апарат \"Берешит\" снима Земята"}
{"url": "https://www.24chasa.bg/novini/article/7330613", "text": "Парламентарната правна комисия отхвърли ветото на президента Румен Радев върху текстове в Изборния кодекс. С 14 гласа “за” и без нито един “против” представителите на ГЕРБ, ДПС и “Обединени патриоти” приеха отново закона. Правилата за вота бяха гласувани на среднощно заседание на Народното събрание на 14 февруари, като най-бурна реакция предизвика завишеният праг за валидност на преференцията, който я прави практически невъзможна. На 25 февруари президентът върна за ново обсъждане текста за преференциите и ограничението машинно гласуване да има само в секциите с над 300 избиратели. Държавният глава оспори още възможността Централната избирателна комисия вече да приема върнати от Върховния административен съд решения с обикновено мнозинство. Заседанието на комисията започна с предложение на шефа ѝ Данаил Кирилов заедно с ветото да бъде разгледан и законопроектът на ГЕРБ, който връща преференциите в досегашния им вид. ДПС обаче настоя това да се случи след гласуването на ветото в пленарна зала. “Върнатият закон се гласува в цялост, независимо че са оспорвани отделни текстове”, подчерта юристът от президентския екип проф. Емилия Друмева. В изложение над 15 минути тя мотивира ветото на Радев точка по точка. От ГЕРБ обвиниха миналата седмица юристите на президента, че са го въвели в заблуждения, че се отнемат права за обжалване на решенията на изборната администрация. На заседанието присъства и шефът на Върховния административен съд Георги Чолаков, който бе категоричен, че всички актове на Централната избирателна комисия подлежат на съдебен контрол както сега, така и при промените на Изборния кодекс. “Твърденията за необжалваемост на актове на ЦИК не са верни. Винаги когато ВАС отмени решение на ЦИК, ние даваме указание как да се действа, но това указание не се изпълнява, защото не може да постигне мнозинство. И сегашната промяна за мнозинство 50+1 пак е квалифицирано, нищо, че не е 2/3. Актовете на общинските и районните избирателни комисии се обжалват пред ЦИК, ако паднат - се обжалват пред съда по място на действие. Повторно актове на ЦИК подлежат на контрол пред ВАС”, категоричен бе Чолаков пред членовете на правната комисия и хората на Румен Радев.  Шефът на “Информационно обслужване” Михаил Константинов пък напомни, че 1,5% от държавите в Европа използват машинно гласуване и предложи да се изчака броят им да се увеличи поне до 10%. Професорът предупреди, че ще изникнат много проблеми, дори да има само 3000 машини - колкото е заложено за евровота. “В машините се слагат флашки. Всеки, който има компютър, може да се досети веднага, че щом има флашка, може да има проблем”, заяви той. Ветото ще се гласува още днес в пленарната зала и вероятно ще бъде отхвърлено. Така обещанието на лидера на БСП Корнелия Нинова, че ако мнозинстото приеме ветото, социалистите ще се върнат обратно в парламента, вероятно няма да се реализира.", "date": "2019.03.05", "title": "Шефът на ВАС: Лъжа е, че актовете на ЦИК не може да се обжалват (Обзор)"}
{"url": "https://www.24chasa.bg/novini/article/7330747", "text": "Борислав Николов от Варна, обвинен в убийството на съпругата си Кремена, остава за постоянно в ареста. Въззивната инстанция потвърди мярката за неотклонение. Майка му, която му е помогнала да се изнесе от жилището във фаталната вечер, разказа пред  , че Кремена е била адекватна. Апелативният съд сподели всички аргументи на първата съдебна инстанция и потвърди наложената мярка \"задържане под стража\". Според магистратите в противен случай, съществува реална опасност той да се укрие или да извърши друго престъпление. Майката на Борислав твърди, че е отишла в квартирата на сина си и неговата съпруга около час след скандала между двамата, за да му помогне да си изнесе вещите. \"Кремена беше абсолютно адекватна. Заклевам ви се в най-святото – в сина си. Защото казаха, че едва ли не аз съм я прескочила и съм излязла\", каза майката на обвиняемия Силва Ангелова. Силва разказва, че е видяла обърната масата за хранене и два стола, а Кремена имала само малка рана на горната устна. \"Но това не значи, че е в безпомощност. След като разговаря с мен. Ние тръгнахме, тя така блъсна външната врата, защото е метална, ние бяхме в асансьора, и се заключи\", каза още Силва. Тя обясни, че след като със сина си пристигнали в дома й, Борислав провел няколко разговора по телефона с Кремена. \"И той казва Кремена, ще се видим с теб във вторник на делото. Това бяха последните… и аз го чух това\", коментира майката на обвиняемия. \"Има голяма вероятност това да не е местопрестъплението. Местопрестъплението да бъде на друго място. Т.е. след излизането на Борко с майка му от апартамента, Кремена съвсем спокойно е могла да излезе някъде\", заяви Енчо Енчев, адвокат на Борислав Майката на Борислав твърди, че пред нея никога не било имало конфликти между двамата. Разбрала за развода едва десетина дни преди фаталната вечер. Заключението на съдебната експертиза е, че жената е починала от масивен кръвоизлив в мозъка след множество удари в главата, а според прокуратурата тезата на защитата, че може сама да е излязла, е несъстоятелна. Определението на Апелативния съд Борислав да остане постоянно в ареста е окончателно", "date": "2019.03.05", "title": "Майката на обвинения в убийство съпруг: Кремена беше абсолютно адекватна"}
{"url": "https://www.24chasa.bg/novini/article/7330457", "text": "Индийската столица Делхи е най-замърсената в света през 2018 година, показа изследване на съдържанието на фини прахови частици (PM2,5) във въздуха, проведено от две мониторингови организации в 61 столици, предаде Ройтерс. След Делхи, където живеят 20 милиона души, се нареждат столицата на Бангладеш - Дака, и на Афганистан - Кабул. Анализът е направен съвместно от \"Ай Кю Еър Вижуъл\", швейцарска група, събираща данни за качеството на въздуха в цял свят, и международната организация \"Грийнпийс\", предава БТА. Замърсяването в индийската столица се дължи на емисии от пътните превозни средства и от промишлеността, както и на прах от строителството, на дим от изгаряне на битови и земеделски отпадъци. През 2018 година съдържанието на фини прахови частици - с диаметър равен или по-малък от 2,5 микрона - в един кубически метър въздух в Делхи е 113,5 микрограма. Това е двойно повече, отколкото в Пекин, където средната годишна стойност е 50,9 микрограма. Това нарежда китайската столица на осмо място в света по замърсяване. Финият прах PM2,5 е опасен, защото прониква дълбоко в белите дробове. В насоките на Световната здравна организация за качеството на въздуха средната дневна стойност е 25 микрограма PM2,5 на кубически метър въздух. От години Китай се опитва да наложи екологични правила на промишлените предприятия, за да противодейства на замърсяването на въздуха. Напоследък има законодателни промени. \"Особено в континентален Китай това доведе до значително подобрение и до намаляване на замърсяването с фини прахови частици PM2,5 на годишна база\", се казва в изследването. В Индия са 15 от 20-те най-замърсени града в света.", "date": "2019.03.05", "title": "Индийската столица Делхи - най-замърсената в света през 2018 г."}
{"url": "https://www.24chasa.bg/novini/article/7330465", "text": "Строителството на автомагистрала „Хемус“ между п.в. Белокопитово и Буховци ще завърши през 2021 г. В момента се работи по трасе с дължина от 1.5 км. Участъкът е трасиран, отстранен е хумусният пласт, разчиства се строителната площадка, изпълнени са изкопни и взривни работи. Това съобщи в Търговище днес министърът на регионалното развитие и благоустройството Петя Аврамова при участието си в дискусията „Европа в нашия дом“. Очаква се изграждането на останалите около 15 км да започне до края на тази година, съобщи министър Аврамова. Тя обясни, че се водят общо 29 дела от собственици срещу решението за отчуждаване на земи. Всички първи заседания са насрочени през първата половина на 2019 г. С трима от собствениците на имоти текат споразумения за обезщетяване със земеделска земя. В момента агенцията подготвя обществената поръчка за избор на оценител, който да изготви доклада за стойностната равносметка между имотите - частна собственост, засегнати от трасето на АМ \"Хемус\", и предложените за обезщетение от Държавния поземлен фонд. Така за строителство ще бъдат освободени 51 имота в землищата на селата Макариополско, Черенча, Градище и Буховци. Това съобщиха от пресцентъра на Министерството на регионалното развитие и благоустройството. Общата дължина на трасето от с. Буховци до п. в. „Белокопитово“ от приоритетната за правителството магистрала е 16,32 км. Стойността на проектирането и строителството е 119,8 млн. лв. без ДДС. Автомагистралната отсечка ще бъде с по две ленти за движение в посока, две ленти за спиране, средна разделителна ивица, водещи ивици и банкети. Предвидено е изграждането на пътен възел „Буховци“ при пресичането на АМ „Хемус“ с пътя Буховци – Макариополско, както и пътни връзки с п.в. „Белокопитово“ и с пътя Търговище – Варна. В рамките на проекта ще бъдат изградени също 7 виадукта, 10 селскостопански подлеза и мост над р. Пакоша. През 2018 г. в подобряване на пътната инфраструктура в област Търговище са инвестирани около 26 млн. лв. „Нашето желание е да направим всички пътища в България удобни и безопасни за пътуване, но все пак се налага да се съобразяваме с наличния финансов ресурс“, коментира министър Аврамова и обясни, че през тази година АПИ ще разполага с малко над 200 млн. лв. приходи от винетни такси и над 200 млн. лв. приходи от толсистемата за тежкотоварни автомобили, която ще заработи от 16 август 2019 г. Годината, в която се очаква пълният приход от тол такси, който ще бъде около 1 млрд. лв., ще е 2020 г. Като важни за общините Петя Аврамова определи инвестициите по Оперативна програма „Региони в растеж“ 2014-2020, с които се облагородява градската среда, ремонтират се улици и булеварди, подобрява се транспортът, санират се училища и детски градини, здравни и социални заведения. На територията на област Търговище са сключени 15 договора по програмата за близо 33 млн. лв., които ще подобрят живота на хората. 12 от тях са проекти на общини на стойност над 28 млн. лв. Над 4 млн. лв. се инвестират по общо три проекта на министерствата на образованието и науката и на здравеопазването, с които се модернизират седем учебни заведения и се обновява здравната инфраструктура. В Търговище министърът съобщи, че административната област е една от шестте нови територии, които отговарят на условието в техните граници ВиК услугите да се предоставят от един ВиК оператор, което я прави допустима за получаване на безвъзмездна финансова помощ от фондовете на Европейския съюз. По време на срещата Петя Аврамова увери младите хора, че България има нужда от тях. Бизнесът се задъхва от липсата на технически кадри. Много млади хора не се ориентират към техническите специалности, а те дават по-широко поле за изява и развитие. Основният ни приоритет е образованието – правим добри училища, осигурихме по-високи доходи на учителите, работим и за модернизиране на инфраструктурата. Това, което държавата може да направи, го прави, защото всички големи инвеститори търсят инфраструктура и добре подготвени кадри. Затова – ориентирайте се към технически науки, те дават шанс за развитие и високи доходи, отбеляза Аврамова.", "date": "2019.03.05", "title": "Строителството на АМ \"Хемус\" между Белокопитово и Буховци ще приключи през 2021 г."}
{"url": "https://www.24chasa.bg/novini/article/7330394", "text": "1. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА ПОСТАНОВЛЕНИЕ № 138 НА МИНИСТЕРСКИЯ СЪВЕТ ОТ 2014 Г. ЗА СЪЗДАВАНЕ НА НАЦИОНАЛЕН СЪВЕТ ПО ДЕМОГРАФСКА ПОЛИТИКА КЪМ МИНИСТЕРСКИЯ СЪВЕТ. Внася: министърът на труда и социалната политика 2. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ № 290 НА МИНИСТЕРСКИЯ СЪВЕТ ОТ 2011 Г. ЗА ОПРЕДЕЛЯНЕ НА НАЦИОНАЛЕН КООРДИНАТОР И ДЕЛЕГИРАН КООРДИНАТОР В СФЕРАТА НА УСЛУГИТЕ НА ВЪТРЕШНИЯ ПАЗАР ПО ИНФОРМАЦИОННАТА СИСТЕМА НА ВЪТРЕШНИЯ ПАЗАР И ПРИЕМАНЕ НА СПИСЪКА НА КОМПЕТЕНТНИТЕ ОРГАНИ В РЕПУБЛИКА БЪЛГАРИЯ, КОИТО ПОДЛЕЖАТ НА РЕГИСТРАЦИЯ В СИСТЕМАТА В СФЕРАТА НА УСЛУГИТЕ. Внасят: министърът на транспорта, информационните технологии и съобщенията министърът на икономиката 3. ПРОЕКТ НА РЕШЕНИЕ ЗА УЧРЕДЯВАНЕ НА БЕЗСРОЧНО ВЪЗМЕЗДНО ПРАВО НА СТРОЕЖ ВЪРХУ ПОЗЕМЛЕН ИМОТ В ГОРСКИ ТЕРИТОРИИ БЕЗ ПРОМЯНА НА ПРЕДНАЗНАЧЕНИЕТО НА ТЕРИТОРИЯТА - ПУБЛИЧНА ДЪРЖАВНА СОБСТВЕНОСТ, В ЗЕМЛИЩЕТО НА ГР. МЕЛНИК, ОБЩИНА САНДАНСКИ. Внася: министърът на земеделието, храните и горите 4. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ - ПУБЛИЧНА ДЪРЖАВНА СОБСТВЕНОСТ, НА КОМИСИЯТА ЗА ПРОТИВОДЕЙСТВИЕ НА КОРУПЦИЯТА И ЗА ОТНЕМАНЕ НА НЕЗАКОННО ПРИДОБИТОТО ИМУЩЕСТВО. Внася: министърът на регионалното развитие и благоустройството 5. ПРОЕКТ НА РЕШЕНИЕ ЗА ДЕНОНСИРАНЕ НА МНОГОСТРАННАТА СПОГОДБА ЗА МУЛТИМОДАЛНИ ПРЕВОЗИ НА ТОВАРИ, ПОДПИСАНА ОТ ПРАВИТЕЛСТВОТО НА РЕПУБЛИКА АРМЕНИЯ, ПРАВИТЕЛСТВОТО НА РЕПУБЛИКА БЪЛГАРИЯ И ИЗПЪЛНИТЕЛНАТА ВЛАСТ НА ГРУЗИЯ НА 10 ОКТОМВРИ 2003 Г. В ЕРЕВАН, УТВЪРДЕНА С РЕШЕНИЕ № 113 НА МИНИСТЕРСКИЯ СЪВЕТ ОТ 2004 Г. Внася: министърът на транспорта, информационните технологии и съобщенията 6. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА УНГАРИЯ ЗА УРЕЖДАНЕ НА ВЪПРОСИТЕ ОТНОСНО НЕДВИЖИМИТЕ ИМОТИ ЗА НУЖДИТЕ НА ДИПЛОМАТИЧЕСКОТО ПРЕДСТАВИТЕЛСТВО НА РЕПУБЛИКА БЪЛГАРИЯ В БУДАПЕЩА. Внася: заместник министър-председателят по правосъдната реформа и министър на външните работи 7. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТ „ПРАВОСЪДИЕ И ВЪТРЕШНИ РАБОТИ“, ФОРМАТ „ВЪТРЕШНИ РАБОТИ“, ПРОВЕДЕНО НА 7 И 8 ФЕВРУАРИ 2019 Г. В БУКУРЕЩ. Внася: министърът на вътрешните работи 8. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ „ПРАВОСЪДИЕ И ВЪТРЕШНИ РАБОТИ“, ФОРМАТ „ПРАВОСЪДИЕ“, ПРОВЕДЕНО НА 8 ФЕВРУАРИ 2019 Г. В БУКУРЕЩ. Внася: министърът на правосъдието 9. ДОКЛАД ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА УЧАСТИЕ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), КОЕТО ЩЕ СЕ ПРОВЕДЕ НА 12 МАРТ 2019 Г. В БРЮКСЕЛ. Внася: министърът на финансите 10. ДОКЛАД ЗА ОДОБРЯВАНЕ ПОЗИЦИИТЕ НА РЕПУБЛИКА БЪЛГАРИЯ ЗА УЧАСТИЕ В ЗАСЕДАНИЕТО НА СЪВЕТ „ПРАВОСЪДИЕ И ВЪТРЕШНИ РАБОТИ“, ФОРМАТ „ВЪТРЕШНИ РАБОТИ“, КОЕТО ЩЕ СЕ ПРОВЕДЕ НА 7 И 8 МАРТ 2019 Г. В БРЮКСЕЛ. Внася: министърът на вътрешните работи 11. ДОКЛАД ЗА ОДОБРЯВАНЕ ПОЗИЦИИТЕ НА РЕПУБЛИКА БЪЛГАРИЯ ЗА УЧАСТИЕ В ЗАСЕДАНИЕТО НА СЪВЕТ „ПРАВОСЪДИЕ И ВЪТРЕШНИ РАБОТИ“, ФОРМАТ „ПРАВОСЪДИЕ“, КОЕТО ЩЕ СЕ ПРОВЕДЕ НА 8 МАРТ 2019 Г. В БРЮКСЕЛ. Внася: министърът на правосъдието 12. ПРОЕКТ НА РЕШЕНИЕ ЗА ОДОБРЯВАНЕ ПОЗИЦИЯТА И СЪСТАВА НА БЪЛГАРСКАТА ДЕЛЕГАЦИЯ ЗА УЧАСТИЕ В ОСМОТО ЗАСЕДАНИЕ НА БЪЛГАРО-АРМЕНСКАТА МЕЖДУПРАВИТЕЛСТВЕНА КОМИСИЯ ЗА ИКОНОМИЧЕСКО И НАУЧНО-ТЕХНИЧЕСКО СЪТРУДНИЧЕСТВО, КОЯТО ЩЕ СЕ ПРОВЕДЕ НА 12 И 13 МАРТ 2019 Г. В ЕРЕВАН. Внася: министърът на транспорта, информационните технологии и съобщенията 13. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ПРИЗНАВАНЕ, ИЗПЪЛНЕНИЕ И ИЗПРАЩАНЕ НА СЪДЕБНИ АКТОВЕ ЗА НАЛАГАНЕ НА НАКАЗАНИЕ ЛИШАВАНЕ ОТ СВОБОДА ИЛИ МЕРКИ, ВКЛЮЧВАЩИ ЛИШАВАНЕ ОТ СВОБОДА. Внася: министърът на правосъдието", "date": "2019.03.05", "title": "Вижте какво решава Министерският съвет утре"}
{"url": "https://www.24chasa.bg/novini/article/7330421", "text": "С Дмитрий Медведев посетихме Ротондата \"Св. Георги Победоносец\" в София. Руският премиер остана силно впечатлен от историческото ни наследство. Вярвам, че ще продължим да развиваме културните отношения между двете страни. Това написа премиерът Бойко Борисов във фейсбук.  Днес се проведе българско-руски бизнес форум за туризма, на който присъства руският премиер Дмитрий Медведев. Българо-руският бизнес форум е посветен на туризма. Именно туризмът е една от областите, в които е най-безпроблемно сътрудничеството между двете държави. През миналата година близо 500 000 руски туристи са посетили България, като това е с 8% спрямо 2017 г.         ", "date": "2019.03.05", "title": "Борисов: Медведев остана силно впечатлен от историческото ни наследство (Снимки)"}
{"url": "https://www.24chasa.bg/novini/article/7330405", "text": "Нападение с нож на затворник срещу двама надзиратели в затвор в Западна Франция се разследва от прокуратурата като терористично. Това съобщи днес френският министър на правосъдието Никол Белубе, цитирана от Асошиейтед прес. По думите й, докато съпругата на осъдения била днес на посещение при него, той нападнал с керамичен нож надзирателите, след което се заключил в залата за посетители. Белубе подчерта, че без съмнение атаката в затвора в Конде сюр Сарт е \"терористична по характер\". Тя припомни, че извършителят е осъден за отвличане, довело до смърт, въоръжен грабеж и възхвала на тероризма, предава БТА. Местни медии писаха, че затворникът е известен като радикален ислямист. Според медиите той е получил през 2015 г. присъда от 30 години затвор за убийството на 89-годишна жена, оцеляла в нацистки концлагер. ", "date": "2019.03.05", "title": "Затворник нападна с нож надзиратели във Франция. Властите: Атаката е терористична"}
{"url": "https://www.24chasa.bg/novini/article/7330438", "text": "В последните дни кметът Йорданка Фандъкова обърна внимание на проблемите в Столичния градски транспорт, но не виждам никакъв резултат от тази нейна извънредна активност. Това коментира председателят на БСП - София и на групата на социалистите в СОС Калоян Паргов по повод срещата на кмета миналия петък с представителите на синдикатите в транспортните дружества и днешния й отговор на писмото на протестиращите шофьори, съобщиха от пресцентъра на БСП - София. \"В общите приказки на кмета личи опит за замазване на проблемите. Не виждам никакви решения да произлизат от действията й, каза Калоян Паргов, който е заместник-председател на Комисията по транспорт и туризъм в СОС. - Ако наистина искаше да да направи нещо полезно за шофьорите, щеше да обещае срок, в който да бъдат подобрени санитарно-битовите условия за шофьорите на последните спирки. Щеше да обещае срок за промяна на разписанията на колите така, че да има нормално време за почивка на шофьорите, щеше да обещае оптимизация на маршрутната мрежа... Има достатъчно ясни и конкретни проблеми, по които може да започнем работа в Транспортна комисия, заедно с ръководството на ЦГМ и на транспортните дружества, за да ги разрешаваме. Това симулиране на дейност от страна на управляващите в Столична община, с цел бавене и поредно замитане на проблема под килима, за никого не е полезно\". Калоян Паргов добави, че ще поиска официално от заместник-кмета по финанси и транспорт Дончо Барбалов подробна информация от всички депа в Столичните транспортни дружества за неизпълнените курсове от графика поради липса на шофьори. \"Искам да знам дали е вярно, че шофьори от градския транспорт са наказвани с глоби заради самоотлъчка, ако откажат да се явят на работа в определения им по график почивен ден, заяви Калоян Паргов. - Така ли смятат управляващите да решат проблема с недостига на шофьори? След активизирането на кмета Фандъкова по въпросите на градския транспорт не разбрах най-важното - как ще отстрани проблема с извънредния труд?\". Председателят на БСП - София настоява да получи отговор и на въпроса как ще бъдат защитени правата на протестиращите шофьори, които не са членове на двата синдиката. \"Защо кметът отказва да се срещне с тях? Въпросът за социалния диалог с тези хора стои без отговор, коментира Калоян Паргов. - Те поставиха своите искания на заседанието на Комисията по транспорт и туризъм преди седмица. И тогава всички, в присъствието на заместник-кмета Барбалов, приехме те да получат отговори на въпросите си на следващото заседание, на 13-и март. Затова очаквам тогава да поставим ясни срокове за работата по решаване на проблемите - подобряване на санитарно-битовите условия на крайните спирки, оптимизация на разписанията и достатъчно време за почивка на шофьорите между отделните курсове, подобряване на работата в сервизите, месечни и седмични графици за работа и почивка, осигуряващи задължителните по Кодекс на труда междусменни и седмични почивки\". Калоян Паргов добави, че все още очаква и се надява преди заседанието на Комисията по транспорт и туризъм на 13-и март да получи поисканата информация за това колко часа извънреден труд е положен от шофьорите от депата в София за първите два месеца от годината.", "date": "2019.03.05", "title": "Паргов: От извънредната активност на Фандъкова не видях решение на нито един транспортен проблем"}
{"url": "https://www.24chasa.bg/novini/article/7330440", "text": "59-годишен мъж почина при тежка катастрофа в центъра на Варна. Инцидентът е станал около 19.30 часа снощи на бул. „Княз Борис I” в района на Делфинариума. Това съобщават от местната полиция, цитирани от  Ударили са се два леки автомобила. Според първоначалната информация водачът на единия от тях при излизане от междублоково пространство, завива наляво и навлиза в платното за насрещно движение. Тогава се блъска в другия. Отишлите на мястото на произшествието полицаи установили, че мъжът е загинал. По случая е образувано досъдебно производство.", "date": "2019.03.05", "title": "Шофьор навлезе в платно за насрещно движение във Варна и загина при сблъсък"}
{"url": "https://www.24chasa.bg/novini/article/7330455", "text": "Американският президент Доналд Тръмп обвини днес демократите в \"най-голямата злоупотреба с власт в историята на страната\" САЩ, след като те започнаха няколко парламентарни разследвания срещу него, предаде Франс прес. \"Демократите възпрепятстват правосъдието и няма да постигнат нищо. Голямо ровене в отчаяно търсене на престъпление, докато истинското престъпление е това, което правят демократите и което направиха!\", написа Тръмп в Туитър, добавяйки с главни букви \"ТОРМОЗ НА ПРЕЗИДЕНТА!\" в друг пост, предава БТА. Укрепнали при новото си мнозинство в Камарата на представителите, демократите преминаха в настъпление срещу Доналд Тръмп, като започнаха и активизираха няколко парламентарни разследвания с експлозивен потенциал - от подозрения за сговор с Русия до обвинения за купуване на мълчанието на бивши любовници. Те поискаха от Белия дом и държавния секретар Майк Помпейо да огласят подробности от разговорите между американския президент и руския му колега Владимир Путин. Освен това демократите изискаха от 81 физически лица и организации, включително от синовете на президента Тръмп Ерик и Доналд-младши, както и от зет му Джаред Къшнър, документи във връзка със започнало вчера мащабно ново разследване. С тези документи демократите искат да разследват подозрения за \" възпрепятстване на правосъдието, корупция и други злоупотреби с власт от страна на президента Тръмп, негови съдружници и членове на правителството му\", уточни Правната комисия в Камарата на представителите. Тръмп разкритикува новото разследване и наред с това заяви, че сътрудничи на всички разследвания, които вече са в ход. \"Демократите тормозят президента, за да отвлекат вниманието от радикалната си програма\", подкрепи го говорителката на Белия дом Сара Сандърс.", "date": "2019.03.05", "title": "Тръмп обвини демократите в \"най-голямата\nзлоупотреба с власт в историята\" на САЩ"}
{"url": "https://www.24chasa.bg/novini/article/7330471", "text": "Правителството на Полша прие днес резервен план в случай че Великобритания напусне ЕС без споразумение, предаде Асошиейтед прес, цитирана от БТА. Правителството заяви след редовното си седмично заседание днес, че е одобрило законопроект, който ще защити приблизително 6-те хиляди британци, живеещи в Полша, които ще загубят статута си на граждани на ЕС. Те ще разполагат с 21 месеца - до 31 декември 2020 г., за да кандидатстват за статут на постоянно пребиваващи в Полша.", "date": "2019.03.05", "title": "Полша прие план за действие в случай на \"твърд Брекзит\""}
{"url": "https://www.24chasa.bg/novini/article/7330484", "text": "Специализиран екип от Пункт за базиране – Варна, с ръководител капитан III ранг Красимир Дамянов, ще извърши днес разузнаване на , съобщиха от пресцентъра на министерството на отбраната. При първоначалния оглед е установено, че това е силно корозирал артилерийски снаряд. Военнослужещите от състава на ВМС ще извършат разузнаване, изземване и транспортиране на открития боеприпас за последващо унищожение в обезопасен район. До пристигането на специализирания екип районът, в който е открит боеприпаса на бул. „Васил Левски“, се охранява от служители на МВР.", "date": "2019.03.05", "title": "Специален военен екип ще обезврежда снаряда, открит във варненски квартал"}
{"url": "https://www.24chasa.bg/novini/article/7330505", "text": "Крайнодясната испанска партия \"Вокс\" обяви днес, че само за два дни е събрала над 200 000 евро чрез краудфъндинг за финансирането на предизборната си кампания, предаде Ройтерс. Лидерът на партията Сантяго Абаскал написа в Туитър: \"Благодаря на всички, които само за 2 дни ни дадоха 20 процента от необходимата подкрепа за предстоящата предизборна кампания. Продължаваме с предизвикателството\", предава БТА. Антиимигрантската партия трябва да търси средства, понеже е твърде нова и малка, за да получи публични субсидии преди парламентарните избори на 28 април. Проучванията на общественото мнение очертават раздробен политически пейзаж, поради което съставът на бъдещото правителство е неясен, но е сигурно, че за пръв път от почти четири десетилетия в парламента ще влязат крайнодесни депутати. Социолозите бяха подценили \"Вокс\", създадена едва през 2013 г., преди регионалните избори във Валенсия през декември м.г., но партията спечели 12 от 109 депутатски места.", "date": "2019.03.05", "title": "Испанска партия събрала 200 хил. евро за кампанията си по интернет"}
{"url": "https://www.24chasa.bg/novini/article/7330502", "text": "Словенска верига заведения за бързо хранене, специализирана в продажба на сандвичи, се възползва от актуална политическа афера, която доведе до принудителната оставка на член на парламента, и пласира на пазара сандвич \"Депутат\", предаде Танюг, цитирана от БТА. Компания \"Сендвичарна\" обяви, че посвещава този продукт на депутата Дарий Крайчич, който по настояване на своята партия Листа на Марян Шарец подаде оставка, след като призна, че в почивката на парламента си е взел сандвич в близкото заведение и си излязъл, без да го плати, защото касиерките не му обръщали внимание, а той бързал. Макар че по-късно той си платил сандвича и казал, че си е направил \"обществен експеримент\", за да провери бдителността на касиерите, премиерът Марян Шарец настоя Крайчич да подаде оставка като депутат. Компания \"Сендвичарна\", която освен в Любляна има заведения в още три града, се възползва от този случай, за да рекламира стоката си. Сандвич \"Депутат\" е направен от пълнозърнест хляб, словенски месни деликатеси и маринована чушка. Първата серия от 90 \"Депутати\" е била изпратена като дарение в народната кухня в Любляна. Цената на сандвич \"Депутат\" е 2,5 евро.", "date": "2019.03.05", "title": "Словенски депутат подаде оставка заради откраднат сандвич"}
{"url": "https://www.24chasa.bg/novini/article/7330522", "text": "Гръцката прокуратура повдигна обвинения на 20 души, включително областен управител и двама кметове, заради горски пожар през юли, при който загинаха сто души в крайморския град Мати и близки селища, предаде Ройтерс, позовавайки се на съдебен източник. Повечето жертви не са успели да се измъкнат от лабиринта на зле планирани улици по време на бедствието - най-сериозния горски пожар в историята на страната. Властите бяха критикувани за бавната реакция и липсата на координация при спасителните операции. Обвиненията включват непредумишлено убийство и причиняване на телесни повреди по непредпазливост, съобщи съдебният източник. Прокуратурата описва подробно в доклада си от близо 300 страници \"серия от грешки\" при справянето със ситуацията. Сред обвинените са Рена Дуру, областен управител на Атика, където се намира и Мати, Елиас Псинакис, кмет на Маратон, и Евангелос Бурнус, кмет на Рафина и Пикерми, градове в същия район. Те отричат да са извършили нередности.", "date": "2019.03.05", "title": "Обвиниха 20, сред тях областен управител кметове, заради горския пожар в Гърция"}
{"url": "https://www.24chasa.bg/novini/article/7328412", "text": "2 години и 9 месеца и 57 км - толкова остават, за да може България да се похвали в демократичната си история с третата си завършена изцяло магистрала - “Струма”. Преди това бяха направени “Тракия” и “Марица”, а “Люлин” вече е част от “Струма”. Началото на магистралата до Гърция бе дадено през 2007 г., когато бе открит т.нар. нулев лот - от Даскалово до Долна Диканя. Магистралата трябва да е готова до 2023 г., за да не загуби България европейското финансиране и да се наложи от бюджета да се плащат над 2 млрд. лв. След нулевия лот следват 4 г. затишие, за да дойде 2011-а, когато търгът за участъка от Долна Диканя до Дупница на стойност 100 млн. лева е спечелен от консорциум “Струма 1”. В него водеща бе италианската компания “Импреза”, а партньори “ГБС-инфраструктурно строителство” и “Пътстрой-92”. На 30 август 2013 г. бе официалното откриване на смятания за първи лот на магистралата. После дойде ред на втория - от Дупница до Благоевград (37,48 км). Той бе направен от консорциум, в който са същите фирми, които изградиха първия участък. Отсечката струва 358,73 млн. лв., а лентата бе прерязана на 22 октомври 2015 г. И след като бяха направени първите два лота, дойде ред на четвъртия - от Сандански до Кулата. Той се оказа но не заради терена, а заради избора на строител. Конкурсът бе спечелен от гръцката фирма “Актор” с цена от 67,176 млн. лв. Разрешението за строеж е от 4 април 2012 г., срокът за строителство - 23 месеца. Гръцката фирма забави строителството въпреки многократните инспекции на няколко министри. В края на 2014 г. АПИ установи, че не са изпълнени 44% от работата. Тогава дори имаше идея договорът с “Актор” да бъде прекратен. Не се стигна до това, гърците останаха изпълнители, но строителството на практика бе довършено от “Агромах”, която сега се казва “Грома холд”. Междувременно бе поискано допълнително разширяване на последните около 1,5 км до границата с Гърция и поставяне на осветление на пътните възли на лота. Все пак всичко приключи на 10 септември 2015 г., когато бе пуснат и този участък. Така през първия програмен период с пари от Брюксел бяха направени близо 135 км от магистралата. За сегашния период остана най-сложният за изпълнение - лот 3, който е между Благоевград и Сандански с частта през Кресненското дефиле. Участъкът от Благоевград до Крупник (лот 3.1) е 12,6 км. На 30 декември 2015 г. пътната агенция сключи договор с консорциум “АМ Струма 3.1”. В него водеща фирма е “Грома холд”. Изграждането на този участък ще струва към 155 млн. лв. Срокът е 1280 дни. Това означава, че строителството Откритите археологически разкопки край Благоевград обаче блокираха работата за няколко месеца. Все пак от компанията твърдят, че лотът ще е готов в края на лятото на тази година. Другият участък - от Кресна до Сандански, вече е завършен. Изграждането му бе спечелено от консорциума “Струма Лот 3.3”, в него водеща компания е “ГБС инфраструктурно строителство”. Тези 23,6 км струват 234,123 млн. лв. без ДДС. В него има два пътни възела - “Струмяни” и “Сандански”, и 25 големи съоръжения. Участъкът бе завършен в края на миналата година - с 5 месеца предсрочно. За изграждане За него вървят процедури по избор на изпълнител. Има 6 месеца срок за проектиране и след това - да започне строителството. Това би трябвало да стане догодина, за да може да е готова цялата магистрала до 2023 г. За трасето през дефилето дълго време имаше спорове между държавата и различни екоорганизации. Първоначално се предвиждаше изграждане на тунел, дълъг над 13 км. Държавата обаче се отказа от този проект заради скъпото строителство и поддръжка след това. Еколозите пък настояваха трафикът да се изнесе напълно от дефилето, но бе избран друг вариант. Според него се използва съществуващото трасе в посока Гърция, а на връщане ще се изгради изцяло нов път източно от дефилето (виж графиката за трасето). Участъкът е разделен на две поръчки, за да върви по-бързо работата. Първоначално срокът за подаване на оферти бе през ноември миналата година, но после бе удължен с месец. Очаква се през март правителството да подаде апликационната форма за отпускане на европейското финансиране за участъка. В момента се оценяват подадени оферти за строителство. За първия участък играят най-големите български строителни компании и големи фирми от Италия и Турция. Търгът привлече рекорден интерес, а индикативната стойност на обществената поръчка е 444 796 305 лв. без ДДС. Най-скъпият пътен проект у нас досега - трасето на “Струма” през Кресненското дефиле, привлече не само рекорден брой участници, но и нови компании, които досега не бяха стъпвали в България. 12 са кандидатите за строителството на втория участък с дължина 10,4 км и обхода на Кресна (5,5 км). Прогнозната стойност е 430 525 209 лв. без ДДС. Участъкът привлече най-големите български фирми, а също италиански, турски, португалска и чешка компания. Кресненското дефиле е със статут на резерват, което налага ограничения при строителството, а самият проект е сложен - по новото трасе трябва да се изградят 7 тунела, 12 надлеза и 21 виадукта. Единият от тях например ще е най-дългият в България и такъв не е строен досега у нас. Предвидените виадукти са с обща дължина от 5087 метра, а тунелите са дълги общо 4200 метра, Ще бъдат изградени и връзки между двете платна, като за целта ще се използват съществуващите пътища, което също ще усложни работата. В лот 3 Договорът за изграждането му бе подписан в средата на миналия месец. Изпълнител е консорциум с водеща фирма Джи Пи Груп. Тунелът е дълъг около 2 км и ще бъде най-дългият изграждан досега у нас, с цена от 185,3 млн. лв. без ДДС. Обединение от фирми, водено от ГБС, беше избрано за строител на трасето преди тунел “Железница” с дължина 720 м с цена от 28,4 млн. лв. без ДДС. А след тунела отсечката от 1,4 км ще бъде построена от “ПСТ груп”. Стойността на договора е около 22 млн. лв. с ДДС. ", "date": "2019.03.05", "title": "12 г. след първия участък от \"Струма\" остават 57 км"}
{"url": "https://www.24chasa.bg/novini/article/7330384", "text": "\"Шарл де Гол\", единственият самолетоносач на френските ВМС, отплава днес от пристанището на Тулон за мисии в Източно Средиземно море и в Индийския океан, предаде ТАСС, като се позова на френски медии, съобщи БТА. Министърът на отбраната на Франция Флоранс Парли заяви по радио \"Франс бльо\", че първата част от мисията е участие в международната коалиция срещу \"Ислямска държава\" в Сирия и Ирак. След изпълнението на тези бойни задачи самолетоносачът ще участва в съвместни маневри с египетски бойни кораби и ще се отправи за Индийския океан за учение с участието на Австралия и САЩ. \"Шарл де Гол\" е спуснат на вода през 1994 г. и е първият френски боен кораб с атомен двигател. Той пренася до 40 самолета, включително 24 многоцелеви изтребители \"Рафал М\". Последните 18 месеца е бил в процес на капитален ремонт и дооборудване.", "date": "2019.03.05", "title": "Френският самолетоносач \"Шарл де Гол\" отплава на мисии след основен ремонт"}
{"url": "https://www.24chasa.bg/novini/article/7330360", "text": "Френският джихадист Жан-Мишел Клен е бил убит в Сирия през февруари при въздушен удар на коалиционните сили, два дни след смъртта на неговия брат Фабиен, съобщи съпругата му Дороте Макер, цитирана от Франс прес и БТА.  \"Дрон уби зет ми, а минометен снаряд - съпруга ми\", заяви за АФП Макер, намираща се в зона, контролирана от антиджихадистки сили, близо до сирийското село Багуз. Макер е напуснала заедно с няколкостотин души Багуз, последното убежище на групировката \"Ислямска държава\" в Сирия и мишена на настъпление на подкрепяните от многонационалната коалиция Сирийски демократични сили. За смъртта на Фабиен Клен при въздушен удар на оглавената от САЩ коалиция беше съобщено на 21 февруари от източници в Париж, а няколко дни по-късно информацията беше потвърдена от коалиционните сили. Жан-Мишел е бил тежко ранен при този удар, но е оцелял според съпругата му. Роденият в Тулуза 41-годишен Фабиен Клен, приел исляма през 90-те, беше идентифициран от френските следователи като човека, прочел посланието в аудиозаписа, с който \"Ислямска държава\" пое отговорността за атентатите в Париж от 13 ноември 2015 г. Тогава загинаха общо 130 души, а няколкостотин бяха ранени. Братът, 38-годишният Жан-Мишел, е идентифициран като изпълнителя на анашид (мюсюлмански песнопения), който се чува в същия запис. Запитана дали има и други французи в зоната на съпротива на ИД, съпругата на Жан-Мишел, каза, че вероятно има, но те не са много. Тя даде да се разбере също, че Хаят Бумедиен, приятелка на извършителя на атентатите в Монруж (близо до Париж) и в еврейския супермаркет през януари 2015 г., е мъртва. \"Беше убита, не знам точно кога, но знам, че всички бяха убити\", добави Макер. Братя Клен са се радикализирали в първите години на нашия век. Те са сред хората, повлияли най-силно на джихадиста Мохамед Мера, който през 2012 г. уби в Тулуза седем души, включително три еврейски деца. Братята са били близки също с терористичната клетка, извършила атентатите в Париж и Брюксел през 2015-2016 г.", "date": "2019.03.05", "title": "Братът на френския джихадист Фабиен Клен също е убит в Сирия, заяви съпругата му"}
{"url": "https://www.24chasa.bg/novini/article/7330374", "text": "Кралица Елизабет Втора даде прием в Бъкингамския дворец за 50-ата годишнина от официалната церемония за провъзгласяване на най-големия й син Чарлз за принц на Уелс - титла, която традиционно получава британският престолонаследник, предадоха Ройтерс и Асошиейтед прес, цитирани от БТА.  Кралското семейство се събра за приема, който отбеляза 50-те години в служба на Уелс на принца. Той беше придружаван от съпругата си Камила и двамата си сина принц Уилям и принц Хари със съпругите им. Чарлз получава титлата принц на Уелс през юли 1958 г., когато е на девет години. Официалната церемония за въвеждането му обаче е в замъка \"Карнарвън\" през юли 1969 г. Регалиите, които принц Чарлз носи на церемонията, включително короната и сабята, бяха изложени на приема. На приема бяха поканени също представители на благотворителните организации, на които е патрон принц Чарлз. Реч произнесе кентърбърийският архиепископ Джъстин Уелби - духовен водач на Англиканската църква. Принц Чарлз е на 70 години. Той чака най-дълго от предшествениците си да седне на трона и един ден, когато наследи майка си, ще е най-възрастният престолонаследник, станал крал. Кралица Елизабет Втора е на 92 години. Тя притежава рекорда за най-продължително властване в британската история.", "date": "2019.03.05", "title": "Кралица Елизабет II отбеляза 50-ата годишнина от обявяването на принц Чарлз за принц на Уелс"}
{"url": "https://www.24chasa.bg/novini/article/7330371", "text": "Японският архитект Арата Исодзаки, известен с иновативното съчетаване на източен и западен стил, спечели наградата \"Прицкер\", съобщи Асошиейтед прес. Лауреатът на награда \"Прицкер\" за 2019 г. беше обявен от жури на фондацията \"Хаят\". То изтъкна, че архитектурата на Исодзаки не може да бъде категоризирана, защото непрекъснато еволюира. Исодзаки, който е на 87 години, е деветият японец, който печели най-високата награда в архитектурата. Сред тях е и наставникът му Кендзо Танге, при когото започва кариерата си, след като се дипломира от университета в Токио. Първата поръчка в чужбина на Исодзаки е Музеят на съвременното изкуство в Лос Анджелис, по който работи от 1981 г. до 1986 г. Той проектира музеи и други сгради в Япония, олимпийския комплекс Палау Сант Жорди в Барселона, културния център в Шънчжън, Китай, кулата \"Алианц\" в Милано. Исодзаки е казвал, че работата му е повлияна от руините в Япония след Втората световна война, предава БТА. \"Първата ми среща с архитектурата беше липсата на архитектура. Започнах да мисля как хората могат да построят отново домовете и градовете си\". Той решава да не се придържа към определен стил заради несигурността, пред която е изправен във възстановяващата се от войната Япония. \"Промяната стана нещо постоянно - е казвал Исодзаки. - Колкото и да е парадоксално, това стана моят стил\". Архитектурното бюро на Исодзаки е в Окинава. Той има офиси също в Китай, Италия и Испания. Преподавал е в Колумбийския университет, Харвард, Йейл. Освен с архитектура, се занимава с философия, визуално изкуство, кино, театър. Наградата \"Прицкер\" е учредена от американския бизнесмен Джей Прицкер през 1979 г. Тя се присъжда на живи архитекти, чиято работа съчетава талант, авангардност и хуманитаризъм. Арата Исодзаки ще получи наградата си през май на церемония в замъка Версай във Франция.", "date": "2019.03.05", "title": "Японецът Арата Исодзаки спечели архитектурната награда \"Прицкер\""}
{"url": "https://www.24chasa.bg/novini/article/7330070", "text": "Руският министър на външните работи Сергей Лавров проведе на 4 март преговори едновременно в две страни от Персийския залив - Катар и Саудитска Арабия. Доха и Рияд вече година и половина не поддържат дипломатически отношения и ревниво следят за външнополитическите контакти един на друг. Така в хода на подготовката на визитата на руския президент Владимир Путин в Саудитска Арабия се оказа, че едновременно искат да го видят и в други монархии от залива, в частност в Катар. Датите на визитата в Рияд и Доха обаче все още не са определени: както отбелязват източници на \"Комерсант\" дневният ред на срещите на върха засега просто няма с какво да бъде запълнен. Може ли да се поправи ситуацията разяснява кореспондентката на \"Комерсант\" Мариана Беленкая. В програмата на Сергей Лавров са визити в четири страни от Персийския залив: Катар, Саудитска Арабия, Кувейт и Обединените арабски емирства (ОАЕ). Вчера министърът проведе преговори в Доха и Рияд. Графикът на обиколката изглежда като опит да се изградят мостове между съседите-съперници. Припомняме, че през лятото на 2017 г. Саудитска Арабия, ОАЕ, Египет и Бахрейн прекъснаха дипломатическите си отношения с Катар, като едновременно прекъснаха транспортните връзки с тази страна и й обявиха икономическа блокада. Всички опити да се помирят противниците засега удряха на камък. \"Ако се съди по реториката, която си разменят страните на политическо ниво, не се очертава прогрес. Но има развитие по въпроса\", каза пред \"Комерсант\" експертът от Руския съвет по международни въпроси (РСМВ) Юрий Бармин. \"Така ОАЕ отмениха забраната за посещение на катарски кораби в пристанищата си, а катарците присъстваха на военни учения в Залива. Правят се изказвания и за възможна помощ от ОАЕ за провеждането в Катар на Световното първенство по футбол през 2022 г. Очаква се по случай на турнира да бъде отворена границата със Саудитска Арабия. Но засега всичко е доста несигурно\". Русия както и другите играчи, имащи интереси в Персийския залив, е заинтересована от възстановяването на контактите между Доха и съседите й. Руските дипломати отбелязват обаче, че страните в конфликта трябва само да го уредят. Преговорите в Катар започнаха за Сергей Лавров със среща с емира Тамим бин Хамад Ал Тани. Руският външен министър му предаде \"приветствия и най-добри пожелания\" от Владимир Путин. В Доха очакват руския държавен глава. Поканата на катарската страна отдавна е предадена и приета. Основната интрига е дали тази визита ще съвпадне в анонсираното пътуване на Владимир Путин в Рияд. Предполагаше се, че тя ще се състои още в края на миналата година, това обаче на се случи. \"Президентът на Русия беше поканен от Негово Височество емира на Катар да посети страната ви и той прие тази покана, както и поканата на редица съседни страни. Кога ще се състои тази визита предстои да се определи от протоколните служби на двете страни\", заяви Сергей Лавров на пресконференция в Доха. На въпроса на журналистите за визитата в Катар и за това дали тя ще съвпадне с посещения на други страни от региона министърът отговаряше неохотно. В Саудитска Арабия този въпрос не се е обсъждал публично. Не е сигурно, че арабските партньори на Русия ще възприемат позитивно едновременната визита на президента в Рияд и Доха. Дори и сега, според сведения на \"Комерсант\" саудитците доста болезнено се отнесоха към това, че Сергей Лавров пристигна в Саудитска Арабия от Катар. Според официалната информация Росия и нейните партньори от Персийския залив сега съгласуват графика на държавните глави. Но проблемът е в това, че ще бъде трудно да се запълни дневния ред на преговорите на най-високо равнище както в Рияд, така и в Доха. На пръв поглед картината на взаимодействието на Москва със страните от региона изглежда оптимистично. Търговският обмен нараства средно със 7-10 процента на година, осъществява се постоянен обмен на делегации. Така Катар и Руският фонд за преки инвестиции (РФПИ) чрез съвместен инвестиционен фонд вече са вложили повече от 2,5 млрд. долара в руски проекти. През септември катарският фонд Катарска инвестиционна агенция сключи сделка за придобиване на 18,93 процента от акциите на компанията \"Роснефт\". В Русия се надяват, че инвестициите ще се увеличат. Миналата година руският министър на енергетиката Александър Новак заяви в интервю за канала \"Россия 24\": \"Москва и Доха обсъждат съвместни проекти на стойност 12 млрд. долара\". Генералният директор на \"Москоу полиси груп\" Алексей Потьомкин в разговор с \"Комерсант\" добави: \"Пред Русия има добри перспективи за сътрудничество с Катар в областта на селското стопанство, а също така в сферата на информационните технологии\". По думите му Катар, както и други страни от Персийския залив, се интересуват от руските технологии в областта на киберсигурността. Русия споделя с Катар опит в провеждането на Световното първенство по футбол: от въпроси по организирането на граничния контрол до логистиката и обслужването на чуждестранните гости. \"Може да се каже, че цялото ни сътрудничество основно се фокусира сега върху футбола\", уточни Алексей Потьомкин. Инвестициите от страна на Саудитска Арабия в Русия чрез проекти на РФПИ възлизат също на 2,5 млрд. долара. През тази година са планирани нови проекти. В частност става дума за придобиване на дял в петролната компания \"Новомет\", която стана първият руски доставчик на оборудване за \"Сауди Арамко\". Като цяло интересите на Русия във всички страни от региона са общо взето еднакви: те са петролния сектор, военнотехническото сътрудничество (ВТС), селското стопанство, медицина и IT сектора. Заедно това обаче, както отбелязват експертите, развитието на сътрудничеството върви доста бавно. \"В рамките на предишни споразумения, сключени в хода на визитата в Москва на саудитския крал Салман, имаме много нереализирани очаквания: и в инвестициите, и в сферата на ВТС, и по други двустранни договори. ВТС с Катар също изостава. Няма потвърждения и нови споразумения, които биха могли да бъдат подписани в хода на визитата на президента\", каза пред \"Комерсант\" експертът на РСМВ Юрий Бармин. Не е задоволителен и обемът на търговския обмен. Общият търговски обмен на Русия с арабските страни през 2018 г. възлезе на 21,7 млрд. долара. Основно той се пада на две държави - Египет и Алжир. Саудитска Арабия заема шесто място в списъка (762,7 млн. долара), а Катар трето отзад напред - 16-то (78,7 млн. долара). Надежди за промяна на ситуацията се възлагат на серия от заседания на междуправителствените комисии със страните от Персийския залив, които трябва да се състоят през март-април т.г. Неслучайно руският външен министър обърна толкова голямо внимание на въпроса за преминаване на двустранното сътрудничество на практическа основа. \"Съгласни сме с нашите катарски приятели и по-нататък да увеличаваме търговско-икономическия обмен, да стимулираме двустранната търговия. Приветстваме усилията, които се предприемат по линия на междуправителствената комисия за търговско, икономическо и техническо сътрудничество, поредното заседание на която ще се състои на 10 април в Москва. Там ще протича в тези дни също и четвъртото международно изложение \"Арабия-Експо\" и 12-та сесия на Руско-арабския бизнес съвет\", каза Сергей Лавров в Доха. Както поясниха пред \"Комерсант\" руски източници, свързани с двустранното сътрудничество в икономическата сфера, изложбата и сесията на бизнес съвета ще станат лакмус за руско-арабското сътрудничество. Според източниците месец преди откриването на изложението все още липса ясно разбиране кой ще участва в него. Предполага се, че визитата на външния министър Сергей Лавров в района на Персийския залив \"ще стимулира\" арабското участие. Друга посока, в която не всичко е толкова гладко, както би ни се искало, е Сирия. От една страна, и Доха, и Рияд не настояват за незабавната оставка на сирийския президент Башар Асад. От друга страна, те са най-твърди противници на връщането на Сирия в Лигата на арабските държави. Те не бързат и да влагат пари за възстановяване на териториите, които се намират под контрола на президента Асад. В същото време тези въпроси са сред най-важните за Москва по сирийския въпрос сега и те са били засегнати в хода на визитата на Сергей Лавров. Но отговорите на събеседниците му не са обнадеждаващи. \"Смятаме, че на сирийска земя не се е случило нищо, което би променило позицията ни и общия ни подход по този въпрос\", каза на пресконференция в Доха външният министър на Катар Мохамед Ал Тани. В Рияд, чиито регионални съюзници Бахрейн и ОАЕ върнаха посолствата си в Дамаск, като цяло не са толкова категорични, но също засега не възнамеряват публично да преразглеждат позицията си, особено под натиска на САЩ. Американското и като цяло западното влияние се отразяват върху всички сфери на сътрудничеството на Москва със страните от Персийския залив. Това се вижда особено по въпроса за ВТС. Така още през октомври 2017 г. в хода на визитата в Доха на руския министър на отбраната Сергей Шойгу беше подписано споразумение за военнотехническо сътрудничество с Катар. След това започна работа по неговото изпълнение. Бяха постигнати споразумения за доставката на автомати \"Калашников\" (заслужава да се отбележи, че Катар става първата страна, поръчала автомати АК-12) и противотанкови ракетни комплекси \"Корнет-Е\". Катар прояви заинтересованост и към закупуването на комплекси за противовъздушна отбрана С-400 \"Триумф\", въпреки че сделката едва ли може да бъде реализирана. \"Нямаме никакво окончателно становище по въпроса за С-400, има технически екипи, специалисти, които дискутират какви са перспективите\", каза Мохамед Ал Тани. Развивайки ВТС с Москва Доха се опасява да не попадне под американски и европейски санкции. Катар, според сведения на осведомени източници на \"Комерсант\", предложи следния вариант: Русия му подарява оръжие, в замяна на което емирството увеличава инвестициите си в руската икономика. Идеята за бартер поначало не срещна ентусиазъм от страна на Москва, а катарците се обидиха заради твърдата й позиция. Но на преговорите в Доха страните се увериха взаимно, че са готови да търсят пътища за решаване на проблема. Заслужава да се отбележи, че сред четирите страни от своята обиколка именно в Катар Сергей Лавров проведе преговори с министъра на отбраната Халид бин Мохамед ал Атия. По време на преговорите в Доха на Лавров бе подарен дървен мускет от 19-и век. Сега и двете страни в преговорите трябва да се постараят, за де не остане той най-яркият пример на взаимодействието в сферата на военнотехническото сътрудничество. /БТА/", "date": "2019.03.05", "title": "Между височество и величество: Путин на посещение в Персийския залив"}
{"url": "https://www.24chasa.bg/novini/article/7330087", "text": "Германската прокуратура съобщи днес, че е повдигнала обвинение срещу руски гражданин, заподозрян в заговор за извършване на екстремистки бомбен атентат на територията на Германия, предаде Асошиейтед прес, цитирана от БТА.  Негов предполагаем съучастник беше задържан във Франция през 2017 г. във връзка с друг случай. На 31-годишния Магомед-Али К., арестуван през август миналата година, са били повдигнати обвинения в подготовка на насилствен акт и изготвяне на взривно устройство. Руският гражданин е обвинен, че през 2016 г. е складирал експлозива ТАТР (триацетон трипероксид) в апартамента си. Смята се, че по същото време той и предполагаемият му съучастник Клеман Б. са се отказали от заговора си и са се разделили. Според германската прокуратура двамата са поддържали контакт с тунизиеца Анис Амри, извършил смъртоносното нападение срещу коледен базар в Берлин през декември 2016 г., но не са били наясно с неговите планове.", "date": "2019.03.05", "title": "Германия обвини руски гражданин в предполагаем заговор за бомбен атентат"}
{"url": "https://www.24chasa.bg/novini/article/7330090", "text": "От днес до 18 март 2019 г. бъдещите зрелостници могат да подават заявления за участие в държавните зрелостни изпити. През тази година матурата по български език и литература е на 21 май, а по избираем предмет - на 23 май. Това съобщи пресцентърът на министерството на образованието и науката, цитиран от БТА. В документите си учениците трябва да посочат предмета, по който ще положат втория задължителен зрелостен изпит. И тази година могат да избират между 13 предмета - математика, география и икономика, биология и здравно образование, история и цивилизация, физика и астрономия, химия и опазване на околната среда, философски цикъл, английски език, немски език, френски език, руски език, италиански и испански език. Освен това, зрелостниците могат да се явят и на изпити по желание, които ще са в периода от 28 май до 31 май. Броят на допуснатите до матурите ще бъде ясен до 17 май. Резултатите от държавните зрелостни изпити ще бъдат оповестени до 13 юни 2019 г.", "date": "2019.03.05", "title": "От днес се подават заявления за явяване на държавните зрелостни изпити в 12-и клас"}
{"url": "https://www.24chasa.bg/novini/article/7330098", "text": "Възможно финансиране от 15 милиона евро за прочутата миланска опера \"Театро ала Скала\" от саудитски фондове и влизане на саудитското министерство на културата в нейния управителен съвет, предизвика полемика в Италия, предаде Франс прес, цитирана от БТА. В интервю за в. \"Република\" директорът на миланската \"Скала\" Александер Перейра днес потвърди, че операта преговаря за такова финансиране с Рияд. Целта е да изградим \"партньорство за най-малко пет години\" на стойност \"3 милиона евро годишно\", както беше поискано от историческите акционери на \"Скалата\", уточни той. Перейра обясни, че преговорите са\"започнали след контакти със саудитското правителство и (саудитския петролен гигант) \"Арамко\", предложени от хора, близки до президента на област Ломбардия Атилио Фонтана\", който е член на крайнодясна партия \"Лига\" на италианския вътрешен министър Матео Салвини. На 7 декември, при официалното откриване на новия сезон в операта, е била организирана среща между италианския министър на културата Алберто Бонизоли и саудитския му колега, принц Бадер бин Абдула. Оттогава нататък контактите продължават. Евродепутатът от Демократическата партия Антонио Панцери заяви, че \"хипотезата за влизане на саудитци в Скалата е шамар за Милано на човешките права\". \"Разбирам, че са необходими средства, но по никакъв начин не можем да допуснем един от най-престижните символи на Милано да сътрудничи с някой, който в собствената си страна ежедневно потъпква правата и свободата\", допълни той. Новината за преговорите за финансиране става известна няколко месеца след убийството на журналиста Джамал Хашоги в саудитското консулство в Истанбул от спецотряд от Рияд, потресло Европа и света. Депутатът от партия \"Форца Италия\" на Силвио Берлускони Маурицио Гаспари подчерта, че \"правителството има задължението да брани историята и идентичността на Скалата\" и настоя министърът на културата да даде разяснения за позицията на правителството. Перейра изтъкна, че е бил ужасен от случая с Хашоги. \"Знам много добре колко деспотичен е саудитският режим /.../, но съм убеден в позитивната сила на музиката и моралното задължение на администраторите да благоприятстват знанието\", каза той. \"Принц Бадер е твърдо решен: може да финансира Скалата по частен път или да пренасочи предложението си другаде. Във Франция само това чакат\", предупреди директорът на операта. Миланската \"Скала\", открита през 1778 г., е един от най-престижните оперни театри в света.", "date": "2019.03.05", "title": "Италия иска от Саудитска Арабия да финансира опера с 15 милиона евро"}
{"url": "https://www.24chasa.bg/novini/article/7330125", "text": "Необичайният ръст на смъртоносните нападения с нож във Великобритания се превърна в централна тема в местните медии тази седмица и дори поизмести въпроса за Брекзит, предадоха Ройтерс и Асошиейтед прес, цитирани от БТА.  През уикенда момче и момиче на 17 години бяха намушкани с нож в различни части на страната и починаха от раните си. Тези две престъпления породиха дебати в страната, посветени на зачестилите случаи на убийства с нож. В продължение на десетилетие престъпленията от този род намаляваха, преди да отбележат необичаен ръст. В годината от март 2017 г. до март 2018 г. вследствие на намушкване с нож в страната са починали 285 души. Това е най-високият брой от 1946 г., когато започва да се води статистика за този вид престъпност. Само от началото на годината при нападения с нож във Великобритания са били убити 24 човека. Полицията смята, че има различни фактори за ръста на този вид престъпления - от съперничество между престъпни банди през съкращения на социални програми за младежите до провокации в социални медии и др. Много от нападенията са били извършени в бедни райони на Лондон. Всичко това поражда критики към правителството на премиерката Тереза Мей, че заради безконечната сага за Брекзит неглижира други приоритети. \"Колко още трябва да бъдат убитите?\", пита днес в. \"Дейли мейл\" и публикува снимки на 27 тийнейджъри, починали след намушкване с нож миналата година. Най-високопоставеният полицейски служител във Великобритания оспори твърденията на Тереза Мей, че няма връзка между уличното насилие и съкращенията в полицията. \"През последните няколко години броят на полицейските служители намаля, имаше много съкращения в други служби. . . и следователно трябва да има някаква връзка\", каза шефката на лондонската полиция Кресида Дик. В полицията бяха извършени големи съкращения съгласно мерките за строги икономии на правителството, особено по времето, когато Тереза Мей беше начело на министерството на вътрешните работи, преди да стане премиер. Вчера Мей обеща изкореняване на причините за проблема, но не спомена за увеличаване на полицейските ресурси. Тя освен това каза, че няма пряка връзка между някои престъпления и броя на полицаите. Опозиционната Лейбъристката партия пък нарече убийствата с нож \"национална трагедия\" и обвини Мей в неспособност да се прояви като лидер.", "date": "2019.03.05", "title": "Нарасналият брой на убийствата с нож поражда критики срещу Мей"}
{"url": "https://www.24chasa.bg/novini/article/7330136", "text": "Пожар на АМ „Тракия” гори край септемврийското село Виноградец, пише  . Огънят е възникнал около 72 км на магистралата, преди разклона за с. Церово от подпалени сухи треви и стърнища. Към мястото на инцидента са насочени четири противопожарни автомобила. Към момента няма задимяване на платното за движение и намаляване на видимостта. На място екип на „Пътна полиция” следи ситуацията и при необходимост ще съдействат на водачите.", "date": "2019.03.05", "title": "Пожар на \"Тракия\" край Септември"}
{"url": "https://www.24chasa.bg/novini/article/7330169", "text": "На всеки трети българин работата е свързана с това да стои седнал. Това показват данни от анализ на европейската статистическа агенция Евростат за пазара на труда в страните от ЕС за 2017 г. Общо 34.8% от българите прекарват работния си ден седнали, като средният показател за ЕС е 39 на сто. От Евростат уточняват, че в сектора попадат програмисти, работещи в кол-центрове и офиси, шофьори и др. Най-много работещи на стол има в Холандия, където те са 55.1%. Германия и Люксембург са другите две страни, в които над половината от работещите са седнали през деня. Най-малко са те в Гърция, където са почти 21 на сто, а в Румъния са 25.3%, предава \" \". България е на пето място в ЕС по хора, на които им се налага да са прави по време на работа. Те са общо 28.4% при среден показател 20% за ЕС. Такъв тип работа имат учителите, продавачите в магазини и др. Пред страната ни са само Испания, Румъния, Малта и Италия. Едва 7 на сто от работещите в Литва се занимават с дейности, които изискват да са прави през деня. Естония и Финландия допълват тройката в дъното на класацията. 28.2 от българите работят лека физическа работа, като в тази графа попадат автомонтьори, медицински сестри, сервитьори, бармани и др. Страната е само на 2% зад средния за ЕС показател. Близо 9 на сто пък са българите, които се занимават с тежък физически труд. Те работят основно в строителството и минната индустрия. 12 на сто от жителите на ЕС са заети с подобен тип работа.", "date": "2019.03.05", "title": "Евростат: Всеки трети българин работи седнал"}
{"url": "https://www.24chasa.bg/novini/article/7330174", "text": "Почина юношата на \"Литекс\" Емилио Кандарашев. Той си отиде от този свят само месец преди да навърши 26, информира \"Дарик\". Кандарашев е част от един от най-силните набори на ловчанлии. Негови съотборници от юношеските години са Антон Недялков, Румен Руменов, Симеон Славчев и редица други. В последно време той се подвизаваше по ниските нива в германския футбол.", "date": "2019.03.05", "title": "Бивш футболист на \"Литекс\" почина на 25"}
{"url": "https://www.24chasa.bg/novini/article/7330188", "text": "Правната комисия в Народното събрание отхвърли ветото на президента Румен Радев върху част от промените в Изборния кодекс. С 14 гласа “за” и нито един “против” или “въздържал се” комисията отново подкрепи промените с гласовете на депутатите от ГЕРБ, ДПС и “Обединени патриоти”. Миналата седмица в понеделник президентът Румен Радев върна за ново обсъждане промените в Изборния кодекс. Това е 14 по ред вето на Радев. С него държавният глава настоя повторно да се обсъди високият праг на преференциите, както и да се изяснят критериите за поетапното въвеждане на машинно гласуване в избирателните секции. Радев оспори и текстовете, които дават възможност на избирателните комисии да приемат върнати от Върховния административен съд решения с обикновено мнозинство. Ще гласуваме “за” закона като цяло, но по отделните точки ще вземем своите отделни решения, заяви шефът на правната комисия и депутат от ГЕРБ Данаил Кирилов. Той припомни, че от ГЕРБ вече имат решение как да гласуват за преференцииите. И подчерта, че според него изкривяването на вота при преференциалното гласуване е вътре в самата листа. “Изкривяването на вота е вътре в отбора. Затова и намаляваме ние юристите в парламента. Явно не сме привлекателни”, коментира Кирилов. “Наслушахме се, че има противоконституционни промени в машинния вот. Ние затова сме в законодателната власт - за да коригираме грешки. Ще припомня, че когато Изборният кодекс се гласуваше на второ четене, всички партии бяхме единодушни по въпросите за машинното и дистанционното гласуване, макар сега някои от нас да отричат”, каза още Кирилов. “ДПС отново ще гласува “за” своите предложения. Мисля, че дебатът за преференциите много се измести”, заяви пък депутатът от ДПС Хамид Хамид. И отново лансира тезата на движението, че с новите промени се коригира неравнопоставеността между партиите и независимите кандидати, и се дава възможност и на българи, които не живеят у нас, да участват в тях.", "date": "2019.03.05", "title": "Правната комисия отхвърли ветото на президента върху Изборния кодекс (Снимки)"}
{"url": "https://www.24chasa.bg/novini/article/7330173", "text": "Мъж бе нахапан до смърт от лъв, затворен в семейния му дом в Източна Чехия, съобщи Би Би Си, цитирана от  Михал Прашек държал 9-годишен лъв и лъвица за разплод, но хищниците тревожели местните жители. Бащата на Прашек открил тялото му в клетката на лъва, като казал пред местни медии, че тя била заключена отвътре. Големите котки, които живеели в отделни помещения, били застреляни от извиканите полицаи. Според полицейски говорител това се наложило, за да извадят тялото на мъжа. Прашек (34 г.) купил лъва пред 2016 г., а лъвицата – миналата година. Той ги държал в саморъчно направени клетки в задния двор на къщата си в село Здехов. Мъжът бил глобяван в миналото за нелегален разплод, тъй като нямал разрешително за помещенията, в които били държани лъвовете. Спорът с властите обаче зациклил, тъй като Прашек отказвал да пусне когото и било в дома си. Липсата на алтернативни обекти в Чехия за лъвовете, както липсата на доказателства за проявена жестокост към животните били други причини, заради което не било прибегнато до насилствено преместване на големите котки. Прашек стана известен миналото лято, след като велосипедист се сблъска с лъвицата, която той извел с каишка на разходка. Полицията счете случая за пътен инцидент.", "date": "2019.03.05", "title": "Чех убит от лъв, който държал в двора си"}
{"url": "https://www.24chasa.bg/novini/article/7330204", "text": "Поради авария на магистрален топлопровод по ул. „ Отец Паисий“ между бул. „Тодор Александров“ и ул. „Пиротска“ се въвеждат промени в организацията на движение, съобщиха от пресцентъра на Столична община. От 4.30 часа на 6 март до 24.00 часа на 8 март ще бъде затворено за преминаване на моторни превозни средства пътното платно на ул. „Отец Паисий“ между бул. „Тодор Александров“ и ул. „Пиротска“. Трамвайна линия 20 ще се движи по скъсен маршрут от Депо Искър до Младежки Театър. Екипите на „Топлофикация“ са започнали работа и ще продължат и през нощта.", "date": "2019.03.05", "title": "Екипи на „Топлофикация“ отстраняват авария на магистрален топлопровод в София"}
{"url": "https://www.24chasa.bg/novini/article/7330145", "text": "Германският автомобилен гигант БМВ (BMW) \"ще трябва да обмисли\" преместването на производството на автомобили от марката \"Мини\" (Mini) извън Обединеното кралство в случай, че Великобритания напусне Европейския съюз без сделка, заяви във вторник членът на борда на компанията, отговарящ за марките \"Мини\" и \"Ролс Ройс\", Петер Шварценбауер, цитиран от телевизия Sky News. Петер Шварценбауер също така потвърди, че автомобилите \"Ролс Ройс\" ще продължават да се произвеждат във Великобритания, независимо от резултата от Брекзит, тъй като това е британска луксозна марка, уточнява  . От друга страна, той отбеляза, че сценарий без сделка ще бъде \"огромна тежест за марката \"Мини\" и германският автомобилен гигант може да се наложи да премести производството си другаде. В момента моделът \"Мини\" се произвежда в завода на БВМ в Коули - югоизточно от Оксфорд. През септември миналата година БМВ съобщи, че планира да затвори завода си в Коули за производството на \"Мини\" най-малко за един месец от 1-ви парил 2019-а година, подчертавайки, че е избрал този период, за да съвпадне с планираното от Великобритания напускане на ЕС (на 29-и март) и \"за да сведе до минимум риска от възможно краткосрочно прекъсване на доставките на автомобилни части в случай на Брекзит без сделка\".", "date": "2019.03.05", "title": "БМВ: Без Брекзит сделка може да изнесем производството на \"Мини\" извън Великобритания"}
{"url": "https://www.24chasa.bg/novini/article/7330237", "text": "В бизнес плана за 2019 г. на БДЖ е заложено капиталовите инвестиции за подобравяне на предлаганата услуга за превоз на пътници да бъдат в размер на над 71 милиона лева. От тях 65 млн. лв. са планирани само за подобряване на състоянието на подвижния състав, съобщиха от превозвача. Предварителните данни за 2018 г. в \"БДЖ - Пътнически превози\" ЕООД показват, че през 2018 г., приходите на дружеството се формират от 51 млн. лв. продажби, 10.4 млн. лв. компенсации и 175 млн. лв. субсидия, или общо 236.4 млн. лв., което е с 2.7 млн. лв. под планираните. Оперативните разходи са в размер на 215.2 млн. лв., с 10 млн. лв. по-малко от предвидените, като реализираната икономия е от разходи за външни услуги и енергия. Като резултат дружеството за първи път от 6 години ще излезе на нетна печалба, в размер на близо 1 млн. лв. Броят на превозените пътници се задържа за трета поредна година на нивото около 21 милиона /най-ниското за последните 10 години/, с леко увеличение от 184 хил. пътника, като разпределението на пътникопотока е - в дългите линии /транснационални маршрути/ - 26 влакови маршрута, които превозват 16 на сто от пътниците и осигуряват 49 на сто от приходите при среден приход от билет 9.64 лв.; - в крайградски линии до 100 км - 343 влакови маршрута, които превозват 38 на сто от пътниците и осигуряват 12 на сто от приходите при среден приход от билет 0.34 лв. Останалите 197 влакови маршрута превозват 46 на сто от пътниците и осигуряват 38 на сто от приходите, при среден приход от билет 1.27 лв. Капиталовата програма през 2018 г. изостава силно - от планирани над 46 млн. лв., за ремонтна дейност са изразходвани малко повече от 8 млн. лв., което е довело до добре известните проблеми с осигуряването на Графика за движение на влаковете. За 2019 г. капиталовите инвестиции са в размер на над 71 милиона лева, от които 65 млн. лв. само за подобряване на състоянието на подвижния състав. Тук са включени обществени поръчки за изпълнение на подемни ремонти на 20 локомотива и капитални ремонти на още 30 локомотива, както и стартиране на ремонта на дизеловите и електромотрисните влакове \"Сименс\". Предстои и оптимизиране на текущата програма за ремонт на вагони като е предвидено през годината да бъде извършен капитален ремонт на общо 61 вагона и среден ремонт на още 98 вагона. През 2019 г. е планиран ръст на превозените пътници с 2, на сто /545 хил./, което ще доведе до увеличение на директните приходите от продажби с почти 2 млн. лв. Субсидията по договора за обществената услуга с държавата се запазва в същия размер от 175 млн. лв. Планираните оперативни разходи също се увеличават с 3 млн. лв. до 218 млн. лв., основно поради увеличението на минималната работна заплата и цените на енергоносителите. Намалението на печалбата се компенсира от увеличението на приходите от продажба на неоперативни ДМА и отпадъчен скрап, в резултат на което нетната печалба се подобрява от 910 хил. лева за 2018 г., на 3.730 млн. лева по бюджет за 2019 г.", "date": "2019.03.05", "title": "БДЖ планира да инвестира 71 млн. лева \nв подобряване на услугата"}
{"url": "https://www.24chasa.bg/novini/article/7330249", "text": "Временно движението по път I-2 Русе – Разград в отсечката Русе-Бъзън е в една лента поради ПТП. Това съобщиха от пресцентъра на АПИ. Движението се регулира от пътна полиция.                                                                                                                                                                                                                                                                                                                       ", "date": "2019.03.05", "title": "Катастрофа ограничава движението по пътя Русе - Разград"}
{"url": "https://www.24chasa.bg/novini/article/7330203", "text": "Стартовите епизоди на пролетните праймтайм хитове на bTV бяха предпочетени от зрителите от всички възрастови групи „Гласът на България“, „Бригада Нов дом“, MasterChef България, „Смени жената“, „Комиците и приятели“ и „Столичани в повече“ бяха най-предпочитаните програми в развлекателните ТВ жанрове на старта на пролетния сезон, показват данните на ГАРБ* за февруари и 1 март. Всичките шоупрограми привлякоха повече зрители в сравнение с пролетните предложения на втория по гледаемост ТВ канал. През февруари bTV, като информационния източник с най-високо доверие, затвърди абсолютното си превъзходство и в новинарското и актуално съдържание. Най-рейтинговото шоу за пореден сезон – „Гласът на България“ – оглави класацията през февруари с рекордните над 1,4 милиона зрители и 49% дял от цялата аудитория, следвано от уникалния социален проект „Бригада Нов дом“. Сред десетте най-гледани развлекателни програми бяха още риалити хитът „Смени жената“, кулинарното шоу на добрия вкус - MasterChef България и емблематичната продукция на bTV „Комиците и приятели“. Най-предпочитаният сериал отново е турско заглавие – новата поредица „Майка“. Цялата класация вижте  . На 1 март най-успешният и дълго излъчван съвременен български сериал „Столичани в повече“ също направи силен старт – на 13-я си сезон, с нови интригуващи сюжетни линии и нов кмет на Извор. Почти 33% от всички зрители избраха първия епизод на комедийната поредица, в сравнение с 18,5%, които гледаха старта на предаването по Нова ТВ в часовия пояс 21,00 – 22,00 часа в петък. Предпочитанията на зрителите към телевизионното забавление миналия месец бяха сходни и сред публиката на възраст 18-49 г., както и сред младата аудитория между 18 и 34 г. Стартовете на праймтайм хитовете на bTV през февруари окупираха първите 4 позиции в групата 18-49, а сред младите зрители на възраст 18-34 г. най-предпочитаното шоу беше „Бригада Нов дом“:  Информационният лидер и източник на новини с най-високо доверие – bTV Новините в 19 часа – привлече средно над 1 милион зрители. Емисиите на bTV в 17 и 12 часа спечелиха по-голяма аудитория през февруари, отколкото централните новини на втория по гледаемост ТВ канал. bTV Новините в 19 ч. бяха предпочитаният източник на информация и сред зрителите на възраст 18-49 и 18-34. Сред топ 10-те програми във февруарската класация попаднаха и bTV Репортерите. Най-гледаните публицистични предавания през февруари бяха „120 минути“ и „Лице в лице. „Тази сутрин“ по bTV е единственият делничен сутрешен блок в топ 50, със средно близо 50% от всички пред ТВ екрана и с повече зрители от някои от ключовите праймтайм програми на Нова ТВ, като „Откраднат живот“ и Hell’s Kitchen. Сред топ 50-те програми за миналия месец беше също съботното издание на „Тази събота и неделя“. bTV продължава да бъде изборът на зрителите по отношение на новините и публицистиката и в началото на март. Специалното студио по повод националния празник 3-ти март привлече над 560 000 зрители, или близо 38% от всички пред ТВ екрана. По същото време отразяването на празника в ефира на Нова ТВ е било гледано от малко над 230 000 зрители (15,6% дял). Сред най-гледаните локални програми на bTV през февруари са още „Карбовски: Втори план“, „Шоуто на Слави“, „Папараци“, „Мармалад“ и „Търси се“. Тематичните канали bTV Media Group засилиха водещата си позиция миналия месец – 8,3% от всички зрители ги предпочетоха пред каналите на Нова ТВ (6,3% дял), като разликата е по-голяма сред млаките зрители на възраст 18-34 г.– 12,7% от тях избраха, съдържанието на bTV Action, bTV Comedy, bTV Cinema, bTV Lay и RING, а 6,9% предпочетоха каналите на Нова ТВ. bTV завоюва 35% дял от цялата аудитория миналия месец – двойно повече от дела на Нова ТВ в периода.", "date": "2019.03.05", "title": "bTV – отново без конкуренция на старта на сезона"}
{"url": "https://www.24chasa.bg/novini/article/7330258", "text": "Пакистанските власти арестуваха 44-ма заподозрени при операция срещу екстремистката групировка, обвинена за самоубийствения атентат в индийски Кашмир на 14 февруари. Това съобщи днес пред репортери пакистанският министър на вътрешните работи Шехрияр Африди, цитиран от ДПА и БТА. Министърът заяви, че има и командири сред арестуваните от групировката \"Джаиш е Мохамед\". Между арестуваните 44 екстремисти са братът, както и друг близък роднина на водача на \"Джаиш е Мохамед\" Маулана Масуд Азхар, каза Африди пред репортери в Исламабад. Индия заяви, че при нападението на 14 февруари атентатор самоубиец от групировката, която според Делхи действа от Пакистан, се е врязъл с кола-бомба в конвой на индийски паравоенни части, при което е убил 40 бойци. По-рано днес  Говорител на индийския военноморски флот отхвърли твърдението като фалшива пропаганда и дезинформация.", "date": "2019.03.05", "title": "Пакистан арестува 44-ма за самоубийствения атентат в Кашмир"}
{"url": "https://www.24chasa.bg/novini/article/7329744", "text": "„Над 1200 пропагандни материала са били публикувани всеки месец от Ислямска държава, което е накарало над 50 хиляди души, сред които и 5 хиляди европейци да напуснат дома си и да се присъединят към терора. В Комисията по вътрешен пазар приехме становище, с което правим така че терористичното съдържание онлайн да става все по-трудно достъпно до пълното му изчезване.“, коментира българският евродепутат Ева Майдел непосредствено след гласуването в понеделник, 4 март 2019 г. Това съобщиха от пресцентъра на ГЕРБ. В становището си Работната комисия по вътрешен пазар и защита на потребителите, на която Ева Майдел е член и докладчик по досието за групата на ЕНП, посочва важността на трансграничното сътрудничество. „Уебсайтовете в повечето случаи са достъпни от всяка точка на ЕС. Независимо дали сте в България, Испания или в Холандия - можете да влезете в почти всеки уебсайт. Следователно е много лесно съдържание на испански например, в което се обяснява организацията на терористичен акт, да бъде в холандски сайт, където шансовете да бъде открито от органите на реда да са по-малки поради езиковата бариера. В Комисията по вътрешен пазар подсилихме възможността която и да е страна членка, в случая Испания, директно да се свърже с уебсайта и да поиска премахване на съдържанието, като едновременно с това информира холандските органи на реда“, поясни българският евродепутат Ева Майдел (ГЕРБ/ЕНП). Становището на Комисията по вътрешен пазар ще послужи на Комисията по гражданските свободи като основа за допълнителни разисквания, след което ще бъде одобрена окончателната позиция на Европейския парламент. „Според проучване на Евробарометър над 65% от хората смятат, че интернет не е безопасно пространство, а над 90% от анкетираните са на мнение, че премахването на нелегалното съдържание е важна задача. В Европарламента работим за оправдаването на тези очаквания на гражданите“, добави още Майдел.", "date": "2019.03.05", "title": "Ева Майдел: Приехме мерки за борбата с терористичното съдържание онлайн"}
{"url": "https://www.24chasa.bg/novini/article/7329726", "text": "Замърсяването на въздуха отдавна е екологичен и здравен проблем - но сега на него трябва да се погледне и като на проблем с човешките права, заяви специалният докладчик на ООН за човешките права и околната среда. Замърсяването на въздуха води до 7 милиона случая на преждевременна смърт по света всяка година, включително на 600 000 сред децата, каза Дейвид Бойд. \"Нека поставим тези 7 млн. случая в контекст - това са повече смъртни случаи на година от тези от войни, убийства, туберкулоза, ХИВ, СПИН и малария взети заедно\", каза експертът на ООН в интервю за Фондация \"Томпсън Ройтерс\". \"Това е световна здравна криза, по която наистина трябва да се вземе отношение. Замърсяването на въздуха нарушава правото на живот, на здраве, правата на детето и нарушава правото на живот в здравословна и устойчива околна среда\", добави той. Съществуват обаче ясни решения на проблема, заяви той в свой доклад, представен вчера в Женева пред Съвета на ООН за правата на човека. В него той изброява набор от стъпки, които правителствата могат да предприемат, за да намалят замърсяването на въздуха. Макар и проблемът със замърсяването на въздуха да има опустошителни последици в световен мащаб, от които сред най-засегнатите да са маргинализираните слоеве на населението, Бойд, преподавател по право, политика и устойчиво развитие в Университета на Британска Колумбия, заяви, че проблемът на много места е бил подценен. Донякъде причината за това е, че най-видимата част от замърсяването на въздуха често пъти бива изчистена, но остава друга част от него, която е по-трудно забележима и поради тази причина по-лесно може да бъде пренебрегната. \"Взели сме отношение по някои видове замърсяване на въздуха на някои места, но голяма част от замърсяването на въздуха, с което си имаме работа днес, не може да бъде помирисана, не може да бъде видяна. Това са онези наистина микроскопични частици, които хората вдишват в своите дробове\", каза той. През последните 15 години обаче лекари и учени постигнаха напредък в установяването на това колко вредно може да бъде за здравето замърсяването на въздуха, водейки до проблеми от сърдечни заболявания и рак на белия дроб до неврологични разстройства, включително алцхаймер. Тъй като различните страни имат различни източници на замърсяване - електроцентрали на въглища в едни, мръсен транспорт или готвене на печки с комини в други - решенията във връзка с тази заплаха трябва да варират с оглед на конкретното място, но \"ние знаем кои са тези решения\", каза Бойд. Едно от най-важните е да бъде прекратено използването на електроцентрали на въглища, нещо, което богатите страни би трябвало да са в състояние да направят до 2030 г., заяви той. Страни от Канада до Великобритания вече се съгласиха да направят тази промяна, каза Бойд. В доклада си той излага стъпки, които държавите членки на ООН са длъжни да предприемат, \"за да изпълнят задълженията си по човешките права, като намалят замърсяването на въздуха до приемливи равнища\". Те включват наблюдение на качеството на въздуха, установяване на главните източници на замърсяване на въздуха, образоване и ангажиране на обществеността по въпроса за замърсяването на въздуха, както и въвеждане на законодателство, регулации и стандарти, които могат да бъдат прилагани, за да бъде ограничено замърсяването. Отделните страни трябва да разработят и свои национални планове за действие за качеството на въздуха, каза той. \"Силата на това да се подходи към проблема през призмата на човешките права е, че наистина може да послужи като катализатор за действие\", заяви Бойд. Вместо да бъдат оставяни отделните страни да решават дали искат да се заемат с проблема, това дава ясно да се разбере, че \"те безусловно имат правни задължения да се справят със замърсяването на въздуха\", каза той. \"Превръщането на това в човешко право може наистина да овласти милиарди хора по света, които се борят за правото си да дишат чист въздух\", добави Бойд. Ако правителствата предприемат действия за справяне със замърсяването на въздуха, те могат не само веднага да спасят човешки животи, но и по този начин да предприемат реални действия за ограничаване на климатичните промени, заяви той. \"Замърсяването на въздуха и климатичните промени са много тясно свързани. Ако бъде направено както трябва, предприемането на стъпки във връзка със замърсяването на въздуха може да бъде и предприемане на стъпки по въпроса за климатичните промени\", каза Бойд. Катарина Рол, изследовател в отдела на \"Хюман райтс уоч\" за опазването на околната среда и човешките права, заяви, че срещу някои правителства вече са заведени съдебни искове заради замърсяването на въздуха и в резултат те са били принудени да предприемат действия. По-голямото съсредоточаване на вниманието върху заплахите за човешките права от замърсяването на въздуха обаче може да допринесе за това правителствата да бъдат накарани да предприемат действия, преди още да са заведени дела, каза тя в интервю. \"Това, което искаме да направят правителствата, е да предприемат превантивни мерки, а не само да действат, когато бъдат съдени в съдилищата или когато хората започват да се разболяват\", заяви Рол.", "date": "2019.03.05", "title": "ООН: Трябва да погледнем на замърсяването на въздуха като заплаха за човешките права"}
{"url": "https://www.24chasa.bg/novini/article/7329729", "text": "Възрастен жител на пловдивското село Марково е задържан за отправена заплаха за убийство. Вчера 72-годишният криминално проявен извършител бил отведен за едно денонощие в Първо РУ. Срещу него е образувано бързо производство, след като сутринта, в Куклен, се заканил с физическа саморазправа на 55-годишен мъж. В хода на проверката на сигнала било установено, че пенсионерът съхранява в дома си ловна пушка, револвер и патрони от различен калибър, без необходимите разрешителни документи. С протокол незаконните оръжия и боеприпаси са иззети. Случаят е докладван в районната прокуратура.", "date": "2019.03.05", "title": "Задържаха мъж, заплашвал да убие друг в Пловдивско, в дома му открили оръжия"}
{"url": "https://www.24chasa.bg/novini/article/7329764", "text": "На 2 март, малко преди 18.30 часа в полицейското управление в Панагюрище бил получен сигнал за пътен инцидент в панагюрското село Оборище - ударили се два леки автомобила, след катастрофата единият от водачите напуснал местопроизшествието, съобщиха от пресцентъра на МВР. Автопатрул пристигнал на мястото за изясняване на случилото се, а малко по-късно на адрес в селото била открита и другата кола, участвала в инцидента - \"Мерцедес\" със софийска регистрация, собственост на 39-годишна, но управлявана от 31-годишния жител на селото. Когато полицаите предприели съставянето на акт, от къщата излязла столичанката и предложила на служителите две банкноти по 50 лева, за да \"забравят за случилото се\". Вместо това обаче жената се сдобила с бързо производство за предлагане подкуп на длъжностни лица.", "date": "2019.03.05", "title": "Жена предложила 100 лв. на полицаи, за да \"забравят\" за катастрофа в Оборище"}
{"url": "https://www.24chasa.bg/novini/article/7329779", "text": "Председателят на Европейския съвет Доналд Туск заяви днес, че външни влияния са отговорни за решението на Великобритания да напусне ЕС. Той направи този коментар по повод предложенията на президента на Франция Еманюел Макрон за промени в ЕС и за укрепването на Общността, предава БТА. Изцяло подкрепям начина на мислене на президента Макрон, посочи Туск. Нашата най-голяма свобода е демокрацията - свободата да избираме кой ни ръководи, докато външни сили опитват да повлияят на нашите решения във всички избори, цитира той изложението на френския президент. Има външни сили против ЕС, които се стараят - открито или тайно - да влияят на европейския демократичен избор и така стана с Брекзит и други европейски кампании, поясни Туск. Той предупреди, че това може да се случи отново на изборите за евродепутати през май. Затова призовавам всички, които ги е грижа за ЕС, да работят в тясно сътрудничество до изборите и след това. Не позволявайте политически партии, финансирани от външни и враждебни сили, да решават основните задачи пред ЕС и да определят ръководителите на общностните институции. Не можем да чакаме възраждането на Европа, то трябва да започне сега, добави Туск.", "date": "2019.03.05", "title": "Туск: Външни влияния открито или тайно повлияха за Брекзита"}
{"url": "https://www.24chasa.bg/novini/article/7329773", "text": "Европейската комисия приветства днес  и отбеляза, че самата тя е автор на повечето от изложените идеи. От 2014 г. председателят на ЕК Жан-Клод Юнкер и неговият екип работят за европейското възраждане, заяви говорител на институцията. В тези усилия имахме постоянната подкрепа на Франция и президента Макрон, добави той, цитиран от БТА. По неговите думи някои от идеите на Макрон съвпадат с предложенията на ЕК - за усилена охрана на външните граници на ЕС, за укрепване на агенцията за миграцията, за обособяването на общ бюджет за проекти в отбраната, за проверка на външните стратегически инвестиции, за защита на изборите от външно влияние и за пълна прозрачност на финансирането на партиите. Говорителят посочи също предприетите усилия за защита на интернет от разпространението на терористична пропаганда, въвеждането на правила за равно заплащане за еднакъв труд, действията в областта на енергийния преход. Той отбеляза, че ЕС вече разполага с агенция за храните. За европейското възраждане ЕК и Франция водят една и съща борба. Всяко обсъждане на възможността за преразглеждане на европейските договори е обща работа на държавите от ЕС, допълни говорителят. ", "date": "2019.03.05", "title": "ЕК подкрепя предложенията на Макрон за промени в Европейския съюз"}
{"url": "https://www.24chasa.bg/novini/article/7329789", "text": "Двадесет и един души пострадаха при челен сблъсък между два пътнически влака в южния чешки град Бърно тази сутрин, съобщи местната полиция, цитирана от ДПА и БТА. Нито един от ранените не е в тежко състояние. На около половината от пострадалите е оказана медицинска помощ в болница, каза говорителка на полицията. Сблъсъкът станал в района на централната железопътна гара на Бърно, в участък, където в момента се извършва голям ремонт. Полицията разследва дали катастрофата се дължи на техническа неизправност или на човешка грешка. Вчера петима души бяха ранени при железопътна злополука източно от Прага.", "date": "2019.03.05", "title": "Челен сблъсък между два влака в Чехия, 21 са ранени"}
{"url": "https://www.24chasa.bg/novini/article/7329790", "text": "Решението на американския президент Доналд Тръмп да лиши Турция от търговски преференции ще се отрази негативно на малкия и среден бизнес в САЩ, заяви днес турският министър на търговията Рухсар Пекджан, съобщава ТАСС. За съжаление даденото решение противоречи на нашата обща цел за постигане на равнище на стокообмен в размер на 75 милиарда долара. То също ще се отрази негативно на американския малък и среден бизнес, а също и на производителите, написа г-жа Пекджан на страницата си в Туитър, предава БТА. Пекджан подчерта, че Турция \"все още желае да постигне увеличение на обемите на двустранната търговия със САЩ, които тя смята за свой стратегически партньор\". По думите й през 2018 г. по равнище на износ на продукция в САЩ Турция е заела пето място. \"По искане на президента Тръмп търговският представител на САЩ обяви днес, че Съединените щати възнамеряват да отнемат статута на Индия и Турция на развиващи се държави, облагодетелствани от програмата за преференции\", се казва в комюнике на Службата на търговския представител на САЩ, цитирано от Франс прес. Системата на търговски преференции осигурява по-добър достъп до американския пазар, като допуска безмитен внос на някои стоки от страните, включени в програмата. Според Службата на търговския представител Турция не може повече да участва в тази програма, тъй като е достатъчно развита икономически. Прекратяването на търговските преференции ще влезе в сила най-малко 60 дни след като бъде уведомен Конгресът, както и правителствата на Индия и Турция, посочи Службата на търговския представител.", "date": "2019.03.05", "title": "Турция: Решението на Тръмп да ни лиши от търговски преференции ще се отрази негативно на САЩ"}
{"url": "https://www.24chasa.bg/novini/article/7329893", "text": "Астронавтката на НАСА Ан Макклейн е пораснала с пет сантиметра за три месеца престой на Международната космическа станция (МКС), предаде ТАСС., цитирана от БТА. \"Аз съм вече с почти два инча по-висока в сравнение с ръста ми при пристигането ми на МКС\", написа тя в страничката си в Туитър. От Японската агенция за аерокосмически изследвания ДЖАКСА съобщиха по-рано, че заради липсата на гравитация в космоса човек обикновено увеличава ръста си с 1-2 сантиметра. Понастоящем на борда на МКС са руският космонавт Олег Кононенко и астронавтите Ан Макклейн и Давид Сен-Жак от Канадската космическа агенция. Те се отправиха към МКС с пилотирания кораб \"Союз МС-11\" на 3 декември миналата година.", "date": "2019.03.05", "title": "Астронавтката Ан Макклейн пораснала с 5 см за 3 месеца в космоса"}
{"url": "https://www.24chasa.bg/novini/article/7328453", "text": "Седмицата, която приключва с 8 март, ще бъде ознаменувана с масови проверки в цялата страна на регионалните инспекции по опазване на околната среда. Те ще обикалят из магазините за цветя и пазарите. Целта е да се види доколко се спазва забраната за бране на защитени видове пролетни цветя от техните естествени находища. Сред защитените от Закона за биологичното разнообразие са редица пролетни цветя като кокичетата, минзухарите, игликите, перуниките и синчеца. Пролетната циклама и орхидеите също са забранени, но от Вашингтонската конвенция. Става въпрос обаче само за диворастящите, които не могат да се берат или изкореняват в техните естествени находища. Дори извън тях законът разрешава брането на цветя само за собствени нужди, но не и големи количества за продажба. Забраната не важи и за култивирано отглежданите цветя от същия вид. От миналата година в Закона за биологичното разнообразие има доста солени глоби за търговия със защитени видове цветя, които ще се прилагат сега за първи път за пролетните. За физическите лица глобите са от 100 до 5000 лв., но за юридическите стигат до 10 хил. лева при повторно нарушение. От 30 януари действа и заповед на министъра на околната среда и водите, с която се въвежда режим, ограничаващ брането на 24 вида лечебни растения. Сред тях са валерианата, мечото грозде, бял риган, момина сълза, жълт мак и др. Тази забрана също не включва събирането в малки количества за лични нужди, но не допуска търговията с тези билки.", "date": "2019.03.05", "title": "10 000 лева глоба за откъснато диво кокиче или минзухар"}
{"url": "https://www.24chasa.bg/novini/article/7329933", "text": "Районният съд във Варна постанови да бъде задържан под стража 41-годишният телефонен измамник Васил П. Той и съучастникът му, 30-годишният Мартин Д., който е под домашен арест, са действали от Румъния. На 27 февруари тази година възрастна жена от Варна е въведена в заблуждение, че помага на полицията да задържи опасни телефонни измамници. На мястото, където измамената изхвърлила поисканите 3700 лева от мним полицейски инспектор, се появил 64-годишният Йордан Й., който взел сумата. Чрез Васил, който действал като муле, двамата мошеници били разкрити от полицията. Мъжете се намирали в Румъния, откъдето ръководели измамата. След като влезли в страната през Дунав мост, Васил и Мартин били задържани и конвоирани до Варна. За Йордан Й. Районната прокуратура във Варна също внесла искане за определяне мярка за неотклонение \"Задържане под стража\". Съдът обаче не е уважил искането на обвинението и му взел най-леката мярка за неотклонение - подписка.", "date": "2019.03.05", "title": "Хванаха телефонни измамници, които действат от Румъния"}
{"url": "https://www.24chasa.bg/novini/article/7329936", "text": "Граничен пункт между Турция и северносирийския район Африн е готов и ще бъде отворен следващата седмица, съобщи турската министърка на търговията, предаде Ройтерс, позовавайки се на турската Анадолска агенция. Граничният пункт е наречен \"Маслинова клонка\" на военната операция на Турция, осъществена миналата година, за прогонването от Африн на сирийски кюрдски сили, смятани от Анкара за терористи, предава БТА. \"Нашият граничен пункт \"Маслинова клонка\" е завършен. Следващата седмица, дай Боже, ще започне да функционира\", каза Рухсар Пекджан. През ноември министърката заяви, че пунктът \"Маслинова клонка\" е вече отворен. Не е известно дали изказването й днес визира допълнителен пункт или повторното отваряне на същия, посочва Ройтерс. С откриването на пункта се ускорява проект, насочен към засилването на трансфера на хуманитарна помощ и оборудване.", "date": "2019.03.05", "title": "Отварят граничен пункт \"Маслинова клонка\" между Турция и сирийския район Африн"}
{"url": "https://www.24chasa.bg/novini/article/7329947", "text": ", предаде Асошиейтед прес. Финландският премиер Юха Сипиле каза, че подкрепя идеята на Макрон за един съюз, в който да има повече \"сигурност, устойчив икономически растеж и амбициозна климатична политика\". Хората имат нужда да видят, че \"ЕС е способен да взима решения и да ги прилага\", каза Сипиле, предаде БТА. Белгийският премиер Шарл Мишел също подкрепи призива на Макрон и каза, че той лично се надява на \"една Европа, която защитава свободата и демокрацията\". Германското правителство заяви, че е важно за проевропейските сили да формулират идеите си за бъдещето на ЕС. Германия обаче засега не даде оценка на отделни детайли от предложенията на Макрон за реформи на блока, отбелязва АП. \"Важно е за проевропейските сили да определят своите концепции преди европейските избори. Германското правителство подкрепя активна дискусия за посоката, по която да върви ЕС\", се казва в кратко изявление на правителството. Според Александър Гауланд от партия \"Алтернатива за Германия\" обаче предложенията на Макрон за обновяване на ЕС ще доведат веднага до повече правила и бюрокрация и ще ограничат още повече суверенитета на страните членки. Съоснователят на германската крайнодясна формация смята, че всичко това ще влоши още повече кризата в ЕС. Във Франция Жордан Бардела, който е начело на предизборната листа на крайнодясната партия Национален сбор, заяви, че Макрон е сам на европейската сцена и че той е ядосан на страните от Източна Европа, както и на Италия. Според Бардела френският президент се отнася към източноевропейските страни като че ли са луди, а към Италия - като че ли е националистически парий. \"Той е напълно сам в плановете си за федерална Европа, за европейско възраждане, докато всички народи на Европа искат да си върна властта и националния суверенитет\", каза Бардела пред телевизия Бе Еф Ем. В статията си Макрон отправя редица предложения, сред които за създаване на агенция за защита на изборите в страните членки от кибератаки и други манипулации. Той иска и забрана за финансиране на политическите партии в ЕС от чужди сили. По отношение на миграцията Макрон призовава за по-строг граничен контрол, за общи гранични сили и за общи правила за предоставяне на убежище. Той отправя апел Европа да оглави борбата срещу климатичните промени, като си постави цел за нулеви емисии на въглероден диоксид до 2050 г. и като намали употребата на пестициди наполовина до 2025 г. Пълният текст на статията на Макрон, предназначена за всички 28 страни членки на блока, може да бъде открит на страницата на френското президентство в линка https://www.elysee.fr/emmanuel-macron/2019/03/04/ pour-une-renaissance-europeenne. Там има превод на всички официални езици на страните членки, включително на български.", "date": "2019.03.05", "title": "Призивът на Макрон за ЕС получава подкрепа извън пределите на Франция"}
{"url": "https://www.24chasa.bg/novini/article/7329932", "text": "Кремъл определи днес американските разследвания по твърдения за руско влияние върху президента Доналд Тръмп като смехотворни, предаде ДПА. \"Има толкова много такива разследвания, че значението им девалвира\", заяви Дмитрий Песков, говорителят на руския президент Владимир Путин, цитиран от ТАСС. Правната комисия в Камарата на представителите в Конгреса на САЩ започна ново разследване във връзка с твърдения за сговор между щаба на Тръмп за президентските избори през 2016 г. и Русия, предава БТА. Комисията каза, че в рамките на разследването, което ще се фокусира също върху потенциална корупция и злоупотреби с власт, ще изиска документи от 81 физически и юридически лица, включително Доналд Тръмп-младши. \"Никое от предишните разследвания не даде каквито и да било сериозни, а само смехотворни резултати\", каза Песков и отказа за коментира конкретно разследването на Камарата на представителите. \"Това е изцяло американски въпрос\", допълни той. Тръмп и негови сътрудници са обект на няколко разследвания. Най-значителното от тях е това на специалния прокурор Робърт Мълър, съсредоточено върху намесата на Русия в президентските избори в САЩ през 2016 г. и нейните евентуални връзки с кампанията на Тръмп, припомня ДПА. Кога ще приключи разследването на Мълър остава неясно, макар то вече да доведе до обвинителни актове срещу хора от близкото обкръжение на Тръмп, в това число срещу неговия бивш личен адвокат Майкъл Коен и бившия шеф на кампанията му Пол Манафорт.", "date": "2019.03.05", "title": "Кремъл: Американските разследвания за руско влияние върху Тръмп са смехотворни"}
{"url": "https://www.24chasa.bg/novini/article/7329955", "text": "При средна цена 98.73 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /6 март/. Средната цена на пиковата енергия /9.00-20.00 ч./ e 103.75 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 93.71 лв. за мегаватчас. Най-ниската цена в рамките на днешната сесия, при утрешен ден на доставка, е 60.55 лв. за мегаватчас, достигната за 2.00-3.00 ч., а най-високата е 155.02 лв. за мегаватчас - за 8.00-9.00 часа. Данните от БНЕБ показват, че са продадени общо 21 581.90 мегаватчаса електроенергия. Енергийната борса вчера затвори при средна цена 93.38 лв. за мегаватчас. В сегмента \"пазар в рамките на деня\" за днес, 5 март, БНЕБ отчита до момента общ търгуван обем от 1733.10 MWh. Среднопретеглената дневна цена е 62.97 лева за мегаватчас.", "date": "2019.03.05", "title": "Енергийната борса затвори при средна цена 98.73 лева за мегаватчас"}
{"url": "https://www.24chasa.bg/novini/article/7329976", "text": "Двадесет и пет души бяха арестувани при антимафиотска операция в италианската провинция Трапани, в западната част на остров Сицилия, предаде ДПА, като цитира информация на карабинерите. Според агенция АНСА сред задържаните от италианската полиция са двама политици. Единият от тях е Паоло Руджирело - бивш депутат в регионалния парламент на автономна област Сицилия от левоцентристката Демократическа партия. Другият е бивш общински съветник в град Трапани, предаде БТА.  Руджирело се кандидатира без успех на парламентарните избори в Италия миналата година. Заподозрените са обвинени в няколко престъпления, включително членство в мафията, купуване на гласове и изнудване, се съобщава в изявлението на карабинерите. Разследването е разкрило също, че сицилианската мафия е проникнала за първи път на курортния остров Фавиняна. От заподозрените са конфискувани активи на стойност над 10 милиона евро, включително четиризвезден хотел на Фавиняна.", "date": "2019.03.05", "title": "25 арестувани при антимафиотска операция \nв Сицилия"}
{"url": "https://www.24chasa.bg/novini/article/7329158", "text": "Първата мултифункционална интелигентна улична лампа в Китай бе инсталирана на една от улиците в гр. Гуанджоу. Проектът има за цел да помогне в изграждането на 5G интелигентните градове на бъдещето, предава  Интелигентната улична лампа е с множество функции. Тя може да действа като камера за наблюдение, като базова станция, пътен знак и зарядно за телефони. Оборудвана е със сензорен екран, което позволява на пешеходците да проверят пътната обстановка, да се свържат с WIFI и да търсят информация за града. Гуанджоу е пилотен град за 5G мрежата и според местните власти интелигентните улични лампи ще осигурят най-доброто за изграждането ѝ. В момента някои от уличните лампи са оборудвани и с устройство за зареждане на електрически автомобили. Независимата иновативна технология е с мощност от 60 киловата, а капацитетът ѝ на зареждане може да достигне 80% за половин час.", "date": "2019.03.05", "title": "Гуанджоу се сдоби с първата мултифункционална интелигентна улична лампа"}
{"url": "https://www.24chasa.bg/novini/article/7329547", "text": "Около половин милион туристи от Русия всяка година идват в България. Около 50 хиляди българи пък ходят на почивка в Рисия. Това каза председателят на правителството на Руската федерация Дмитрий Медведев на откриването на Българо-руския бизнес форум в областта на туризма. Между Русия и България има туризъм и той е на доста добро ниво. Нашата обща култура и гостоприемството са основата за това. Значителна част руснаците, които идват в България, от тях имат недвижими имоти на крайбрежията – според различни оценки около 30 000 души. Добрата туристическа инфраструктура на добра цена и климатът привличат най-вече руските туристи. Сигурността също е много важна черта. С една дума – тук са създадени всички условия за добра и пълноценна почивка, включително и с деца, посочи още Медведев. Русия също има какво да предложи – Олимпиада, Световно по футбол, има много градове, където ходят туристи освен Москва. Искаме за нашите български приятели да разкрием цялата ни страна“, каза още руският премиер.", "date": "2019.03.05", "title": "Медведев: 500 хил. руснаци идват в България всяка година, 50 хил. българи ходят в Русия"}
{"url": "https://www.24chasa.bg/novini/article/7329498", "text": "40 сачми за отстрел на диви прасета са били извадени от пловдивчанката Росица Антонова при вендета между два ромски рода. 37-годишната й комшийка Магда Асенова пък вече не може да вижда с едното око, след като там попаднали оловни частици. Това се разбра в окръжния съд, където се гледа делото за   Обвиняеми са Румен Рангелов по прякор Лисана и баща му Рангел Рангелов-Рамадан. Синът е привлечен към наказателна отговорност за опит за убийство на 8 души, сред които и две деца, както и за незаконно оръжие. Рамадан пък е намушкал мъж, но успели да го спасят. Войната подпалила фаталната ромска красавица Недрет, която изневерила на мъжа си с Лисана. На въпросната дата свекър й Ариф Асан и роднината му Юсуф причакали Рамадан на ул. \"Латинка\". Той тъкмо се прибирал с буса от пазар, но бил принуден да спре, тъй като му препречили пътя. Младият мъж, известен като местния Дон Жуан, разбрал за нападението над баща си и започнал да гърми безразборно на улицата, ранявайки възрастни и деца. В залата днес психиатри бяха категорични, че Лисана не е бил уплашен, когато е стрелял по тълпата. Баща му пък не е бил афектиран, когато е пробол с нож опонента си. Процесът ще продължи, след като бъдат изслушани в залата важни свидетели, които в момента са в Германия.", "date": "2019.03.05", "title": "Лисана гърмял в Шекера като на сватба, не бил уплашен (Снимки)"}
{"url": "https://www.24chasa.bg/novini/article/7329186", "text": "На 5 март в Пекин започна годишната сесия на Общокитайското събрание на народните представители. На откриването китайският премиер Ли Къцян представи доклада за работата на правителството през миналата годината и плана за 2019 г., предаде  Как Китай, като втората икономика в света, ще успее на фона на сложната международна и вътрешна обстановка да запази стабилното си икономическо развитие? Как отварянето ще стимулира реформата, а реформата развитието? През 2018 г. въпреки безпрецедентната сложна международна и вътрешна ситуация новото китайско правителство постигна успех, изпълни основните цели и задачи за социалното и икономическо развитие за годината. Икономиката продължи да функционира в разумни граници, а структурата ѝ се подобрява непрекъснато. Китай се придвижи нагоре в международната класация за бизнес среда, а отварянето на страната към света се разширява всестранно. В доклада си китайският премиер Ли Къцян призна, че правителството е наясно с проблемите и предизвикателствата пред китайското развитие. Той заяви, че натискът от спад върху икономическото развитие тази година ще се увеличи. Това е доказателство, че в момента са налице някои сериозни проблеми, например по-слабите потребление и ефективно увеличаване на инвестициите, затруднения пред реалната икономика и финансирането на малките предприятия и частния сектор и др. В представения от премиера Ли Къцян доклад се поставят и основните цели за тазгодишното социално и икономическо развитие, които предвиждат 6 до 6.5% ръст на икономиката. В сравнение с миналата година, когато целта бе 6,5%, то за тази тя е по-гъвкава и реална. При определянето на конкретните задачи на правителството за тази година в доклада се набляга на ключовата роля на правителството като се подчертава, че трудностите пред развитието трябва да се разрешат чрез реформата и да се приспособят към развитието на пазара. В доклада се посочва, че в реформата на ключовите области трябва да се наблегне на противоречията и основните звена на икономиката, да се подходи равнопоставено към различните сектори. В доклада се посочва също, че Китай ще придвижи всестранното отваряне и в бъдеще ще го разшири, ще подобри структурата му и ще задълбочи реформата.", "date": "2019.03.05", "title": "Китайският премиер Ли Къцян представи програмата на правителството за 2019 г."}
{"url": "https://www.24chasa.bg/novini/article/7329575", "text": "В условията на санкции и много напрежение в многополюсния вече свят, ние успяваме с колегата Дмитрий Медведев да поддържаме прагматични работни отношения, каза Бойко Борисов при откриването на бизнес форум в областта на туризма, заедно с Дмитрий Медведев. Не трябва да се делим като нация на русофили и русофоби, нека си гледаме нашите български интереси, посочи той, цитиран от БТА. Има какво да предложим в културния, историческия и ако щете религиозния туризъм, каза Борисов. Въпреки трудните международни отношения ние успяваме да запазим един добър тон помежду си, посочи той. В 59 града имаме центрове за издаване на визи, за да се облекчат максимално туристите. Обсъждаме пускането на ферибота между Бургас и Новоросийск, която ще позволи на хората да идват с автомобилите и да карат дори покъщнина, каза Борисов. За да удържим на конкуренцията на Гърция и на Турция, трябва да се изчисли как да се подпомогне браншът за организираните туристи. Неслучайно на нашите спортни бази се подготвят и руски спортисти, каза премиерът. Ще се постараем да сме по-гъвкави. При тази конкуренция туристът избира най-добрата дестинация, каза Борисов. Нашата балансирана външна политика дава до голяма степен и сигурността на туристите, защото поддържаме добри отношение с различни държави, посочи българският премиер. С полицейските служби работим много преди да започне сезонът, за да обезпечим тази сигурност, каза още премиерът Борисов.", "date": "2019.03.05", "title": "Борисов: Обсъждаме пускането на ферибота между Бургас и Новоросийск"}
{"url": "https://www.24chasa.bg/novini/article/7329563", "text": "Да се стремиш към кметски мандат в недостъпни квартали, чиито избиратели са избягали другаде? Това е големият проблем, който трябва да решат кандидати в Диарбекир - център на населената предимно с кюрди югозточна част на Турция, по-малко от месец до местните избори. Община Сур - историческият център на Диарбекир, бе арена на стълкновения с тежка артилерия след подновяването на боевете през 2015 г. между турската армия и Кюрдската работническа партия /ПКК/ - групировка, определена като \"терористична\" от Анкара и западните й съюзници. Боевете опустошиха жилищата от базалтов камък, паметници на няколко века и разпръснаха жителите по четирите краища на окръга. Според ДИТАМ - център за социални изследвания, базиран в Диарбекир, 6000 семейства са напуснали шест квартала на община Сур, достъпът до които остава блокиран от полицейски бариери или бетонни блокове. Според Мехмет Качан, кандидат в квартал Фатихпаша за \"мухтар\" - нещо като квартален кмет, предизвикателството е огромно. Първата му мисия е да намери близо 4000-те избиратели, които могат да гласуват за него и са разпръснати из целия град. \"Там обикаляш от врата на врата, събираш адресите\", обяснява Качан. Този електротехник прекарва дните си в обикаляне от магазин на магазин в Диарбекир, за да намери лицата, регистрирани като жители във Фатихпаша. За това той се опира също на своята мрежа. \"Аз познавах мнозинството от жителите на квартала /.../ Някои се свързват директно с мен\", обяснява той за АФП. Избухването на насилие през 2015 г. стана след прекратяването на крехко примирие, което бе породило надеждата за изход от конфликта между турската държава и ПКК, отнел живота на над 40 000 души от 1984 г. насам. Боевете бяха съсредоточени в няколко града в Югоизточна Турция. Според няколко неправителствени организации десетки цивилни са били убити. След няколко месеца на ожесточени боеве в Сур турските сили за сигурност прогониха кюрдските бойци, но с цената на множество разрушения. Бяха предприети мащабни строителни работи, целящи възстановяване на цели квартали, и жителите все още на са получили разрешение да се върнат в шестте квартала. Повечето от жителите, които напуснаха, не са сменили адреса си с надеждата да се върнат един ден и с цел да продължат да получават парични помощи от държавата като помощи за наем на жилище или обезщетения за щетите, причинени на жилището им. Днес Качан има късмет: той попада в едно кафене на един от жителите, регистрирани във Фатихпаша. Селим Тюргюл е роден там през 1952 г. и се надява един ден да се върне. От своя бъдещ кмет очаква \"той да ни помага \". \"Ние все още имаме надежда да се върнем по домовете си. Ние искаме да се върнем в нашите къщи\", казва Тюргюл. Орхан Качан, друг бивш жител на Фатихпаша, също иска да се върне. \"Не можем да спасим нашите къщи. Държавата ги конфискува и ни забрани да ходим там. Ние искаме от нашите избраници да ни помогнат да се върнем по домовете си, да ни помогнат да възстановим нашите квартали, да живеем в мир\", обяснява той. Осъзнаващ важността на това искане за избирателите от Фатихпаша, Мехмет Качан го е включил в центъра на своя проект. \"Хората са пръснати навсякъде в града, те изпитват трудност да посрещат нуждите си, те дори не могат да плащат вече сметките си\", казва той. \"Това, което хората искат, е нашият квартал да стане отново това, което беше, да намерим отново нашите съседи, всичко да стане отново, както преди\", добавя той. Метин Арслан, музикант по професия и кандидат за кмет в квартал Саваш, също води кампания, както може, обхождайки кафенетата и магазините, за да намери близо 1800-те жители, които все още официално се водят като живущи там. Но според него да се правят предизборни обещания се оказва по-трудно. \"Не мога да им давам обещания за един квартал, който не съществува вече, иначе щях да имам предложения, които да направя\", казва той. \"Ако имаше квартал, щеше да има улици, които да обикалям, хора, с които да се срещам, проблеми за решаване\", добавя той. \"Има толкова много за правене и просто няма квартал. Какво да направиш?\" (От БТА)", "date": "2019.03.05", "title": "Диарбекир: предизборна кампания в квартали фантоми"}
{"url": "https://www.24chasa.bg/novini/article/7329622", "text": "Социална кохезия е ключовият термин за днешна Европа, коментира днес експертът Мирослав Попов на пресконференция в Националния пресклуб на БТА. Той отбеляза, че успешните общества в Европа са тези, които са поддържали високи равнища на социална кохезия. Според него \"ножицата\" в развитието е заплаха за самата Европа, защото перифериите се чувстват пренебрегнати и понякога изиграни. Попов посочи, че днешна Европа има нужда и от социална политика, и от политика по образованието, но най-вече се нуждае от аналитичен подход към самата себе си. Европа сякаш си забрани да мисли аналитично върху това, което се случва, като че ли се наложи един антианалитичен подход към европейските проблеми, коментира той. Попов смята, че трябва да се въоръжим с търпение и воля за проучване на нещата и представите, че с магическа пръчка могат да се променят нещата, са далеч от истината. Според Попов Европа е пред голяма криза на недоверие към евроинституциите. Той каза, че, от една страна сме свръхинформирани за дейността им, а от друга - базисни решения някак си остават в сянка. Той прогнозира, че вижданията на ултраглобалистите и национално ориентираното виждане ще се сблъскат и на евроизборите, а и през следващите пет години на Европейския парламент, който ще бъде избран. Финансовият анализатор Кольо Парамов коментира, че кражбата у нас в последните 30 години е станала \"повсеместна и неконтролируема\". Според него в крайна сметка у нас пет хиляди души са обогатени до безкрайност срещу 5 милиона, които едвам свързват двата края. Парамов смята, че Европа е пред прага на тежки вътрешни колизии. Според него Европейският парламент ще бъде осигурен с коренно различен тип депутати, а не типичните партийци.", "date": "2019.03.05", "title": "Анализатори: Социална кохезия е ключова дума за днешна Европа"}
{"url": "https://www.24chasa.bg/novini/article/7329612", "text": "Русия се надява, че сирийската опозиция ще съдейства за най-скорошното създаване на конституционна комисия за Сирия, заяви днес руският министър на външните работи Сергей Лавров, цитиран от ТАСС, съобщи БТА. \"Ценим вашето желание за търсене на решения. Смятаме, че и вие, и другите представители на сирийската опозиция ще съдействат за най-скорошно сформиране на конституционен комитет\", каза Лавров на среща в Рияд с ръководителя на Сирийския комитет за преговорите Насър ал Харири. \"Разчитаме, че отговорните опозиционери ще подкрепят оказването на съдействие от страна на международната общност на сирийците не само във вид на хуманитарна помощ, а и в създаването на елементарни условия за живот - водоснабдяване, електроснабдяване, образователни и медицински услуги - което би позволило на бежанците и разселените да се завърнат по домовете си\", подчерта Лавров. Руският външен министър съобщи, че е обсъдил тези въпроси вчера и със саудитския си колега Адел ал Джубейр. \"Срещнахме разбиране по всички основни теми\", отбеляза Лавров.", "date": "2019.03.05", "title": "Лавров: Сирийската опозиция да помогне за \nсъздаването на конституционен комитет"}
{"url": "https://www.24chasa.bg/novini/article/7329610", "text": "Апелативният съд във Варна потвърди първоначалната мярка за неотклонение \"задържане под стража\", определена миналата седмица спрямо Борислав Николов,  От самото начало на разследването адвокатът на Борислав твърди, че няма категорични доказателства, които да го свързват с убийството на съпругата му, но тези аргументи не бяха споделени от Апелативния съд. В семейството имало проблеми, довели до решение за разтрогване на брака, а първото дело било насрочено за 26 февруари тази година. Два дни преди това, скандалът между тях за имущество, което обвиняемият искал да изнесе от общия им дом, прераснал в побой над 40-годишната жена. Според защитата на Борислав, той й ударил само три шамара, повикал майка си, за да му помогне с багажа и двамата напуснали жилището, като оставили сама пребитата жена. В хода на първоначалните следствени действия бил разпитан и хазяинът, на когото пострадалата жена се оплакала, непосредствено след побоя. На следващия ден майката на убитата подала сигнал в Първо РУ на МВР - Варна. Органите на реда успели да влязат в заключеното жилище през балкона и открили тялото на жената. Експерти твърдят, че масивен кръвоизлив в мозъка е причината за смъртта на съпругата. Установени били и множество кръвонасядания по кожата на лицето и по тялото. По делото срещу Борислав бяха представени протоколи за предупреждение по закона на МВР, с които органите на реда са правили опити да възпират агресията на обвиняемия спрямо жена му, която от своя страна е подавала, а след това оттегляла жалбите си в полицията за насилие. Съдебната експертиза е установила, че обвиняемият е с лабилна психика, че е склонен към насилие и агресия.", "date": "2019.03.05", "title": "Оставиха в ареста Борислав, който уби жена си във Варна"}
{"url": "https://www.24chasa.bg/novini/article/7329415", "text": "Вокалистът на \"Продиджи\" Кийт Флинт се самоуби дни след раздялата с жена си и обявяването на къщата си за продан. Последно, 48 часа преди смъртта, певецът е забелязан на 5-километрово бягане, пише \"Дейли мейл\". Кийт бе открит мъртъв в имението си, близо до Дънмоу, Есекс, около 8 часа сутринта в понеделник.  . Три години по-рано вокалистът на \"Продиджи\" заявил в интервю, че не е спестявал за нищо и когато дойде краят, ще отнеме живота си. На последните снимки на музиканта от 5-километровото тичане той изглежда в много добра форма. При бягането си в събота в парка \"Челмсфорд\" той поставя собствен рекорд с време от 21 минути и 22 секунди.  Друг бегач в състезанието сподели кадър с Кийт от маратона с думите \"Тъжна новина за Кийт Флинт - само два дни, след като изглеждаше в страхотна форма и състояние на духа\". Твърди се, че певецът е изпаднал в депресия, след като се е разделил със съпругата си - японската диджейка Муами Кай. Това го накарало и да обяви къщата си в Есекс за продан. От Sun добавят, че раздялата с жена му може да го е тласнала към наркотиците отново. Приятели на звездата се притеснявали, че той няма да стигне 40-те заради дрогата. Флинт бил пристрастен към канабиса, кокаина и огромни количества алкохол, преди да започне да приема хапчета, отпускани с рецепта. Самият Кийт признава, че се е чувствал убийствено тогава, но заявява, че не би могъл да го преживее, обяснявайки, че бил \"страхливец\". Музикантът искал да продаде и пъба \"Кожената бутилка\" в Плешей, Есекс, след като противници на лова бяха обсадили мястото. През 2015 г. в откровено интервю за списание FHM, типично в негов стил, Флинт казва: \"Винаги съм имал това чувство вътре в мен, че когато дойде краят ми, ще се самоубия. Кълна се в Бог, че това не е самоубийство, а позитивно нещо. Не се страхувам от това кой съм. Искам само като се обърна назад да знам, че съм изживял живота си така, както аз считам за пълноценно. Това е всичко. Щастливи дни\". Полицията откри вокалиста на \"Продиджи\" в безсъзнание, а парамедици се бориха за живота му, но неуспешно. Съпругата на Кийт казва, че се е опитвала да го държи на страна от наркотиците. Очаквано тя в момента се намира в Япония заради нейни участия покрай Нова година.", "date": "2019.03.05", "title": "Вокалистът на \"Продиджи\" се състезавал на 5 км 48 часа преди да се самоубие"}
{"url": "https://www.24chasa.bg/novini/article/7329625", "text": "Неотдавна сръбското правителство пусна новината, че в страната почти са изкоренени екстремните нива на бедност, но именно според данните на правителството половин милион души в страната живеят с по-малко от 400 динара дневно /около 3,4 евро/. Те нямат достатъчно пари за основни нужди, докато броят на крайно бедните не намалява години наред, съобщава телевизия N1, цитирана от БТА. Крайната бедност означава човек да няма пари дори за хляб, това са предимно бездомниците. Абсолютната бедност е всяко лице, което няма 12 хиляди динара /около 100 евро/ месечно, т.е не може да задоволи основни нужди за храна, дрехи, да си плати сметките. В тази категория са четричленни семейства, които нямат доходи над 32 000 динара /271 евро/, заяви журналистка от \"Данас\" в предаване на канал N1. Буквич уточни, че крайната бедност в Сърбия не е изкоренена. Това са около 0,1 процента, тук са хората, кото нямат пари дори за хляб. Но тази крайна бедност ние имахме и преди 18 години. Същевременно абсолютно бедните в Сърбия са половин милион или 7,3 процента. Това са хората, които живеят с около 400 динара дневно /около 3,4 евро/, посочи журналистката. Тъй като в Европа не съществува разделение на крайно и абсолютно бедни, а има само крайно бедни, тук е станало объркване, тъй като Световната банка е публикувала данни, че в Сърбия крайно бедните са 7,2 процента, посочи журналистката от \"Данас\". Тя добави, че абсолютната бедност в Сърбия е намаляла с един нюанс през изминалите години. Преди 12 или 13 години тя е била 8,8 процента, през 2008 г. - 6,1 процента, а последните данни са за 7,2 процента. Една от причините за бедността е това, че от 2014 г. до 2017 г. Сърбия е била напусната от 117 хиляди души, посочи още журналистката от вестник \"Данас\".", "date": "2019.03.05", "title": "Половин милион в Сърбия живеят много бедно"}
{"url": "https://www.24chasa.bg/novini/article/7329615", "text": "По улеснена процедура ще се отпускат руски пенсии за българите, работили в Русия. Това беше договорено от социалния министър Бисер Петков и руския му колега Максим Топилин, част от гостуващата у нас делегация, ръководена от премиера Дмитрий Медведев, предаде  Двамата министри подписаха Протокол за изменение и допълнение на Договора за социална сигурност между двете страни. В него се посочва, че при преценка на правото на пенсия България и Русия ще могат да зачитат осигурителен стаж, придобит в трети страни, с които имат сключен международен договор. По този начин се разширява закрилата за осигурените лица и се дава възможност те да придобият право на пенсия в случаите на недостигащ осигурителен стаж. Договорът за социална сигурност между България и Русия се изпълнява от 2010 г. С него се гарантират социалните права на около 300 000 български граждани, живели и работили на територията на бившия СССР и днешна Русия.", "date": "2019.03.05", "title": "Отпускат по-лесно руски пенсии за българите, работили в Русия"}
{"url": "https://www.24chasa.bg/novini/article/7329620", "text": "Окръжна прокуратура – Благоевград е предала на съд П. Д. за предизвикано пътно-транспортно произшествие със загинал пешеходец, съобщиха от държавното обвинение. Д. често пътувал с лекия си автомобил до работното си място – казино в с. Кулата, община Петрич, където работил като крупие. Вечерта на 6 март 2017 г., както обикновено, той тръгнал за работа, като заедно с него в колата му се возел негов колега. Около 20:44 ч те се намирали на главен път Е-79, преди пътен възел \"Брежани\". Въпреки наличието на пътен знак В 26 – забранено движението със скорост по-голяма от 60 км/ч, обвиняемият се движил с 96,3 км/ч. В един момент, в осветеното пространство на дългите светлини, пред автомобила се оказала пешеходката Р. С. Жената била употребила значително количество алкохол и се движела пеш от с. Черниче, тъй като автомобилът й аварирал със спукана гума. Възприемайки пресичащата жена като опасност, обвиняемият Д. взел решение да отклони автомобила вляво. Въпреки това колата ударила движещия се пешеходец в лентата към град Сандански. Последвали удари на тялото на Р. С. в предния капак на МПС, челното му стъкло, отхвърлянето и падането му върху асфалтовата настилка. Обвиняемият Д. спрял автомобила, тъй като усетил удара и с приятеля му слезли от колата. Установили счупване на предното панорамно стъкло, дясното огледало за обратно виждане, вдлъбнатина на капака и паднал преден регистрационен номер. Взели го и продължили за с. Кулата. По-късно пострадалата Р. С. била намерена върху допълнителна лента за включване от с. Черниче към главен път Е-79, за което бил подаден сигнал. Пристигналият на място екип за спешна медицинска помощ транспортирал жената до МБАЛ - Благоевград, където впоследствие тя починала. Пристигайки в с. Кулата, колегата на обвиняемия научил от интернет медии за ПТП с пострадала жена, станало на място, на което двамата усетили удар. П. Д. сигнализирал за случилото се на телефон 112, изчакал пристигането на служителите на полицията, като оказал пълно съдействие и доброволно предал автомобила. Предстои делото да продължи в съда.", "date": "2019.03.05", "title": "Шофьор на съд за смъртта на пешеходка на пътя за Гърция"}
{"url": "https://www.24chasa.bg/novini/article/7329614", "text": "Охранител от УМБАЛ Бургас е бил нападнат от агресивен пациент със счупена ръка през нощта на 4 март, съобщиха от полицията. Сигнал за инцидента е приет в  22.40 ч. Минути по-рано в болницата пристигнал млад мъж със счупена ръка и потърсил помощ. Бургазлията е насочен за прием в отделението по \"Травматологията и ортопедия\". От там пък го пратили на снимка, но докато чакал пред Рентгенологията пациентът се изнервил и силно ударил с глава 50-годишния охранител на болницата. За щастие служителят се отървал с лека телесна повреда. Буйният пациент е  задържан за срок от 24 часа, образувано е бързо полицейско производство. ", "date": "2019.03.05", "title": "28-годишен удари охранител в бургаска болница, изнервил се от чакане"}
{"url": "https://www.24chasa.bg/novini/article/7329645", "text": "Общински съветник в Чепеларе почина скоропостижно от усложнения на онкологично заболяване. 40-годишният Кирил Кондакчиев бе общински съветник от ГЕРБ в настоящия мандат. Заради тежкото заболяване, с което се бореше години наред, Кондакчиев ходеше редовно с инвалидната си количка на заседания на местния парламент и на две от комисиите в ОбС. По негова инициатива в началото на мандата се създаде фонд за подпомагане на хората в неравностойно положение в общината. Кондакчиев бе ски учител. Предстои ОИК-Чепеларе да оповести кой ще замести Кондакчиев, който бе избран от ПП ГЕРБ в местния парламент. Предстои да се изчислят преференциите и местната ОИК да оповести официално кой заема мястото на Кондакчиев.", "date": "2019.03.05", "title": "Внезапно почина общински съветник в Чепеларе"}
{"url": "https://www.24chasa.bg/novini/article/7329647", "text": "В Санкт Петербург по обедно време: певица започва да пее съветски песни, а двама танцьори танцуват пред около 50 седнали по масите пенсионери. Ресторант \"Добродомик\" предлага храна за възрастните хора, силно засегнати от предизвикващите все по-голямо недоволство в Русия социални трудности. През последните седмици улиците на втория най-голям град в Русия са покрити с лед и затрупани с няколко метра сняг, което затруднява придвижването. Въпреки това ресторантът продължава да е пълен. \"Цените се покачват постоянно. По тази причина това кафе е една изключително добра идея\", казва 72-годишната Рима Анциферова. Нейната месечна пенсия е 10 000 рубли, което се равнява на 135 евро. Като се приспаднат местните данъци и лекарствата, й остават около 40 евро, с които да живее. \"Наскоро се покачиха цените на транспорта\", добавя тя. \"Добродомик\" бе отворен тази зима в центъра на Санкт Петербург от бизнесдамата Александра Синяк и съпруга й Евгений Гершевич с цел \"да се отблагодарят на възрастните хора\". Вечер той е нормален ресторант, но между 12:00 на обяд и 16:00 ч. близо 300 възрастни хора (преобладаващо жени) идват от всички краища на града, за да се нахранят с топла храна и да си поговорят. След напредъка от първото десетилетие на този век, покупателната способност на руснаците от пет години постоянно намалява и тенденцията продължава, въпреки икономическото възстановяване след рецесията от 2015-2016 г. При преизбирането си за четвърти мандат преди една година президентът Владимир Путин обеща да намали наполовина ширещата се в страната бедност. Малко по-късно обаче правителството му обяви увеличаване на размера на ДДС и покачване на пенсионната възраст, което бе посрещнато изключително негативно на фона на недоимъка, в който живеят възрастните хора. \"Никога ситуацията не е била толкова тежка за населението като днес. Във всички сфери финансовото бреме става все по-тежко\", казва икономистът Игор Николаев, директор на Института за стратегически анализ ФБК Грант Торнтън. В една страна, където средната пенсия е по-малка от 200 евро, отчаянието проличава в резултатите от социологическите проучвания. Според независимия център Левада 61 процента (в сравнение с 56 процента през 2015 г.) от руснаците се срамуват от \"вечната бедност и несигурност\" в страната им. Броят на руснаците, които гледат песимистично на положението в страната (45 процента), за първи път от края на 2013 г. е по-голям от този на оптимистите. По данни на Левада изключително високият през последните години рейтинг на Владимир Путин се е понижил през януари до 64 процента, което е най-ниското му ниво след анексията на Крим през 2014 (за сравнение: преди година той бе 80 процента). \"Недоволството се възцари в провинцията\", която обикновено е по-лоялна, отбелязва директорът на Левада Лев Гудков. \"То е свързано с отказа на държавата да предостави социални гаранции, с намаляването на предназначените за населението фондове с цел осъществяването на геополитически проекти и с понижаването на реалните доходи\", . Последните са спаднали, според него, с от 11 до 14 процента след 2014 г. и провокираната от анексията на Крим \"еуфория\". \"Това създава затруднения за хората със средни доходи\". По време на обръщението си към парламента в средата на февруари Владимир Путин изрази безпокойство от бедността, засегнала близо 19 милиона души, и обяви отпускането на социални помощи от над 1,3 милиарда евро, обещавайки на руснаците подобряване на положението им \"още тази година\". В краткосрочен план обаче руснаците стават свидетели единствено на увеличаването на цените, особено на тези на хранителните стоки, и на повишаването на ДДС от 18 на 20 процента от 1 януари. Инфлацията достигна през януари 5 процента на годишна основа, а при плодовете и зеленчуците - дори 7,3 процента. В ресторант \"Добродомик\" в Санкт Петербург Галина Михалина сочи към пенсионерите, които като нея се възползват от безплатния обяд: \"Вижте, всички тези хора изобщо не приличат на маргинали\". 73-годишната бивша инженерка получава месечна пенсия от 12 000 рубли, равняващи се на около 160 евро. Наскоро пенсията й е била увеличена с 1000 рубли. \"Благодаря, но цените растат два-три пъти по-бързо\". \"Тъжно е да си работил цял живот и да си принуден да се радваш на благотворителен обяд\", казва с огорчение пенсионерката, която \"се колебае понякога дали да си купи хляб\". \"Нашето поколение има комплекси, не се чувствам много приятно, че ям благотворителна храна: предпочитам да давам, а не да взимам, но такъв е животът\".", "date": "2019.03.05", "title": "В Русия се надига гняв срещу \"вечната бедност\""}
{"url": "https://www.24chasa.bg/novini/article/7329652", "text": "Хиляди привърженици на опозицията обградиха днес албанския парламент с искане за оставка на правителството и предсрочни избори, предаде Асошиейтед прес. Демонстрантите обвиняват кабинета в корупция и връзки с организираната престъпност, предаде БТА. Сградата на парламента в Тирана е заобиколена от стотици полицаи и бодлива тел. Депутатите от опозицията, водена от дясноцентристката Демократическа партия се оттеглиха от участие в работата на парламента. При последните демонстрации протестиращите хвърляха димки и твърди предмети, а полицията отговори със сълзотворен газ. Опозицията не се вслуша в скорошните призиви на Европейския съюз, САЩ и международни организации да започне диалог с политическите си противници. Управляващите социалисти на премиера Еди Рама имат 74 места в 140-членния парламент. Албания се надява да започне присъединителни преговори с ЕС през юни.", "date": "2019.03.05", "title": "Хиляди протестират край албанския парламент с искане за предсрочни избори"}
{"url": "https://www.24chasa.bg/novini/article/7329641", "text": "17-годишно момиче от София и 16-годишен велинградчанин са задържани за кражбата на 5200 лв. и марков алкохол от бар във Велинград, съобщиха от полицията. Тийнейджърите проникнали в заведението в понеделник през нощта, през незатворен прозорец на ресторант, към който бил барът. След като открили парите, те взели и няколко бутилки уиски и изчезнали от местопрестъплението. След подаване на сигнала за кражбата за разкриването на извършителите бил сформиран оперативен екип от местното полицейско управление във Велинград. Само за няколко часа криминалистите успели да влязат в дирите на двамата непълнолетни крадци, които били открити и задържани. У тях е била намерена и част от плячката им.", "date": "2019.03.05", "title": "Непълнолетни момиче и момче отмъкнаха 5200 лв. от бар във Велинград"}
{"url": "https://www.24chasa.bg/novini/article/7329684", "text": "Двама шофьори, предложили подкупи на полицейски служители, са задържани в Пловдив, съобщиха от пресцентъра на МВР. Около 22.40 часа на 1 март, на ул. \"Стойчо Мушанов\", автопатрул на Четвърто РУ спрял лек автомобил, управляван от 22-годишен, който за да осуети полицейската проверка подхвърлил в служебния автомобил 90 лева. Униформените незабавно уведомили за случилото се в районното управление, а младежа задържали до идването на оперативната група. На местопроизшествието бил извършен оглед, банкнотите са иззети. Към 9 часа в неделя подобни действия предприели и колегите им от Шесто РУ спрямо 53-годишен водач на лек автомобил \"Опел\". На ул. \"Ландос\" той предложил 10 лева на проверяващите го пътни полицаи, за да избегне санкциониране. Срещу извършителите са образувани бързи производства. Уведомена е окръжната прокуратура.", "date": "2019.03.05", "title": "Задържаха двама шофьори в Пловдив, предложили подкуп на пътни полицаи"}
{"url": "https://www.24chasa.bg/novini/article/7329689", "text": "Александър Николов е назначен от днес за заместник-директор на АЕЦ \"Козлодуй”, съобщи Нова телевизия. Той е работил 27 години в атомната централа. Бил е изпълнителен директор, заместник изпълнителен директор, директор на дирекция “Производство”, ръководител на управление “Експлоатация”, допълниха от АЕЦ „Коздлоуй”. През годините е заемал и други ръководни и оперативни длъжности, сред които дежурен инженер на блок, главен дежурен на АЕЦ, главен технолог “5, 6 блок”, ръководител на направление “Експлоатация”, главен инженер на Електропроизводство-2, ръководител на направленията “Инженерна поддръжка”, “Инженерно осигуряване” и “Инженерно-техническо осигуряване”. През последните 4 години е работил в Института за ядрени изследвания и ядрена енергетика към БАН. Александър Николов е завършил специалност “Топло- и ядрена енергетика” в Технически университет – София. Има допълнителна мениджърска квалификация по “Организация и управление на бизнеса” и “Индустриален мениджмънт” от Стопанска академия “Д. А. Ценов”, Свищов. Завършил е и редица международни квалификационни курсове – “Мениджмънт на големи проекти” в Мадрид, Испания; “Експлоатационна безопасност на атомни централи” в Карлсруе, Германия; “Експлоатационна безопасност на АЕЦ” в Токио, Япония; “Експлоатация на АЕЦ – надеждност и безопасност” в Чикаго, САЩ, и др.", "date": "2019.03.05", "title": "Александър Николов е назначен за заместник-директор на АЕЦ \"Козлодуй”"}
{"url": "https://www.24chasa.bg/novini/article/7329698", "text": "87-годишен мъж е задържан в полицейския арест, прокуратурата му е повдигнала обвинение и е удължила мярката му за задържане до 72 часа. Според първоначалните данни, на 2 март около 15.30 часа в село Ставерци, той е произвел изстрел с пушка към 64-годишен. Пострадалият е починал на място. Местопроизшествието е посетено от полицейски служители, извършен е оглед. Оръжието е предадено на служителите на реда, предстоят експертизи. Уведомен е прокурор при Окръжна прокуратура - Плевен. По случая е образувано досъдебно производство за престъпление по чл. 115 от НК. Работата продължава под контрола и ръководството на прокуратурата.", "date": "2019.03.05", "title": "87-годишен застреля с пушка 64-годишен в село Ставерци"}
{"url": "https://www.24chasa.bg/novini/article/7329700", "text": "Имената на лауреатите на Нобеловата награда за литература за 2018 и 2019 година ще бъдат обявени през месец октомври тази година, съобщиха световните агенции. Те цитират интервю на постоянния секретар на Шведската академия Андерс Улсон пред вестник \"Дагетс нюхетер\". Връчването на високото отличие ще се състои съгласно традицията на 10 декември. \"През тази година ще има две Нобелови награди, както се надявахме и те ще бъдат обявени от Шведската академия\", заяви Улсон след проведената среща с Нобеловия фонд. По-рано от Нобеловия фонд бяха съобщили, че отличието ще бъде присъдено \"когато Шведската академия възвърне доверието в нея, след скандалите, които възникнаха в нейните редове\". При това беше подчертано, че Шведската академия не е единствената институция, която може да определи новия лауреат, а фондът получи предложения и от \"алтернативни институции\", които биха се справили с отговорната задача. В средата на месец април миналата година Шведската академия получи резултатите от разследването, поръчано от нея относно обвиненията на 18 жени за сексуални посегателства от страна на известния културен деец Жан-Клод Арно. Той е съпруг на поетесата Катарина Фростенсон, която бе избрана в академията през 1992 година. Разследването установи също, че някои от академиците са нарушавали строгото правило да не разгласяват предварително имената на Нобеловите лауреати за литература преди официалното съобщение.", "date": "2019.03.05", "title": "Нобеловите награди за литература за 2018 и 2019 г. ще бъдат връчени на 10 декември"}
{"url": "https://www.24chasa.bg/novini/article/7329685", "text": "На 3 март към 6.15 часа в полицията бил получен сигнал за възникнал конфликт за паркомясто на пазара пред стадион в Плевен, при който 53-годишен мъж е пострадал сериозно и е откаран в болница. На място пристигналият полицейски екип извършил оглед, иззета е метална лопата със счупена дръжка. Задържан е извършителят - 22-годишен от Буковлък. По случая е образувано досъдебно производство за престъпление по чл. 129, ал. 1 от НК. Разследването продължава под наблюдението на прокуратурата.", "date": "2019.03.05", "title": "Двама се биха с лопата за паркомясто в Плевен, единият е в болница, другият в ареста"}
{"url": "https://www.24chasa.bg/novini/article/7329730", "text": "В хода на полицейска операция криминалисти от ОД на МВР и РУ-Ловеч спрели за проверка лек автомобил в с. Дренов в петък. Зад волана седял 47-годишен мъж от Плевен, а негов спътник бил 43-годишен ловчалия. При проверка на превозното средство униформените открили револвер под предната лява седалка. В ниша на арматурното табло пък било напъхано пликче с бяло кристалообразно вещество, което при тестване с полеви тест реагирало на наркотично вещество метамфетамин. В хода на последвалите процесуално-следствени действия, при личен обиск в дрехите на ловчалията била намерена латексова ръкавица, а в нея - пликче с метамфетамин с бруто тегло 21.6 гр. Криминалисти са извършили претърсване и на помещения в гр. Пордим, обитавани от 43-годишния мъж от Ловеч , където са намерени още 9.9 грама метамфетамин, 3.1 грама суха зелена тревиста маса реагираща на канабис и голямо количество прекурсори и дестилационна инсталация, използвани за производство на наркотични вещества. Двамата мъже са задържани в РУ-Ловеч, по случая е образувано досъдебно производство и работата продължава.", "date": "2019.03.05", "title": "Задържаха двама за притежание на наркотици и оръжие в ловешко село"}
{"url": "https://www.24chasa.bg/novini/article/7329172", "text": "Правителството ще продължи с мерките за намаляване на данъчната тежест, особено за промишлеността, заяви премиерът Ли Къцян в доклада си пред настоящата сесия на ОСНП. Той уточни, че данъците за преработвателната промишленост ще намалеят от 16% на 13%, предава Данъчното бреме за всички области на реалната икономика ще бъде улеснено, давайки възможност на пазарните субекти, особено на малките предприятия, да получат повече ползи. Премиерът каза също, че ще продължи реформата и на данъка върху добавената стойност.", "date": "2019.03.05", "title": "Правителството на Китай ще продължи да намалява данъците за промишлеността"}
{"url": "https://www.24chasa.bg/novini/article/7329727", "text": "Европейската комисия е наложила глоби на производителите на оборудване за безопасност на автомобилите Autoliv и TRW в размер на 368,3 млн. евро. Обвинението е за създаване на картел за доставка на автомобилни колани, въздушни възглавници и на волани на европейските автомобилостроителни компании, предаде  . Комисията, която отговаря за антитръстовата политика в 28-членния Европейски съюз, заяви, че японската компания Takata не е била глобена, защото е предоставила на ЕК информация за съществуването на подобен картел. \"Това е вторият път, когато ние глобяваме доставчиците на оборудване за безопасност на автомобила поради тяхно участие в картел“, заяви европейският комисар по конкуренцията Маргрете Вестагер. \"Тримата доставчици се участвали в споразумение за увеличаване на техните печалби от продажбите на тези животоспасяващи компоненти. В крайна сметка подобни картели навредиха на европейските потребители и се отразиха неблагоприятно на конкурентоспособността на европейския автомобилен сектор, в който работят около 13 милиона души в рамките ЕС\", допълни Вестагер.", "date": "2019.03.05", "title": "Еврокомисията глоби с €368 млн. автофирми за картел"}
{"url": "https://www.24chasa.bg/novini/article/7329181", "text": "Тази година Китай ще продължи с мерките си за съвместни консултации, съвместно изграждане и споделяне на „Един пояс, един път\", ще засили международното сътрудничество в производствения капацитет и ще проведе втория Международен форум „Един пояс, един път\", предава  Пекин ще защитава икономическата глобализация и свободната търговия, ще участва активно в реформата на Световната търговска организация, ще придвижи преговорите по споразумението за Всеобхватното регионално икономическо партньорство (RCEP), за зоната за свободна търговия между Китай, Япония и Южна Корея, за инвестиционното споразумение между Китай и ЕС и търговско-икономическите консултации между Китай и САЩ. Китай настоява за разрешаване на търговските спорове чрез диалог и консултации, изпълнява стриктно своите обещания и защитава категорично своите интереси, заяви китайският премиер Ли Къцян в доклада си пред върховната законодателна институция на Китай.", "date": "2019.03.05", "title": "Китай ще продължи да стимулира свободната търговия и улесняването на инвестициите"}
{"url": "https://www.24chasa.bg/novini/article/7329742", "text": "Районният съд във Варна реши да остави в ареста Христо Христов, който беше задържан на 1 март за побой над непълнолетната си дъщеря. В съдебната зала стана ясно, че през последните шест месеца той е бил двукратно осъждан на пробация за идентични престъпления. По време на заседанието съдът припомни, че при задържането Христо Христов е направил опит да избяга и да се укрие. Налице са и данни за друго престъпно деяние с причинена средна телесна повреда, но все още няма повдигнато обвинение, заявиха магистратите. Христов заяви в съдебната зала, че иска по-лека мярка за неотклонение, защото има хотел, който е основен източник на препитание за семейството и децата му. Той добави и, че 14-годишната му дъщеря Девора, за побоя над която бе задържан, в момента е сама и се страхува. Адвокатът на Христов Васил Василев обясни също, че клиентът му е бил провокиран да прояви агресия спрямо детето си, заради инсценирана кражба на пари. В учебник на детето са намерени 1200 лева и други пари до 2000 лева. Според адвоката, бащата се е ядосал, защото момичето е откраднала сумата, за да я изпрати на майка си и на свои приятелки в Сливен, където тя живее.", "date": "2019.03.05", "title": "Съдът остави в ареста бащата на провесеното момиче във Варна"}
{"url": "https://www.24chasa.bg/novini/article/7329974", "text": "Актьорът и носител на \"Оскар\" Леонардо ди Каприо отдаде почит към колегата си  , съобщават Асошиейтед прес и Контактмюзик. \"Люк Пери беше добросърдечен и невероятно талантлив актьор. За мен беше чест да работя с него. Мислите и молитвите ми са отправени към него и близките му\", написа 44-годишният Леонардо ди Каприо в Туитър, предава БТА. Ди Каприо е работил съвместно с Люк Пери над предстоящия филм \"Имало едно време в Холивуд\" на Куентин Тарантино, припомня Контактмюзик. Почит към Пери, прочул се с ролята си в сериала \"Бевърли хилс, 90210\" от 90-те години на миналия век, отдадоха и други знаменитости, цитирани от Асошиейтед прес: \"Трудно ми е да приема, че той повече няма да е наоколо, за да ни дарява с дълги прегръдки и да споделя мъдростта и добрината си с нас. Мисля за семейството му. За децата му. Моля се за тях да намерят изцеление и покой след тази съкрушителна загуба. Просто не мога да повярвам\", гласи туитът на Лили Райнхарт - една от звездите на сериала \"Ривърдейл\", в който Люк Пери играе бащата на главния герой. \"Сърцето ми е разбито. Той означаваше толкова много за мнозина. Беше много специален човек. Споделям дълбоката скръб на семейството му и на всички, които го обичаха. Невероятна загуба\", споделя актрисата Джени Гарт - екранна партньорка на Люк Пери в \"Бевърли хилс, 90210\", цитирана от сп. \"Пийпъл\". Актрисите Оливия Мън и Росарио Доусън също отдават почит към актьора, когото наричат своя \"първа тръпка\", но същевременно невероятен, добър и сърдечен човек. Сред знаменитостите, изразили скръбта си от загубата на Люк Пери, са още писателят и режисьор Джос Уидън, актьорите Джон Крайър, Шанън Дохърти, Алисън Стоунър, Дони Уолбърг, Вайола Дейвис, Робин Гивънс, сенатор Шеръд Браун. Междувременно Контактмюзик съобщи, че снимките за новия сезон на сериал \"Ривърдейл\" са били преустановени за ден след смъртта на Люк Пери, за да могат актьорите и екипът да изразят опечалението си. ", "date": "2019.03.05", "title": "Знаменитости скърбят за починалия актьор Люк Пери"}
{"url": "https://www.24chasa.bg/novini/article/7329927", "text": "Бившият изпълнителен директор на Българската фондова борса Бистра Илкова предупредила през 2011 г. Емил Караниколов, който сега е министър на икономиката, а тогава е бил шеф на Агенцията за приватизация, че се готви манипулация по сделките за продажба на трите електроразпределителни дружества. Тя обаче не успяла да му обясни къде е порокът. Това разкри самият Караниколов в специализирания съд, където вече повече от три часа и половина той е разпитван по делото срещу Симеон Дянков, Трайчо Трайков, Иво Прокопиев и трима мениджъри от \"Булброкърс\". След предупреждението на Илкова Караниколов веднага се свързал с шефа на ДАНС Веселин Марков, той от своя страна изпратил двама представители от агенцията, които отговаряли за фондовата борса. Караниколов им представил цялата документация по сделките. След като се запознали с нея, те уверили сегашния министър на икономиката , че това е най-чистият механизъм за продажба на държавни дялове. Делото е за продажбата на 33% държавен дял в \"EVN България Електроразпределение\". Уверение, че сделките пред фондовата борса са най-сигурни, Караниколов получил и от шефа й, който му обяснил, че сървърът се намирал в Германия. Съмненията на Караниколов се пораждали от това, че преди 2011 година е имало опорочена сделка на фондовата борса. Самият Караниколов искал инвестиционният посредник да е от чужбина, но тогавашните министри на финансите и енергетиката - Симеон Дянков и Трайчо Трайков му обяснили, че никой няма да се съгласи. \"Казаха, че няма смисъл да търсим международен посредник при тази цена\", посочи сегашният министър на икономиката. Инвестиционният посредник е бил избран след като специално създадена комисия от различни ведомства се сформира, за да определи критериите. Първоначално се е избирал посредник за продажбата на държавния дял на Е.ОН. На голяма среща, свикана от Дянков с трите електроразпределителни дружества и министерства, от Е.ОН помолили за шестмесечена отсрочка, тъй като в този момент те продавали и своя мажоритарен дял. А при едновременна продажба на миноритарният и мажоритарният дял цената на мажоритарния дял щяла да падне. Освен това попитали защо се започва с тях. Тогава се пристъпило към продажба на дяловете на държавата в EVN и ЧЕЗ. Инвестиционният посредник, определен за EVN, е фирмата \"Булброкърс\", която е част от холдинга, управляван от Иво Прокопиев. Според прокуратурата Прокопиев е повлиял на съвет за тристранно сътрудничество на Симеон Дянков да предпочете \"Бълброкърс\" за посредник. Целта била да се набави за дружеството печалба повече от 1 милион лева. Освен това обвинението твърди, че инвестиционният посредник е занижил цената на акциите. Разпитът на Караниколов продължава.", "date": "2019.03.05", "title": "Караниколов бил предупреден за манипулации при продажбата на ЕРП-тата"}
{"url": "https://www.24chasa.bg/novini/article/7329991", "text": "Сръбският външен министър Ивица Дачич заяви днес, че в Хърватия инцидентите, свързани със Сърбия и сърбите, вече не са изолирани случаи, а там се създава антисръбска атмосфера като основа на хърватската политика, и то не само в предизборните кампании, предаде Танюг, цитирана от БТА. \"Тук става дума за начин на управление на сегашната (политическа) гарнитура в Хърватия\", каза Дачич. Той подчерта, че тази тенденция се отразява в пренаписване на историята, оправдаване на престъпленията срещу сърби през Втората световна война, реабилитация на профашисткия усташки режим в Хърватия. Сръбският министър добави, че с подобно отношение се застрашава сигурността на хърватските сърби,като се внушава, че те не са желани в Хърватия и мястото им не е там.", "date": "2019.03.05", "title": "Дачич: Антисръбската атмосфера е основа на политиката на Хърватия"}
{"url": "https://www.24chasa.bg/novini/article/7330005", "text": "\"Оценяваме много високо и положително визитата на руския премиер Дмитрий Медведев. Това е стъпка за диалог и подобряване на отношенията между нашите две страни. От нея, обаче, няма конкретни резултати за България и стратегическите ни енергийни проекти\". Това каза председателят на НС на БСП Корнелия Нинова на пресконференция в централата на партията, съобщиха от пресцентъра й. Тя припомни, че позицията на БСП по енергийните проекти, които бяха основната тема при посещението, винаги е била ясна. \"България има нужда от тях и от АЕЦ \"Белене\", и от Южен поток. Подкрепихме и преминаването на \"Турски поток\" през България\", каза още лидерът на левицата. Нинова коментира, че е добре, че премиерът Борисов е претърпял развитие по тези теми и от първоначалната оценка за „гьол“, вече оценява АЕЦ „Белене“ като стратегически важен обект за България. Тя добави, че от спирането на \"Южен поток\" той стигна до необходимост от преминаване на трасето на \"Турски поток\" през България. \"Правителствата на Борисов загубиха много време и възможности за България през тези години. От срещата между двамата премиери стана ясно, че руската страна няма да се ангажира с проекта \"Турски поток\" през България, докато не получи гаранции от ЕК. Затова имаме въпроси към правителството на България\", каза още лидерът на социалистите. Нинова попита- поискал ли е кабинетът такива гаранции? Ако да- получил ли ги е, ако не е- защо не го е направил? \"Какви стъпки ще предприеме кабинетът оттук нататък да получим такива гаранции от ЕК, за да може да стартира целият процес? Ако не направи нещо, би изглеждало, че правителството на България е само на етап добри пожелания, предизборен ПР преди европейските избори и нищо конкретно - като подписано споразумение и договорки между двете страни\", коментира още Корнелия Нинова. Тя заяви, че оттук нататък на ход е премиерът Борисов. \"ЕС се управлява от неговите партньори, затова искаме той да отправи към ЕК питане за гаранции и да ги получи в интерес на България\", подчерта председателят на БСП. Корнелия Нинова посочи, че левицата е дала подкрепата и положителното си мнение и за газовия хъб \"Балкан\" и обяви, че вече е изтекла информация, че г-н Алексей Милер е заявил, че \"Газпром\" не планира да участва в проекта газов хъб \"Балкан\" в България.", "date": "2019.03.05", "title": "Нинова: Кабинетът поискал ли е гаранции от ЕК за \"Турски поток\"?"}
{"url": "https://www.24chasa.bg/novini/article/7329909", "text": "Година след като на практика се превърна в доживотен лидер на Китай, ръководните позиции на Си Цзинпин изглеждат стабилни въпреки забавящата се икономика, търговската война със САЩ и тлеещото недоволство от концентрирането на властта в ръцете му. Като президент на Китай и лидер на управляващата комунистическа партия, Си има по-голяма власт от всеки друг лидер след Дън Сяопин през 80-те години на миналия век и присъствието му се усеща силно на започналата днес годишна пленарна сесия на китайския парламент. След като пое ръководството на Китайската комунистическа партия през 2012 г., Си елиминира конкурентните фракции, отслаби гражданското общество и постави партията под свой твърд контрол посредством голяма кампания за борба с корупцията и откриването на партийни комитети в частни предприятия и чуждестранни компании. Въпреки това, предвид факта, че годините на икономически бум категорично са в миналото и местните власти са затънали в дългове, на хоризонта се очертават множество предизвикателства. \"Глобалните източници на вълнения и рискове се увеличиха и външната среда е сложна и мрачна\", заяви миналия месец Си в реч пред представители на властите. Очаква се пленарният сезон тази година да бъде значително по-малко драматичен от миналогодишния, когато ходът на Си да промени конституцията, премахвайки ограниченията за брой на президентските мандати, откри пред него пътя да остане държавен глава дотогава, докато желае. Това обърна тенденцията за засилване на ограниченията за лидерите, показвайки желанието на Си да отхвърля нестабилните правила и структури, които партията беше институционализирала през последните десетилетия. Основната сред тях е традицията, че през втория си петгодишен мандат лидерът трябва да започне да посочва вероятен наследник. Си не е направил нищо в тази посока, докато в същото време си присвоява все по-голямо влияние над управлението - от икономиката през външната политика до армията. Като генерален секретар на партията Си е председател на всемогъщия седемчленен Постоянен комитет на нейното Политбюро. \"За мен най-важният въпрос сега е: коя ще е следващата норма, която ще бъде отменена?\", казва в имейл Карл Минзнър, професор в нюйркския правен университет Фордам и автор на публикувана наскоро книга за китайската политика. Засега обаче на дневен ред са по-належащи проблеми. На пресконференция, покрила множество теми, говорителят на Общокитайското събрание на народните представители Чжан Есуй подчерта желанието на Пекин да намери взаимноприемливо решение на митническия спор със САЩ и подчерта предимствата на проектозакон, който според него ще представлява \"фундаментална промяна\" в регулациите, които Китай прилага за чуждестранните инвестиции. Също като миналата година, Чжан отказа да разкрие планираното увеличаване на бюджета за отбрана на Китай, който е вторият по големина в света след този на САЩ, но изглежда намекна, че ще се запази съществуващата от 2016 г. тенденция на повишаване с едноцифрено число. През последните години в китайските въоръжени сили е в ход всеобхватна програма за разширяване и модернизация, предизвиквайки безпокойства както във Вашингтон, така и сред съседните страни, особено тези, които имат припокриващи се с китайските териториални претенции в стратегически важното Южнокитайско море. Китай освен това претендира за суверенитет над контролиран от традиционния съперник Япония архипелаг в Източнокитайско море и заплашва да нападне самоуправляващия се Тайван, за да поеме контрола над острова, който смята за отцепническа китайска територия. Си се представя за пламенен националист и за външнополитически хардлайнер, за да се предпази от обвинения, че е прекалено мек към Запада. Но въпреки че неговият контрол изглежда стабилен, Патрисия Торнтън, специалистка по Китай от Оксфордския университет, казва, че съществува едва прикрито недоволство, като посочва критиките срещу премахването на ограниченията в броя на мандатите и деспотичното управление на външната политика и търговията от страна на Си, както и доклади, показващи намаляване на доверието в икономическите перспективи. Чън Ли от института \"Брукингс\" заявява, че Си е в \"деликатна ситуация\" и може да включи демонстративно други хора в процеса на вземане на решения, стига лидерството му да не бъде поставено под съмнение. \"Той няма да промени това, че вече стои над Постоянния комитет\", заяви Ли. \"В някои други отношения обаче Си може да даде по-голям шанс на други лидери\". Независимият коментатор и наблюдател ветеран на китайската политика Чжан Лифан се пита дали Си не е надценил позициите си, което да го изложи на по-директни критики. \"Властта на Си достигна своя апогей в момента на промяната на конституцията миналата година, но централизацията на властта може да не е толкова пълна, колкото той смята\", каза Чжан. \"С появата на все повече проблеми въпросите за управленските му способности, задавани само в лични разговори, ще бъдат поставени публично\", заяви той. Тези притеснения може да са се засилили, тъй като тази година, когато се отбелязват няколко важни исторически дати, включително 70-ата годишнина от основаването на Китайската народна република на 1 октомври и предстоящата този месец 60-а годишнина от бунт срещу китайското управление в Тибет. През юни ще бъде отбелязана 30-ата годишнина от смазването от армията на продемократичните протести на площад \"Тянанмън\" в Пекин, както и 10-ата годишнина от довелите до жертви антикитайски бунтове в Синцзян-Уйгурския автономен район. Според някои оценки вследствие на това събитие през последните две години са били интернирани около 1 милион представители на мюсюлмански малцинства. (БТА)", "date": "2019.03.05", "title": "Си Цзинпин държи здраво властта в Китай въпреки забавящата се икономика и търговската война със САЩ"}
{"url": "https://www.24chasa.bg/novini/article/7330035", "text": "Служители на ГД \"Национална полиция\" и полицаи от ОДМВР-Перник са задържали крадци непосредствено след извършен от тях обир в пернишкото село Дивотино. Това съобщиха директорът на ОДМВР-Перник комисар Димитър Попов и районният прокурор Аделина Алексиева. Престъплението било извършено в нощта на 3 срещу 4 март. Б.П./45г./,И.Г./42г./ и С.П. /50г./, и тримата от столицата, отключили с шперц входната врата на известен местен жител. Крадците разбили две каси в дома на жертвата и задигнали оттам около 300 г накити.По същото време в къщата нямало никой, собственикът научил впоследствие за обира от полицията. Крадците били наблюдавани от служителите на реда.Цялото престъпление е запечатано с камери. Тримата извършители били задържани в района на с. Мало Бучино. В автомобила им били намерени откраднатите вещи,заедно с инструменти за взломяване и уреди за рязане на каси.И тримата извършители на криминално проявени.Б.П. в момента изтърпява условна присъда.Групата е извършвала кражби на територията на цялата страна. Б.П.,И.Г., и С.П. са привлечени като обвиняеми. Утре съдът ще гледа мерките им за неотклонение.", "date": "2019.03.05", "title": "Задържаха крадци след нощен обир в пернишко село"}
{"url": "https://www.24chasa.bg/novini/article/7330036", "text": "С по-големи данъци да се облагат богатите и компаниите, за да се подобри здравната система или, по-общо, да се води борба срещу неравенствата? Дълго време табу в Съединените щати, идеята, подета от лявото крило на Демократическата партия, печели терен. В една страна, която олицетворява предприемаческия дух и има най-много милиардери в света, темата е на устата на всички през последните седмици. Няма нито един кандидат за номинацията на демократите за президентските избори през 2020 година, който да не говори за нея. Претендентите са насърчавани от двама прочути милиардери, загрижени от увеличаването на неравенствата: Бил Гейтс и Уорън Бъфет, съответно на второ и трето място в класацията на списание \"Форбс\" на най-богатите хора в света за миналата година. Сенаторът от щата Върмонт Бърни Сандърс, който е доста в ляво, първи повдигна темата по време на кампанията за президентските избори през 2016 година, когато се обяви за повишаване на федералните данъци, за да бъде финансирано безплатно висше образование и здравно осигуряване за всички. Данък от 2% върху богатствата над 50 милиона долара от Елизабет Уорън, данък върху финансовите трансакции от Кирстен Джилибранд, данък върху наследството, достигащ до 77% за богатите, от Бърни Сандърс: всеки кандидат за номинацията на демократите представи свое предложение. Без да бъде кандидат, младата звезда на демократите в Камарата на представителите Александрия Окасио-Кортес е на преден план в дебата: тя се обявява за нов данък от 70% върху приходите над 10 милиона долара с цел финансиране на амбициозна програма, съчетаваща преминаване към чисти енергийни източници, здравно осигуряване и гарантирана работа за всички американци. Най-голямата данъчна ставка сега е 37%, а равнище от 70% не е виждано от 70-те години на миналия век. Друг приоритет на демократите: да увеличат данъците за компаниите. Дебатът се възобнови с полемиката около данъците на компанията Amazon, която донесе богатството на своя основател Джеф Безос. Amazon не плаща федерални данъци благодарение на кредитите, които й носят правените от нея огромни инвестиции. Това подхранва дебата за компаниите, които избягват данъчното облагане въпреки печалбите. Няколко републиканци атакуваха предложенията на демократите, като се започне от това на Александрия Окасио-Кортес, тяхната \"черна овца\". Гроувър Норкуист, президент на центъра Americans for Tax Reform (Американци за данъчна реформа) и близък до републиканците, предупреди през януари да не бъдат приемани предложенията, които са замислени да вземат на мушка богатите, но винаги в крайна сметка удрят средните класи. За Джоузеф Торндайк, специалист по историята на данъчната политика в САЩ, едно обръщане на тенденцията на намаляване на данъците от Втората световна война, обаче вече е възможно. \"Мисля, че наистина се случва нещо: започна дискусия, каквато не сме имали от 60-те и дори от 50-те години\" на 20-и век, казва той. В края на Втората световна война и след Новия курс на Рузвелт данъците бяха много високи при максимална ставка от 94%. Те бяха понижени значително - първо през 60-те години, а след това и при Роналд Рейгън през 80-те, обяснява Торндайк. И през 2017 г. милиардерът Доналд Тръмп, който винаги е отказвал да обяви публично данъчните си декларации, и републиканското мнозинство в Конгреса приеха намаляване на федералните данъци, въпреки опозицията на демократите. Нарастващите неравенства според мнозина са причината за промяната в реториката, подчертава Торндайк. \"Хората могат да толерират богатите да стават по-богати, при условие че средната класа също извлича полза. Но когато доходите на средните класи и работниците са в застой, това поражда социални напрежения, които са проблемни от политическа гледна точка.\" Доналд Тръмп обаче също може да има катализиращ ефект. Въпреки че повечето големи промени в американската данъчна система са били извършвани във времена на криза - война или тежка рецесия - антикомформисткото президентство на Доналд Тръмп \"би могло да представлява достатъчно силен разрив, за да предизвика такъв тип промяна\", посочва Торндайк. Проучване на общественото мнение, проведено от 22 до 24 февруари от института Morning Consult за сайта Politico, изглежда потвърждава нарастващото одобрение от американците: около 74% от анкетираните избиратели са казали, че като цяло одобряват това богатите да плащат повече данъци, а 73% - компаниите да плащат повече, според този анкета в интернет, с допустима статистическа грешка от 2%. Този явен компромис, който прикрива дълбоки различия между демократите и републиканците, при все това трябва да бъде тълкуван предпазливо, защото данъчните въпроси са много деликатни, подчертават някои експерти. Най-ефективните мерки често са трудни за обясняване на обществеността и аргументите \"против богатите\", размахвани от определени демократи, биха могли да повлияят на избирателите, твърди Торндайк. Според Кенет Схив, професор по политически науки в Станфордския университет, данъчното облагане на богатите \"ще бъде ключова тема в дебата за първичните избори на демократите през 2020 година\". /БТА/", "date": "2019.03.05", "title": "Идеята богатите да плащат по-големи данъци си проправя път в САЩ"}
{"url": "https://www.24chasa.bg/novini/article/7330050", "text": "Министърът на отбраната на Германия заяви, че страната й желае да засили сътрудничеството с Кипър в областта на отбраната, и определи островната държава като ценен партньор в отбранителната стратегия на ЕС заради разположението и военните й бази, предаде Асошиейтед прес, цитирана от БТА.  Урсула фон дер Лайен заяви още днес след разговори с кипърския си колега Савас Ангелидис, че Германия ще засили сътрудничеството си с Кипър по отношение на логистиката и военната мобилност в рамките на съвместни военни инвестиции на ЕС и програма за разработване на проекти. По думите на Лайен Кипър има \"уникална привлекателност\" както по отношение на отбранителните си способности, така и на \"уникалното си геостратегическо разположение\". Тя посочи, че Германия и всички други страни членки на ЕС разглеждат придържането към върховенството на закона като съществено за регионалния мир и стабилност. Според кипърските власти Турция се стреми да засили напрежението заради газовите сондажи на Кипър, срещу които Анкара силно възразява.", "date": "2019.03.05", "title": "Германия: Кипър е ценен партньор в проекта за отбрана на ЕС"}
{"url": "https://www.24chasa.bg/novini/article/7330053", "text": "„Докладът на ЕК за България за 2019 г. е най-тежкият удар, който е нанасяла Европа върху българското правителство и то от партньорите на ГЕРБ“. Това заяви председателят на БСП Корнелия Нинова на пресконференция в централата на партията, съобщиха от пресцентъра й. Тя цитира данни от документа: „2/3 от докладите за съмнителни сделки, изпратени от финансовите институции към звеното за финансово разузнаване, касаят местни видни политически личности. Но по тези случаи правоприлагащите органи не са предприели подходящи последващи действия“. Според Нинова това е оценка на ЕК за България. „Кои са местните политически личности, за които в България не се водят разследвания за финансови злоупотреби?“, попита председателят на БСП. Тя припомни изказване на прокурора Гешев за КТБ, според което български политици са получавали нерегламентирано пари от Цветан Василев в куфарчета. „Тогава питахме- кои са тези български политици. До ден днешен нямаме отговор на този въпрос. Същият въпрос седи и сега и ще го отправим към ЕК и към главния прокурор на България“, категорична е Нинова. Тя припомни и как правителството на Борисов се бори с прането на пари – като кара детски учителки, читалищни дейци да се редят в ДАНС на опашка и да подават декларации за пране на пари. „Като кара счетоводители и адвокати да доносничат за своите клиенти, но си затваря очите пред констатациите на Европа, че в големите злоупотреби и кражби стоят местни видни политически личности. Искаме да ги знаем- кои са и защо върху тях има чадър и Комисията казва, че не се разследват тези съмнителни сделки?“, попита Нинова. По нейните думи това поставя големия въпрос за борбата с корупцията и справедливостта. „Във връзка с това поставяме и следващ въпрос на правителството – на какво основание, с какви мотиви, с чие решение правителството на България гласува избора на бъдещия европейски прокурор“, подчерта тя и допълни, че двете неща са свързани. „Ние настояваме европейската прокуратура по-бързо да се формира, да заработи и да започне реални разследвания за злоупотреби с европейски средства в България“, каза още Корнелия Нинова.", "date": "2019.03.05", "title": "Нинова: Докладът на ЕК за България е най-тежкият удар, който е нанасяла Европа върху кабинета"}
{"url": "https://www.24chasa.bg/novini/article/7330062", "text": "Командването на пакистанските военноморски сили каза, че една индийска подводница е била забелязана да наближава териториалните води на Пакистан и след отправеното й предупреждение се е оттеглила, предадоха АП и ДПА, цитирани от БТА. В съобщението се подчертава, че индийската подводница не е била атакувана предвид \"мирната политика на Пакистан\". Инцидентът е станал вчера. Представител на пакистанските ВМС каза, че предупреждението е било предадено на потенциалния нарушител. Това е вторият случай, когато индийска подводница е забелязана близо до пакистански териториални води, добави той. Напрежението между съседните ядрени сили се повиши, след като преди седмица индийски бойни самолети атакуваха предполагаем лагер на терористи на пакистанска територия. Това бе първото навлизане на индийски военни в Пакистан от 1971 г. Ден по-късно Пакистан свали два индийски военни самолета, опитали се за втори път да навлязат в Пакистан, и плени един от пилотите, но в петък той бе върнат на Индия в знак на добра воля.", "date": "2019.03.05", "title": "Индийска подводница се опитала да навлезе в пакистански води"}
{"url": "https://www.24chasa.bg/novini/article/7329978", "text": "Актьорът от филма \"Кръстникът\" Джани Русо призна в интервю за New York Post, че е имал връзка с Мерилин Монро. \"Тя беше най-добрата любовница. Мерилин просто искаше да ти достави удоволствие\", споделя Русо за преживяванията си със знаменитата актриса и певица. Джани бил едва на 16 години, когато започва връзката си с Монро, която тогава е на 33. Двамата се срещат в продължение на 4 години. За доказателство Русо показа своя снимка с русокосата красавица през 1962 г. в курорта Кал Нева на границата между Калифорния и Невада. Актьорът твърди, че дори знае как точно е умряла Мерилин. \"Свръхдозата, от която се смята, че е починала Монро в Лос Анджелис, беше взета три дни по-рано\", заяви той. Според него ключови членове на мафията са се събрали в курорта Кал Нева тогава с надеждата да заложат капан на президента Джон Ф. Кенеди и неговия брат Робърт, а по-късно и на главния прокурор на САЩ. \"Те искаха да заснемат Мерилин в тройка с Джон и Робърт\", добавяйки, че целта им била да изнудват президента с кадрите, за да върне казината в Куба на организирани престъпни групи. Планът им обаче пропаднал, защото Джон Кенеди не се появил. Както Джани казва, Мерилин се забъркала с тези хора преди години, когато флиртувала с президента. Когато научила за пъкления план в Кал Нева, Монро заплашва, че ще отиде и ще разкаже всичко на медиите, с което всъщност подписва смъртната си присъда. \"Мъж, известен като Доктора, наемен убиец, инжектира въздух във вената до срамните части на Мерелин\", каза още актьорът от \"Кръстника\". \"Тя умря от емболия, но на следователите им изглеждаше като наркотици\". Въпреки всичко, Джани Русо подчерта, че не мафията е убила актрисата, а по-скоро младият Робърт Кенеди, който се страхувал историята му и тази на Джон с Монро да не излязат наяве. \"Трябва да е бил Боби. Никой друг не би я убил. Мафията не би го направила. Те я харесваха. Тя беше парти момиче. Дайте й няколко хапчета, няколко питиета и тя ще го направи с всички\", обясни актьорът.", "date": "2019.03.05", "title": "Любовник на Мерилин Монро разкри кой я е убил"}
{"url": "https://www.24chasa.bg/novini/article/7328413", "text": "На 2 март мъж заплаши с пистолет работници по железопътната линия в северноирландския град Лърган. До стрелба не се стигна, но ремонтните работи бяха преустановени, защото полицията смята, че инцидентът е дело на войнстващи републиканци. Въпросното жп трасе е атакувано няколко пъти през последните години. Миналия август движението по него бе прекратено заради бензинови бомби. През януари 2016 г. бяха хвърлени над 100 коктейла “Молотов” срещу полицейски части, дошли на същото място за проверка по сигнал. На 19 януари пък кола бе взривена пред съдебната палата в Лондондери, втория най-голям град в Северна Ирландия. Опитите на полицията да разследва нападението бяха затруднени от множество фалшиви сигнали за нападения и бомби през следващите дни. И макар заснетите от камери 7 младежи до автомобила да не са разкрити, органите на реда са убедени, че това е Преди 7 години организацията обедини няколко екстремистки групировки в британската област и оттогава е поела отговорност за поредица от нападения и убийства на военни, полицаи и надзиратели, включително и за взривената кола през януари. Нейните членове са против мирното споразумение от 1998 г., сложило край на 30-годишния конфликт между католици и протестанти в Северна Ирландия. Смятат, че тя трябва да се отдели от Обединеното кралство и да се обедини с останалите и създадоха Република Ирландия. Още повече, че останалите само 6 графства в Британската област притежават едва една шеста от неговата територия. Новата структура се явява наследник на действалата по време на конфликта стара ИРА, която официално се отказа от въоръжена борба през 2005 г. Мнозина наблюдатели в Обединеното кралство предричат, че действията на войнстващите републиканци ще зачестят с наближаването на Брекзит, особено ако Великобритания напусне ЕС без споразумение в края на март. Това ще означава, че съществуващата в момента символична граница между британската Северна Ирландия и Република Ирландия, срещу която те се борят, ще се материализира веднага. По близо 500-те километра въображаема линия съществуват около 300 места за преминаване, които трябва да бъдат затворени или контролирани с гранични постове. Подобна перспектива плаши местното население, което много ясно си спомня годините на разделение и репресии преди 1998 г. Бащата на Мери Кяси умира с още 8 души по време на взрив на граничен пункт през 1972 г. Той е шофьор на камион и спира за митническа проверка. В това време обаче бойци на старата ИРА взривяват пункта, тъй като го смятат за символ на разделението, наложено на острова от британското правителство. Кяси живее в Ирландската република на 6 км от границата и споделя пред местен вестник притесненията си, че Брекзит може да доведе до подновяване на насилието. Това са опасенията и на властите в Лондон, които се опитват да договорят с ЕС приемлива форма на митнически контрол между двете Ирландии, без това да включва поставяне на митнически, полицейски или военни служби, както е било в миналото. До момента това не им се удава и се говори за отлагане на Брекзит за юни, за да се намери компромис.  Според много анализатори търсенето на такъв вариант е изгубена кауза, тъй като каквито и технически средства да се сложат вместо митничари, те ще бъдат унищожени от местното население. И дисидентските войнстващи републиканци няма да са основната опасност. По-скоро спонтанни протести на местни хора биха предотвратили всеки опит за пресъздаване на международна граница между двете Ирландии. Защото още по време на референдума през 2016 г. мнозинството от хората в Северна Ирландия бяха против Брекзит, а днес все по-често се чуват гласове за напускане на Великобритания и присъединяване към съседната Ирландска република - част от ЕС, което е изключително важно за местния бизнес. Оказва се, че той е толкова свързан с този в Република Ирландия, че евентуалното му отделяне ще е Затова най-голямата националистическа партия в Северна Ирландия “Шин фейн” призова министър-председателите на Великобритания и на Ирландия да започнат политическа и дипломатическа подготовка за организиране на необходимите референдуми за създаване на единна Ирландия, ако Обединеното кралство напусне ЕС без сделка. Според тях това ще бъде абсолютен демократичен императив, след като повечето от северноирландците са против Брекзит. А и няколко социологически проучвания от последните месеци показват, че привържениците на идеята за ирландско обединение се увеличават и вече са около 50%. В съседната Ирландска република пък са 73,4%. Въпросът е обаче дали ще се намерят в следващите години такива управляващи мнозинства в Лондон и Дъблин, които да стартират предвидените по закон процедури само въз основата на настроения, както преди години британският премиер Дейвид Камерън направи за Брекзит, или отново ще се стигне до години на терор, налагане на решения с военна сила и след това ще се търсят решения. Вторият вариант е по-вероятен, ако погледнем какво предвижда мирното споразумение между Република Ирландия и Северна Ирландия отпреди 21 г. То е направено така, че да не може лесно да бъде развалено. Регистрирано е в ООН и признато от ЕС. За да изпълни неговите клаузи, парламентът в Лондон е приел специален закон през 1998 г. Той постановява, че Северна Ирландия ще бъде част от Обединеното кралство до момента, в който мнозинството от населението в автономната област не гласува за нещо друго. Ако иска да го напусне и да стане част от обединена Ирландия, това може да се случи само ако има съгласувано предложение между ирландското и британското правителство и то бъде гласувано и от парламента в Лондон. Според конституцията на Ирландия пък и след съгласието на мнозинството от хората, изразено по демократичен начин и в двете части на острова. “Не може да има някакъв друг заобиколен начин. Дори и британското правителство да изостави Северна Ирландия, то не може да я принуди да се обедини без съгласието на правителството в Дъблин. То от своя страна трябва да спазва конституцията и дори да иска, не може да влезе в такова разрушително споразумение без съгласието на мнозинството от двете части на Ирландския остров”, пише в “Айриш индипендънт” Гей Мичъл, бивш министър по европейските въпроси в Дъблин. Затова той смята, че предлаганото от ЕС предпазно споразумение за избягване на твърда граница между двете Ирландии при Брекзит е единственото разумно решение. То ще позволи на Северна Ирландия да остане във Великобритания, но да има пълен достъп до пазарите на Ирландия и други европейски държави, ако спазва европейските стандарти. Освен това без да трябва да се отказва от британския си паспорт. По този начин той ще може да се възползва от всичките права и облаги на европейското гражданство. Ако обаче няма споразумение, което да гарантира задължително съгласуване с европейските правила, нищо от това няма да е възможно. А и произвежданите съвместно от северноирландски и ирландски фирми стоки и услуги няма да могат да се търгуват в ЕС. “Всичките тези приказки за Брекзит, твърди и меки граници, не влияят на нашите действия”, казват от новата ИРА. Техни представители дори се обиждат, когато им приписват участие в политически процеси. Не искат по никакъв начин да ги свързват с идеите на “Шин фейн”, която някога беше политическото крило на ИРА, защото “нейните представители са се продали на британското правителство”. “Шин фейн” държи 7 от 18-те места за Северна Ирландия в британския парламент и макар официално да не подкрепя управлението на Тереза Мей както Демократичната юнионистка партия, одобрява договорената от нея предпазна клауза за ирландската граница с ЕС. През последните години британското разузнаване полага неимоверни усилия да спре дисидентските войнстващи републиканци. и много членове на ИРА бяха арестувани, което нанесе сериозен удар на организацията. Твърди се обаче, че в Лондондери има нови и силни техни структури. Миналото лято новата ИРА бе обвинена в организирането на безредици по време на традиционните протестантски маршове. В продължение на 6 вечери единственият протестантски жилищен комплекс в града бе замерян с бензинови бомби. За непредубедени наблюдатели вероятно най-лесният начин за изход от задаващата се криза със Северна Ирландия е просто да се даде възможност на местното население да реши дали иска да остане във Великобритания, или да се присъедини към Република Ирландия, с която единствено има сухоземна граница. Едва ли обаче някой би рискувал да направи такъв референдум, още повече че и Шотландия също, изглежда, не би се поколебала да се раздели с Обединеното кралство, за да остане в ЕС.", "date": "2019.03.05", "title": "Ще се отцепи ли Северна Ирландия от Великобритания?"}
{"url": "https://www.24chasa.bg/novini/article/7330295", "text": "За две години съпрузите Тодор и Стойка Ташеви с помощта на Михал Марков успели да превъртят 5 млн. лева от внос на прахове за пране и козметика от Полша и Италия, без да декларират стоката и да плащат данъци. Това твърди прокуратурата, която разкри схемата на 1 март. Ташев и Марков са в ареста, а Стойка е на свобода срещу 10 000 лева гаранция. Чрез фирмата си \"Ти Джи козметикс\" Ташеви поръчвали и закупували стоката от 4 полски дружества и едно италианско. Вносът обаче формално постъпвал в 7 дружества на хора с нисък социален статус, изтъкна прокурор Данаила Станкова. Плащането ставало от фирми на бедняци, които не развивали никаква дейност и реално не получавали нито прахове за пране, нито парфюми. Посредникът Марков, набавял парите от Ташев и ги носел на ръка до \"собствениците\" на седемте фирми, като казвал на кого да ги преведат по банков път в чужбина. \"Незаприходената стока реално се е получавала от фирмата на Ташеви, които впоследствие я продавали в магазинната мрежа у нас, без да издават каквито и да било документи. Не са плащали и данъци. За две години са успели да извършат преводи за 5 млн. лева\", изтъкна прокурор Станкова. По думите й този цикъл продължил от 1 март 2017 до 1 март т.г., когато при акция на икономическа полиция и ГДБОП е проведена операция в Пловдив, София, Разград и Търново. Задържани са 9 души. На трима от тях - Тодор Ташев, съпругата му Стойка и на Михал Марков са повдигнати обвинения за пране на пари и укриване на данъци. За двете престъпления законът предвижда от 3 до 12 г. лишаване от свобода. Задържан е и един от камионите със стока в базата на Ташеви в Пловдив. Товарът по документи се водел на друго дружество, но реално бил за \"Ти Джи козметикс\". \"Нанесените щети на фиска са за 1 млн. лева\", твърди прокуратурата. При обиск на жилища и офиси били открити в сейф 600 000 лева. Тези пари били на дъщерята на Ташеви, стана ясно в пловдивския съд при гледането на мерките за неотклонение. По време на претърсванията били открити и печати, с които били оформяни фиктивните документи. Работници разказали на разследващите, че Михал Марков често посещавал офиса на Тодор Ташев. Според прокуратурата той е знаел за престъпния произход на тези пари. Заради високата степен на обществена опасност и съществуването на риск да извършан това престъпление, държавното обвинение настоява двамата да останат за постоянно в ареста. Според защитата няма нищо укоримо в това, че двама търговци са се виждали насаме. Адвокат Орлин Търновалийски определи обвиненията като неясни и объркани. Двамата задържани поискаха по-леки мерки, за да се грижели за децата си.", "date": "2019.03.05", "title": "Пловдивски съпрузи обвинени в пране на 5 млн. лева от прах и козметика"}
{"url": "https://www.24chasa.bg/novini/article/7330298", "text": "Министърът на правосъдието Цецка Цачева и заместник-министър проф. Николай Проданов проведоха днес работна среща с германска делегация в състав Николаус Сабино Алвино от Федералното министерство на правосъдието и защита на потребителите, Томас Юнге - старши прокурор в Главна прокуратура Берлин, Дирк Тесмер - съдия в Главния провинциалния съд във Франкфурт и Ян Кристоф Немиц - експерт по наказателно право в Министерството на външните работи на Германия, съобщиха от пресцентъра на правосъдното министерство. Акцент в разговорите в министерството на правосъдието бяха действията по подобряване условията в местата за лишаване от свобода и принципът за настаняване в тях, както и взаимодействието между двете страни при прилагането на Европейската заповед за арест. По време на срещата министър Цачева отбеляза високото ниво на сътрудничество между българските и германските съдебни органи и заяви увереност, че то ще продължи и ще се задълбочава. Проф. Проданов запозна подробно делегацията с направените значителни стъпки към подобряване на материалните условия в местата за лишаване от свобода и действията, които предприема българската страна за привеждане на жилищните, битовите и общите помещения в съответствие с международните стандарти относно местата за задържане и Европейските правила за затворите. Министър Цачева заяви, че усилията на българското правителство в тази насока не са еднократен акт, а процес, който продължава и в момента. Бяха посочени конкретни примери за периода 2017 г.–2018 г., а именно: цялостни ремонти на спалните и битовите помещения в затворите в Бургас, Варна и Сливен, до края на 2019 г. ще приключат ремонтите в затворите Пазарджик, Бобов дол и затворническо общежитие от закрит тип „Черна гора“ към затвора в Стара Загора. От своя страна германските гости изказаха задоволство от доброто сътрудничество с България в областта на екстрадиционното производство и ни поздравиха за постигнатия напредък по отношение на условията в местата за лишаване от свобода. Гостите изразиха увереност в задълбочаването на тесните професионални контакти между двете страни. Работната визита у нас на представителите Федералното министерство на правосъдието и защита на потребителите, на Главна прокуратура Берлин, на Главния провинциалния съд във Франкфурт и на Министерството на външните работи на Германия продължава със срещи в други институции, утре те ще посетят затворите в Белене и в Плевен.", "date": "2019.03.05", "title": "Цачева обсъди с магистрати от Германия мерки за подобряване на условията в затворите у нас"}
{"url": "https://www.24chasa.bg/novini/article/7330315", "text": "Информацията на агенция АНСА, че  , бе оттеглена заради грешна интерпретация и грешен превод, съобщи агенция Франс прес. Не може да признаем Косово, а да не получим нищо от другата страна, заявил Вучич в интервю за италианската агенция АНСА по повод предстоящото посещение на италианския премиер Джузепе Конте в Сърбия. Вестта бе предадена от белградската агенция Бета, уточнява БТА. Тази формулировка лесно може да се изтълкува като че Вучич \"не изключва възможността за евентуално признаване на независимостта на Косово\". Така предаде информацията агенция Франс прес в момента, когато АНСА, а след това и сръбската агенция Бета поправиха първоначалната версия, съобщава Радио Дойче веле. \"Имаше проблеми с интерпретацията, което често се случва с чуждите езици. В координация с кабинета на президента решихме да поправим новината\", каза за Дойче веле Франко Куинтано, кореспондент на АНСА в Белград. В коригирания вариант са останали думите, изговаряни много пъти от Вучич: \"Ако не бъде постигнато компромисно споразумение за Косово, ще стане катастрофа\", но няма нищо от сензационалната вест за признаване на Косово.", "date": "2019.03.05", "title": "Грешка в превода е готовността на Александър Вучич да признае Косово"}
{"url": "https://www.24chasa.bg/novini/article/7330318", "text": "Цялата столична полиция и част от жандармерията продължават да са на крак във връзка с посещението на руския премиер Димитрий Медведев. Отцепен е и паркинга пред хотел Хилтън, където политикът е предпочел да отседне по време на визитата си у нас, съобщава Marica.bg. Тази сутринта Медведев беше на посещение в Народното събрание. А след това учасва в бизнес форум, посветен на туризма. В него се включиха още министърът на туризма Николина Ангелкова, министърът на икономическото развитие на Руската федерация Максим Орешкин, кметове и представители на българския и руския туристически бизнес.", "date": "2019.03.05", "title": "Димитрий Медведев отседна в \"Хилтън\""}
{"url": "https://www.24chasa.bg/novini/article/7330328", "text": "На 1 март 2019 г. на тържествена церемония в Двореца в Рабат българският посланик Боряна Симеонова бе лично удостоена от краля на Мароко Мохамед VI с най-високото държавно отличие Wissam Al Alaoui (Classe exceptionnelle) с лента. Това съобщиха от Министерството на външните работи. Връчването на такова високо отличие на чужд посланик не е обичайна практика, а случаите, в които то се връчва лично от Краля, е изключителна рядкост. Церемонията се състоя непосредствено след петъчната молитва на площад Мешуар, водена лично от Крал Мохамед VI и бе предадена директно по всички марокански телевизии, както и отразена от всички марокански медии. По време на аудиенцията крал Мохамед VI поздрави посланик Симеонова с високото отличие и изказа задоволство и благодарност за нейния мандат, който той определи като успешен и ползотворен за двустранните отношения. Посланик Симеонова благодари за високата чест, която е признание и за България. На същата церемония посланиците на Дания, Австрия, Швеция, Судан, Панама, Гамбия, Турция, Азербайджан, Саудитска Арабия връчиха акредитивните си писма, а посланикът на Аржентина Мария Фернанда Канас получи отличие командант втора класа във връзка с края на мандата й. Аудиенцията при негово величество крал Мохамед VI бе в присъствието на министъра на външните работи и международното сътрудничество Насер Бурита и кралския шамбелан Мохамед Ел Алауи.", "date": "2019.03.05", "title": "Крал Мохамед VI лично удостои посланик Симеонова с най-високото държавно отличие"}
{"url": "https://www.24chasa.bg/novini/article/7330353", "text": "„Русия е наш стратегически партньор в областта на енергетиката, нашите отношения са абсолютно прагматични и са насочени към това на първо място да защитим нашия национален интерес. Ясният знак за това идва от факта, че това посещение на премиера на Руската федерация беше осъществено след близо десетгодишно прекъсване“. Това каза пред   министърът на енергетиката Теменужка Петкова. Тя подчерта, че е логично енергетиката да е в полезрението на подобни срещи и уточни, че за подобен тип проекти като енергийните се работи дълго време и че не може да се очакват резултати само в рамките на такива срещи. „Трябва да решим какъв е нашият национален интерес. Не може да стоим безучастно и да очакваме да се случат определени благоприятни събития. Трябват действия и мерки, които да са адекватни на променящата се среда и да гарантират, че България ще запази своето стратегическо място на газовата карта на Европа“, поясни Петкова. Енергийният министър увери, че за реализацията на проекта „Турски поток“ е спазена и последната буква на закона на Европейския съюз. На въпрос дали руската страна е заявила склонност да участва като инвеститор в проекта за АЕЦ „Белене“ при липса на държавни гаранции, Теменужка Петкова отговори: „Както и премиерът Медведев заяви, „Росатом“ обмисля възможността да участва в тази процедура“. Във връзка с изказването на Алексей Милер, че „Газпром“ не планира участие в проекта за газов хъб „Балкан“ министър Петкова обясни, че без изграждане на нужната инфраструктура на наша територия, няма как да има и диверсификация на газовите доставки: „Концепцията за изграждане на газоразпределителния център има два елемента – първият е, да бъде изградена липсващата инфраструктура – междусистемните връзки на България със съседните страни, включително и разширението на газопреносната инфраструктура, вторият елемент е изграждане на борса за търговия с природен газ, тогава може да говорим за газоразпределителен център или хъб. Предстои ние да изградим тази липсваща инфраструктура, да разработим борсата за търговия, защото в противен случай не може да говорим нито за търговия, нито за хъб. Вероятно това има предвид г-н Милер“.", "date": "2019.03.05", "title": "Теменужка Петкова: За \"Турски поток\" е спазена и последната буква на закона на ЕС"}
{"url": "https://www.24chasa.bg/novini/article/7330342", "text": "Управляващата партия ФИДЕС на унгарския премиер Виктор Орбан заяви днес, че желае да остане в десноцентристката Европейска народна партия въпреки растящия натиск в Европейския парламент тя да бъде изключена или членството й да бъде замразено, предаде Ройтерс, цитирана от БТА. Вчера ЕНП съобщи, че е получила предложения от 12 членуващи партии от 9 страни от ЕС и на 20 март ще разисква за изключване или замразяване на членството на ФИДЕС. По този повод от пресслужбата на ФИДЕС бе получен имейл с отговор на въпроси относно вчерашното съобщение на ЕНП. \"В момента в ЕНП тече дебат, фокусиран върху проблема за миграцията. Ние сме готови за такъв дебат и да представим нашата позиция. ФИДЕС не желае да напусне ЕНП. Нашата цел е антиимигрантските сили в ЕНП да укрепват\", се казва в отговора на унгарската управляваща партия. ФИДЕС посочва още, че смята защитата на европейските християнски ценности и спирането на миграцията за по-важни цели от партийната дисциплина в рамките не европейското консервативно политическо семейство. Междувременно в интервю за германския в. \"Билд\" водещият кандидат на европейските консерватори за председател на Европейската комисия Манфред Вебер заяви, че унгарският премиер трябва да прекрати своята риторика срещу ЕС, ако иска неговата партия за остане в ЕНП. Вебер заяви в интервюто, цитирано от Ройтерс, че би искал да бъде направен още един опит унгарският премиер да остане в консервативното европейско политическо семейство, което трябва да дебатира за евентуалното му изключване на 20 март. \"Орбан трябва незабавно и завинаги да прекрати кампанията на своето правителство срещу Брюксел, да се извини на партиите, членуващи в ЕНП, и да гарантира, че Централноевропейският университет ще остане в Будапеща\", посочва германският десен политик. Германските християндемократи (ХДС) и тяхната сестринска баварска партия ХСС (от която е и Вебер), не са сред 12-те партии, предложили изключването на ФИДЕС и Орбан от ЕНП. Вчера Еврокомисията обвини националисткото правителство на Унгария, че изопачава истината за имиграцията в ЕС, което още повече задълбочава конфликта между Унгария и Комисията преди изборите за Европейски парламент през май.", "date": "2019.03.05", "title": "Орбан и неговата партия ФИДЕС желаят \nда останат в ЕНП"}
{"url": "https://www.24chasa.bg/novini/article/7330388", "text": "Peugeot се готви за завръщане в САЩ 30 години след оттеглянето си от този пазар заради катастрофалните продажби, които отчете. Това стана въпреки голямата слава на френската марка сред феновете на спортните коли, пазещи спомени за трите й големи победи на митичната писта в Индианаполис. Главният изпълнителен директор Карлос Таварес обяви в началото на март, че марката с емблемата на лъв, е била избрана от френската група PSA, компанията майка, да се завърне на втория по големина автомобилен пазар в света в рамките на 10-годишния план, обявен през 2016 година. Това завръщане е и под натиска на финансовите пазари, които биха искали да видят PSA да намери източници на приходи извън Европа, още повече че американските санкции осуетиха амбициите на Иран, а хоризонтът в Китай е помрачен от забавянето на икономическия темп. Какви коли ще бъдат продавани? Какъв ще бъде моделът на пласирането им, като се има предвид, че системата на концесионерите е скъпа, пък ако те бъдат заобиколени, това означава някои щати да бъдат подминати? \"Искаме да бъдем предпазливи, искаме да бъдем сигурни, че разбираме американските и канадските потребители\", заяви пред АФП Лари Доминик, който отговаря за американската стратегия. \"Това ще струва скъпо и ще отнеме години\", коментира Марин Келер от Maryann Keller & Associates, защото американците, които са под 30 години, рядко са виждали кола на Peugeot по американските пътища. Инспектор Коломбо Повторенията на епизодите от поредица за инспектор Коломбо, който седи зад волана на старо Peugeot 403 Cabriolet, няма да помогнат, продължава г-жа Келер. Peugeot предвижда да започне да продава свои коли в САЩ и Канада най-късно през 2026 година. Първите ще бъдат внасяни от Китай и Европа въпреки евентуални допълнителни мита. Марката планира да стъпи първо в един щат, а след това да разширява присъствието според кривата на продажбите. Има вероятност с времето да реши да произвежда на американска територия, ако обемите оправдават това. Засега тя среща редица пречки. Американският автомобилен пазар е пренаситен с не по-малко от 40 марки и таван на продажбите. Потребителите искат най-вече SUV-ове, кросоувъри и пикапи, които представляват близо 69% от 17,3-те милиона продадени нови коли през 2018 година. И макар Peugeot да има своите SUV 3008 и 5008, които се продават много добре в Европа, американските му конкуренти се отказват от производството на компактни коли (градски и лимузини), за да съсредоточат усилията си в сегмента на големите коли. Твърде вероятно е френската водеща автомобилостроителна компания да дебаркира на американска територия след китайските групи, които искат да завладеят американците през следващите две години и биха могли да подбият цените, за да се наложат на този пазар. Пежо напусна САЩ през 1991 година, след като изгуби надпреварата с японските концерни. През онази година френската група продаде само 3500 нови коли на американския пазар. Любителите на бързите коли обаче си спомнят трите победи на френската марки (през1913-а, 1916-а и 1919-а) на известната писта в Индианаполис 500, както и подвизите й на 24-те часа на Льо Ман и на рали Дакар. \"Peugeot се възприемаше като иновативен автомобилостроител, но бе непознат за широката публика\", казва Иван Дрюри от Edmunds.com, обяснявайки, че тогавашната гама на марката не е отговаряла на вкусовете на потребителите. Долче вита \"Качеството не беше лошо, но не на висотата на Toyota и Honda\", допълва Карл Брауер. Според този експерт от Kelley Blue Book, френската марка е пострадала от стигмата, според която чуждестранните коли \"не са надеждни\". \"В същото време славата им не е помрачена\", подчертава той, признавайки в същото време, че това няма да бъде достатъчно. Fiat и Alfa Romeo, които вече се завърнаха на американския пазар преди известно време, все още не могат да поемат убедително по пистата, макар Alfa Romeo да е един от символите на италианската \"dolce vita\". Fiat е пласирал само 15 521 коли в САЩ през 2018 година (-43,8%), а продажбите на Alfa Romeo са намалели с 0,6% до 23 800 автомобила. Peugeot би могъл да се поучи от успешната стратегия на Jaguar/Land Rover и Subaru, които се насочиха към определени ниши на пазара. \"Идеята е в центъра на вниманието да се постави удовлетворяването на исканията на клиента, рентабилността, а не обемите\", обяснява Лари Доминик. Очакваното ново раздаване на картите под въздействието на автономните коли и мобилните услуги може да бъде в полза на Peugeot. (От БТА)", "date": "2019.03.05", "title": "След 30 години Peugeot подготвя завръщането си в САЩ"}
