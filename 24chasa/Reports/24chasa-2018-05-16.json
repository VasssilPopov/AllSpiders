{"url": "https://www.24chasa.bg/novini/article/6866797", "text": "Изказванията, че загиналите в Газа, включително децата, са терористи, са кощунствени, заяви на пресконференция в Москва изпълняващият длъжността външен министър на Русия Сергей Лавров, цитиран от ТАСС и БТА. \"Не мога да се съглася с изявленията, че десетки мирни граждани, включително бебета, които бяха убити в хода на тези инциденти, са терористи\", заяви той. \"Смятам, че това са кощунствени изказвания, които трябва да бъдат изключени от честния разговор\", добави той. Лавров увери, че Москва е готова да съдейства всячески на диалога между Израел и Палестинската автономия за Ерусалим. \"Тази тема не може да бъде обект на едностранни решения, тя трябва да се обсъжда и по нея трябва да се сключват споразумения чрез пряк диалог между ръководителите на Палестина и Израел\", добави първият руски дипломат.", "date": "2018.05.16", "title": "Лавров: Твърденията, че убитите деца в Газа са терористи, са кощунствени"}
{"url": "https://www.24chasa.bg/novini/article/6866744", "text": "“Надявам се в София премиерите на Македония Зоран Заев и на Гърция Алексис Ципрас да си стиснат ръцете за името. Това е тяхна работа, не им се бъркаме, но се надяваме. Президентите на Сърбия Александър Вучич и на Косово Хашим Тачи също трябва да си стиснат ръцете, след като на срещата в Скопие не го направиха. Така ще мога да покажа на колегите в Европейския съюз, че на Балканите има силни политически лидери, на които може да се има доверие.” Това заяви премиерът Бойко Борисов на откриването на форум за Западните Балкани в НДК. Дебатът бе част от мероприятията, съпътстващи срещата на върха ЕС - Западни Балкани, която се провежда в четвъртък. “Днес в София идват лидерите на Западните Балкани. Беше много трудно, хич не им се занимаваше на нашите хора, защото Европа и без това си има много проблеми. Но накрая се съгласиха и дори го приеха присърце. Това го дължим на Ангела Меркел, която не знам дали след време ще вземе Нобелова награда, но ние трябва да ѝ благодарим”, каза още Борисов. “Ще попитам довечера колегите от ЕС защо толкова се страхуват от Балканите. Македония има 11 млрд. БВП, Сърбия - 41 млрд., Албания - 13 млрд., Косово - 8 млрд., Босна и Херцеговина - 17 млрд., Черна гора - 4 млрд. Колкото на Словакия. Като население са по-малко от Румъния. Къде е толкова страшното, от какво толкова се плашим?”, допълни българският премиер. “Не можем да кажем, че съветът се провежда в много изгодна за Западните Балкани ситуация. Помагайте ни, защото ако ние на Балканите не си помогнем сами, то и Господ няма да ни помогне. Успели сме да ги доведем тук и да сложим проблемите, но всичко зависи от нас”, каза още Борисов.", "date": "2018.05.16", "title": "Борисов: Заев и Ципрас, Вучич и Тачи да си стиснат ръцете в София (Обзор)"}
{"url": "https://www.24chasa.bg/novini/article/6866725", "text": "Благотворителен турнир по билярд ще се проведе тази събота и неделя в София с цел събиране на средства за 8-годишният Петко Димитров. В него ще се включи актьорът Любомир Нейков, а кампанията за малкото момче вече подкрепиха и Димитър Рачков и Влади Въргала. Петко е роден недоносен и е с диагноза ретинопария и детска церебрална парализа. Още в първите часове след раждането момченцето получило епилептични пристъпи, а месец по-късно е оперирано заради вътрешна хидроцефалия. В момента Петко е с 5-и диоптър далекогледство, не може да ходи и говори. През 2017 г. семейството получaва информация за вливане на стволови клетки в Турската клиника \"Лив Хоспитал\". Направена е консултация с професор Ердал Карагьоз, който е дал много добри шансове за подобрение на състоянието му. Стойността на 4 курса инжектиране на стволови клетки и 20 сесии физиотерапия е 34 000 щатски долара. Към 19.04.2018 г. набраните средства за лечение на Петко са близо 30 хил. лв. Необходими са още около 25 хил. лв. Събитието се организира от Българска национална билярд федерация, със съдействието на клуб \"Стикс\", клуб БСД, Футбол с Кауза, ФК \"Торнадо 2013\" и Game Masters. Състезанията ще започнат от 10 ч. и ще продължат до 17 ч. в клубовете \"Стикс\" и БСД. Всеки, който желае да участва в благотворителния турнир е необходимо да внесе минимално дарение от 15 лв. на място или да предостави платежно от дарение по сметката на малкият Петко Димитров с основание \"Билярд с Кауза\": Банкова сметка \"Fibank\" IBAN:BG83FINV91501317069385 Титуляр: Петко Николаев Димитров", "date": "2018.05.16", "title": "Любо Нейков играе билярд благотворително за болно дете"}
{"url": "https://www.24chasa.bg/novini/article/6866779", "text": "Президентът на САЩ Доналд Тръмп заяви, че не е ясно дали планираната среща на високо равнище със севернокорейския лидер Ким Чен Ун ще се състои и добави, че ще продължи да настоява на денуклеаризация на Корейския полуостров, въпреки заплахата на Пхенян да се откаже от срещата, предаде Ройтерс. \"Засега не е взето решение, не сме уведомени\", добави президентът на САЩ пред медиите в Овалния кабинет, преди среща с узбекистанския президент Шавкат Мирзийоев. \"Не сме видели нищо, не сме чули нищо\", заяви Тръмп, цитиран от БТА. Северна Корея постави под съмнение срещата на високо равнище, планирана за 12 юни, заявявайки, че може да не участва, ако Вашингтон не се откаже от искането си за едностранно ядрено разоръжаване, припомня Ройтерс. Отмяната на първата среща между севернокорейски лидер и действащ президент на САЩ би била най-голямото дипломатическо постижение на Доналд Тръмп. Президентът е готов, ако срещата се състои\", заяви говорителката на Белия дом Сара Сандърс.", "date": "2018.05.16", "title": "Тръмп: Не е ясно дали срещата с Ким Чен Ун  ще се състои"}
{"url": "https://www.24chasa.bg/novini/article/6866710", "text": "Българската православна църква ще изпадне в схизма, ако изпрати свои представители за съвместно служение в Македония за честванията на 1000 г. от създаването на Охридската архиепископия. Това е бил един от мотивите на Светия синод да откаже да прати делегация в Македония. Решението на митрополитите предизвика протест от 20 души пред сградата на синода в сряда сутринта. Той бе воден от д-р Милен Врабевски, председател на фондация “Българска памет”.  “Гласуването е станало в отсъствието на патриарх Неофит, който пое отговорност да приемем подадената ръка от Македонската православна църква да им бъдем църква майка в битката за автокефалност”, се казва в становището на фондацията. Протестиращите обвиняват владиците, че се влияят от Москва, и настояват патриархът да свика ново събрание на синода, на което да преразгледа решението. Вторият мотив на синода да откаже бил, че БПЦ е правоприемник на Охридската архиепископия. На заседанието този факт е посочен от Русенския митрополит Наум. Според него делегация на честванията означавало БПЦ да се откаже от историята си.  Затова синодът е решил и да направи свое честване на 1000-годишнината от основаването на Българската охридска архиепископия. Така тя е била наречена преди 1000 г. от император Василий II, а Македонската православна църква е създадена преди 70 г. Честването ще бъде на 10 юни с литургия в “Св. Александър Невски” в София. Митрополитите обаче продължават да ходатайстват пред останалите автокефални православни църкви за падане на схизмата от македонската. Митрополитите са оформили два лагера с противоположен вот на заседанието на синода в понеделник. Русенският Наум е предложил да не се изпращат представители на БПЦ в Македония. “За” са гласували той, Ловчанският митрополит Гавриил, Доростолският Амвросий, Западно- и Средноевропейският Антоний, Варненският Йоан, Неврокопският Серафим, Врачанският Григорий и Видинският Даниил, или общо 8 гласа. Против предложението са били Сливенският митрополит Йоаникий, Великотърновският Григорий, Плевенският Игнатий, Пловдивският Николай и Старозагорският Киприан, или 5 гласа. От втория лагер идва и предложението БПЦ да изпрати делегация в Охрид за тържествата на 27 май, направено от Пловдивския митрополит Николай. Той дори предлага Старозагорският владика Киприан да замине за Македония като водач на делегацията. Предложението е подкрепено от тях двамата, Сливенският Йоаникий, Великотърновският Григорий и Плевенският Игнатий - същите, които са били против при първото гласуване. Останалите 8 отказали да подкрепят предложението на дядо Николай.", "date": "2018.05.16", "title": "Църквата изпада в схизма, ако изпрати духовници в Охрид"}
{"url": "https://www.24chasa.bg/novini/article/6866694", "text": "Банките няма да имат право да вдигат лихви при смяна на индекс, който се използва при пресмятането на лихвите по заеми и други операции, ако той спре да се изготвя, или ако се промени съществено. Това предвиждат приети промени в Закона за кредитните институции, внесени от шефката на бюджетната комисия Менда Стоянова. Законът трябва да влезе в сила на 1 юли 2018 г. Предвижда се от тази дата и 2 лихвени индекса - “Софибид” и “Софибор”, да не изчисляват вече от БНБ. Решението е на УС на централната банка от март 2017 г. Вариантите след това са два - изчисляването му от друга лицензирана компания или отпадането му. “Със закона се дават гаранции при евентуална замяна на бенчмарка, произтичаща от промяна в лихвения процент”, заяви Менда Стоянова в отговор на Румен Гечев от БСП, който съзря опит да се легализира потенциално вдигане на лихвите по заемите. “Внушенията, че последица от законопроекта ще бъде увеличаване на лихвените проценти, са абсолютна манипулация”, добави Менда Стоянова. Законът задължава компаниите да изготвят и поддържат планове, в които определят действията си при съществена промяна на бенчмарк или отпадането му.", "date": "2018.05.16", "title": "Банките без право да вдигат лихви при смяна на индекс"}
{"url": "https://www.24chasa.bg/novini/article/6866798", "text": "10-километрова колона от тирове и автомобили ще затапи София в четвъртък във върховите часове на трафика сутринта и привечер, пише \"Монитор\".  Протестът е на товарните превозвачи срещу евродирективата, лансирана от френския президент Еманюел Макрон, и се провежда в деня на срещата на лидерите от ЕС в българската столица.  Очаква се в София да дойдат 100-120 тежки товарни камиони и стотина автобуса. ", "date": "2018.05.16", "title": "10 км автоколона затапва столицата в час пик в деня на срещата на върха в София"}
{"url": "https://www.24chasa.bg/novini/article/6866743", "text": "Русия обеща днес \"да направи всичко\" за освобождаването на з , предаде Франс прес. \"Русия ще направи всичко, за да бъде освободен този руски гражданин, и подобни действия срещу други представители на медиите, били те руснаци или работещи за руски медии, да не се повтарят\", заяви днес по телевизията говорителката на руската дипломация Мария Захарова. \"Украйна продължава упорито да провежда политика на репресии спрямо медиите\", каза тя. Украинските служби за сигурност претърсиха вчера в Киев офиса на руската обществена информационна агенция РИА Новости и арестуваха журналиста и главен редактор на агенцията в Украйна Кирило Вишински, обвинен в \"държавна измяна\" - престъпление, наказуемо с до 15 години затвор, предаде БТА. Журналистът беше прехвърлен днес в град Херсон, Южна Украйна, където съд ще реши утре дали той ще влезе в затвора преди процеса. \"Моят клиент счита случващото се за провокация и тормоз. Той отрича обвиненията, повдигнати срещу него, - заяви за Франс прес адвокатът на журналиста Андрий Домански. - Обвиненията са за случили се през 2014 г. неща. Защо за четири години не се е случило нищо и защо всичко се случва сега, когато ще започне кампанията за президентските избори? Жалко е.\" Говорителят на Кремъл Дмитрий Песков предупреди днес, че Русия \"категорично не може да допусне да се извършват подобни действия\", подчертавайки в същото време, че работещите в Русия украински журналисти няма от какво да се страхуват. Европейският съюз заяви, че \"всяка страна има правото да защитава своята национална сигурност и гражданите си\", но единствено \"като спазва изцяло основните права и свободи\". Говорителката на американската дипломация Хедър Науърт потвърди, че Съединените щати \"приемат сериозно\" ситуацията, приканвайки властите в Киев да \"вземат мерки в съответствие със закона\" и най-вече с международното право относно правата на човека. Възприемайки по-критичен тон, Организацията за сигурност и сътрудничество в Европа (ОССЕ) изрази своята \"дълбока загриженост\", призовавайки Киев да \"спазва международните правила\", отнасящи се до свободата на печата. Съветът на Европа заяви, че е \"загрижен от последствията, които повтарящите се задържания на журналисти в Украйна могат да имат за свободата на печата\" в страната.", "date": "2018.05.16", "title": "Русия: Ще направим всичко възможно, за да освободим задържания в Киев журналист"}
{"url": "https://www.24chasa.bg/novini/article/6865717", "text": "Моделът Кристин Илиева се завърна в България след 33-дневен престой в Университетска болница “Йедитепе” в Истанбул. На 13 май 20-годишната красавица бе посрещната на летището от своето семейство, а заедно с тях и \"168 часа\" имаше възможността да я поздрави за връщането й у дома. Кристин минава през истински кошмар след претърпяната автомобилна катастрофа през март. Въпреки своята крехка физика и силна емоционалност тя се държи като истински боец в тежкия процес по възстановяването си, като всеки ден изживява отново и отново ужаса от сблъсъка. Над нея през цялото време бдят родителите й Цветозар Илиев, Валерия Колчева и втората й майка Стефания Илиева. За първи път след жестокия инцидент на пътя тя разказва за своята битка за живот. В своята изповед обаче не желае да намесва името на момичето зад волана - певицата Дивна. Още преди настоящото интервю бащата на Кристин обясни през какво се е наложило да мине дъщеря му до този момент. Моделът бива приета по спешност в болницата в Истанбул след двудневни консултации на Стефания с професор Угур Анил Бингол, доц. д-р Турхан Озлер и професор Фаик Алтънташ. По тяхно настояване Кристин е транспортирана незабавно в турския мегаполис. На 10 април е приета в \"Йедитепе\" със същите травми от 12 март, след 7-часовата животоспасяваща и предотвратяваща ампутация операция, извършена от доц. Свилен Тодоров в Плевен веднага след катастрофата. \"У нас поради бездействие или липса на ресурси не бяха извършени никакви интервенции, които да доведат до възстановяването на Криси - разяснява нейният родител. - Травмите, с които бе приета от турските експерти, бяха: тежка инфекция на костите, натрошена бедрена кост, раздробено коляно, неправилно зараснала тазобедрена кост, големи открити рани, липсващи меки тъкани и на двата крака и декубитална рана на петата.\" В истанбулската болница Илиева претърпява няколко операции, а последната - на коляното, е извършена от професорите Турхан Озлер, Фаик Алтънташ и техният екип. Цели десет часа те се борят да възстановят 5-сантиметровото скъсяване на крака на Кристин. Оттук нататък на хубавицата й предстоят тежки физиотерапии и пластични интервенции, които ще бъдат извършвани отново в Турция при специалистите, вдигнали я на крака. Илиева тепърва трябва да даде всичко от себе си, за да се възстанови напълно, а битката й занапред ще продължи поне 2 години.  Много добре. Вече разполагам с едно спокойствие. Вярата ми се върна, защото имаше много моменти, в които я губех. Дните ми след инцидента бяха сиви и мрачни. Често се депресирах и си казвах: \"Няма да се оправя.\" Сега, когато съм си вкъщи при семейството и приятелите ми идват да ме виждат, съм много по-щастлива. В момента имам частична парализа на крака. Занапред всичко зависи от мен, защото коляното ми е наредено перфектно, само му трябва месец да зарасне.  Най-лоши и болезнени бяха за мен първите два дни след всяка операция. Всъщност още не мога да преценя дали това време бе най-кошмарно, или спомените ми от самата катастрофа. И до ден днешен изживявам самия удар в себе си отново и отново. -  Всичко. Засега обаче не мога да разказвам в детайли, защото тече разследване и не е свършило досъдебното производство. Още не съм разпитвана за случилото се. Беше истински ад, докато стигна до болницата в Плевен. Там помня само, че имаше много лекари и всички бяха вперили поглед в мен. Помня как ми срязаха анцуга и ми свалиха обувките. Дотам.  В Плевен при операцията и след нея Криси бе на много силни опиати, но не е била в медикаментозна кома, както се пишеше. На другия ден я преместиха в София. -   Първите десет дни бях в реанимация. Беше ужасно. Правиха ми снимки, изследвания, вакове (процедура, при която травмите се вакуумират със специална гъба - бел.ред.). И четири пъти ме слагаха в барокамера.  Барокамерата бе в реанимация. А за да влезеш там, трябва да си стерилен, но за да се стигне до барокамерата, трябваше да се мине през цялото фоайе с всякакви хора. В барокамерата Криси стоеше един час, което бе комбинирано с операции за почистване от некротична тъкан.  В реанимация ми беше много тежко, защото не можех да спя. Аз съм човек, който винаги трябва да прави нещо и не мога просто да бездействам. Постоянно чувах охкане, пъшкане и гледах всякакви други пациенти. Тогава молех да ми дадат нещо за спане и против болката, но все ми казваха: \"Не може.\" Костваше ми страхотни усилия дори да се въртя наляво и надясно. Имах вакове и фиксатор на краката.  Този фиксатор бе само за да се прекара от Плевен до София, и трябваше в рамките на дни да се махне, но стоя доста повече време.  Един вак трябва да седи три дни. Гъбата може да е сребърна, аз бях с такава, за да издържа повече и да няма срастване, но при мен стоеше до 7 дни. Което води до срастване. В един момент десният ми крак имаше гной и стана зелен. Не смеех да погледна под одеялото. Имаше проблеми с машината, която пищеше и даваше сигнал, че не смуче добре или не е добре поставена, но в един момент просто някой натискаше едно копче и тя спираше. Дори самата аз започнах да спирам пищенето. Единственото, което ме държеше тогава, бе, че след като излязох от реанимация, можеха да идват да ме виждат роднините и приятелите ми. Когато вече ме качиха в отделението по травматология, една санитарка ми размести крака. После два дни не смеех въобще да го мръдна. : Друга санитарка пък при молбата на Криси да я почисти добре, й каза: \"Ти не можеш ли сама? Като гледам, на ръцете ти нищо им няма.\"  Последната ревизия на раната, която се състоеше при смяна на вак, бе преди великденските празници и всички излязоха в отпуск. В същото време Криси беше с нечовешки болки. Тогава задвижихме нещата, за да заминем за Истанбул по спешност. Свързахме се с посредник, а чрез него и с турските лекари.  Получих съобщение от професор Угур бей в 2 часа през нощта. За тях няма нощ и ден, винаги се отзовават. Обясниха ми какво ще се случи, ако отидем, и какво - ако не отидем. Гарантираха ми, че за една седмица тя ще се изправи. Ние обяснихме, че не можем да тръгнем веднага, защото са празници и няма как да подготвим документите й от болницата. Те ни попитаха: Какво значи, че са празници, когато става въпрос за спешен случай? Там още на първата седмица искаха да работят по коляното й, но не знаеха колко е влошено състоянието й и най-вече бактериалната инфекция.  Ако до две седмици не бях заминала, нямаше да проходя.  Ако не бяхме взели мерки, щеше да се стигне не само до ампутиране на крака, но и до по-лошо.  Там още щом ме видяха, започнаха много мило да ми говорят всички: \"Спокойно, мила, ние ще се погрижим за теб.\" Целуваха ми ръцете, челото. На следващия ден след пристигането ми започнаха операциите. За дни тези хора ме изправиха на крака, за което съм им безкрайно благодарна.  Там веднага й махнаха вак машината, костта бе оголена и се наложи да я покриват с кожа, взета от външната страна на бедрото на левия крак.  Казаха, че само белезите ми ще зарастват година заради взимането на мека тъкан.  Направиха й операции на коляното, на таза и на бедрото. Тъй като имаше скъсяване с 5 сантиметра на крака от това, че бедрената кост и коляното се разминаваха анатомично, за да ги наместят при операцията, лекарите са разтягали мускули със специални фиксатори, за да не режат мускулни влакна и възстановяването да се увеличи с още една година. Затова и след операцията Криси беше три дни с анестезия (епидурална упойка) и изобщо не усещаше крака си, но въпреки всичко искаше обезболяващи, към които бе привикнала. Нервната й система бе разбита.  Страх ме е и от най-малката болка вече. : Имам предписани, но са сведени до минимум. Сама успявам да се ограничавам и ги взимам само при нужда. Дори в момента имам болки, но търпя. Не искам да привиквам, защото наистина бях. Беше ад. Всеки ден точно в 20 часа винаги ме заболяваше жестоко и молех баща ми да ми дадат болкоуспокояващи медикаменти.  Тя започваше да плаче и да вика, а в същото време бе с анестезия на десния крак и бе невъзможно да чувства каквото и да било.  Старите болки при нея се връщаха като кошмар дори след като се подобри. Имаше един момент от престоя й у нас, в който кракът й се опираше в таблата на леглото, имаше напрежение на крака и на раната и тогава наистина я болеше. Вдигахме я, но пак се свличаше. После в Турция си внушаваше, че я боли жестоко и пак се е опряла в таблата, а тя бе на педя разстояние от крака й. Получаваше пристъпи, мозъкът й подаваше сигнали за стари болки. : Със сигурност. В момента обаче силата ми толкова се е изчерпала, че се питам откъде да я взема. Аз съм много чувствителна и преживявам всичко много навътре. Постоянно имам кошмари, паникатаки. Мисля, спомням си, съжалявам... Истината е, че съм рухнала и понякога се чудя как продължавам да се държа. Гледам се в огледалото и не мога да си позная лицето, толкова е измъчено, а аз не съм такава. Благодарна съм, че все пак не бе по-тежко, защото можеше да съм с два счупени крака и нямаше да го преживея. Определено животът ми се промени тотално. Оцених много хора и неща. Поставих си нови цели. Няма го този човек, който бе преди в мен - в добрия смисъл. \"Първа инвестиционна банка\" IBAN: BG70FINV91501317158471 на името на Кристин Цветозарова Илиева", "date": "2018.05.16", "title": "Кристин в първа изповед пред \"168 часа\"\nза ада след катастрофата и битката за живот"}
{"url": "https://www.24chasa.bg/novini/article/6866757", "text": "Сръбският президент Александър Вучич днес в София заяви, че е получил \"индикации, начала и принципи\" за решаване на въпросите с Косово, в които има \"прилични неща\", но и решения, с които той не е съгласен,  Той настоя, че Сърбия търси компромисно решение, което зачита не само интересите на сърбите в Косово, но и интересите на Сърбия, като добави, че ще говори за това на всички срещи в София.На въпрос на журналисти дали е получил плана на САЩ за Косово, Вучич отговори, че \"ако имаше нещо, с което би бил доволен, да има нещо, за което може да се помисли за получаване на всякаква подкрепа в местната общественост, ще изляза пред гражданите с това“. Сръбският президент подчерта, че никой не се заканва на него и на Сърбия, а с помощник-държавния секретар на САЩ за Европа и Евразия Уес Мичъл винаги е имал коректни разговор. „Той е политик, който винаги коректно се вслушва в нашите възгледи, независимо от същественото несъгласие относно Косово“, каза Вучич. Той отбеляза, че Мичъл никога не му е казал, че ако не приеме плана на САЩ, ще трябва да се оттегли от властта. Както вчера и днес писаха белградските медии, САЩ и западните страни са представили план за решаване на косовския проблем на Вучич, посочвайки, че той е по-добър за Сърбия от всички предишни, но че все още не е приемлив за сръбския президент.При съставянето на този документ участвали Мичъл, Хелга Шмит, заместник на отговарящата за външната политика и сигурност на ЕС Федерика Могерини, и представител на Великобритания.", "date": "2018.05.16", "title": "Вучич: Не съм получил план за Косово"}
{"url": "https://www.24chasa.bg/novini/article/6866652", "text": "И Христо Стоичков се обяви против промените в закона, забраняващи реклама на лотарийни игри. “Как е в САЩ? В Испания? Там популярните развлекателни игри и онлайн залаганията дават много силна подкрепа на спорта. В България се връщаме към лошите практики - да се разваля нещо, което работи добре, заради нечии политически и даже по-лошо – лични интереси. Откакто лотариите започнаха да помагат на спорта, не само клубовете, но и националните отбори започнаха да дишат по-спокойно. Спрете убийството на спорта”, призова Камата. ", "date": "2018.05.16", "title": "Стоичков срещу закона за реклама на лотариите: Спрете убийството на спорта"}
{"url": "https://www.24chasa.bg/novini/article/6866763", "text": "След Шиша Пангма алпинистът Боян Петров имаше за цел да изкачи Еверест. 34 години след първото успешно изкачване на световния първенец от българин и 14 години след последната национална експедиция. Трима наши сънародници останаха завинаги сред вечните снегове на Покрива на света – Христо Проданов, Христо Христов и Мариана Масларова, разказва  За порива на човека да надскочи ограниченията си разказва Светлана Проданова,племенница на Христо Проданов и сестра на Мариана Масларова, изпратила двама души от семейството си завинаги на върха. „Това е много силна болка – да знаеш, че близкият ти човек е в неизвестност. И ти се люшкаш между голямата надежда, голямата вяра, че чудото ще стане, и на моменти и страха, че може и да не се случи това чудо”, каза Светлана Проданова-Каменова. Пръв нагоре поема чичо ѝ Христо като част от националната експедиция. „Когато изкачи Еверест и съобщи, че е на върха, аз се обадих на моята сестра Мариана много радостна по телефона и ѝ казвам: Ето, чичо е качил върха, страхотно! И тя не беше щастлива. И аз казвам: Защо не се радваш? И тя казва: Много е късно и много се притеснявам за него дали ще успее да слезе”, каза Светлана. 20 години след след тези събития Мариана Масларова е включена в разширения състав на юбилейната национална експедиция до Еверест, но се отказва от нея и финансира пътуването си сама. В подножието на върха среща българските алпинисти от експедицията, сред тях и Христо Христов – също останал на върха. При атаката семейство бразилци забелязват, че Мариана спира край Христо и остава там дълго време. „Ако той е бил жив, може би просто да има човек при него, да не е сам. Ако пък не е бил жив, просто така, да отдаде почит към него”, разказва Светлана. Мариана Масларова е забелязана за последно на няколко метра под върха. „Не могат да бъдат спрени тези хора. Човешкият порив не може да бъде спрян”, категорична е Светлана.", "date": "2018.05.16", "title": "Племенницата на Христо Проданов: Твой близък да е в неизвестност, това е много силна болка"}
{"url": "https://www.24chasa.bg/novini/article/6866766", "text": "„Вечерята ифтар е символ на непреходната култура на толерантност, която е дълбоко заложена в душевността на нашия народ. Приемам я и за символ на волята на държавата ни да работи за повече разбирателство, взаимно уважение и политика на протегнатата ръка“. Това заяви президентът Румен Радев на традиционната вечеря ифтар по случай свещения за мюсюлманите месец Рамазан, съобщиха от прессекретариата на държавния глава. Домакинството на държавния глава на вечерята ифтар е израз на уважение към религиозния празник и традициите на българските граждани с мюсюлманско вероизповедание. Специален гост на тържественото събитие беше председателстващият Председателството на Босна и Херцеговина Бакир Изетбегович. „Знам, че както в София, така и в прекрасния център на Сараево един до друг се извисяват католически, мюсюлмански, източноправославен и еврейски религиозни храмове и музеи. Това е ясно доказателство, че хората от различни религии могат да живеят в мир и разбирателство на Балканите“, подчерта в обръщението си държаният глава, според когото присъствието на Бакир Изетбегович на вечерята ифтар доказва, че лидерите на Балканите осъзнават дълбоко своята отговорност пред всички граждани в нашия регион. Всички ние осъзнаваме нашата отговорност, която имаме пред бъдещите поколения – да им завещаем ценностите и добродетелите, които нашите деди са предали на нас, домовете ни да бъдат отворени за нуждаещите се, сърцата ни към страдащите, а в молитвите и чрез делата си да търсим мир за света, в който живеем, каза още Румен Радев. В словото си президентът се обърна към ръководителите на вероизповеданията в България като изрази надежда, че те отговорно ще изпълняват своите задължения, за да не допускат чужди на традицията на българските граждани норми да намират почва у нас. „Вярвам, че единствено с обединени усилия можем да посрещнем предизвикателствата на съвременния свят и да не позволим омразата и ненавистта да вземат превес“, заяви още президентът Радев. Държавният глава се обърна и към всички присъстващи като ги призова „да продължаваме да споделяме и празниците, и делниците и да градим утрешния ден на децата ни в общия ни дом – България“. „На фона на насилието в световен мащаб, ние в България живеем заедно и аз съм убеден, че ако хората по света знаят за толерантността в България, то те биха се поучили от нас“, посочи от своя страна главният мюфтия д-р Мустафа Хаджи. Той посочи, че Рамазан е благодат, която сближава хората и така те стават по-добри и по-силни. „Ние водачите на религиозните общности се стремим да бъдем в крак със съвременните европейски ценности и въпреки всички предизвикателства ще продължим да вървим по пътя на разбирателството и взаимното уважение“, каза още той. На тържествената вечеря ифтар присъстваха главният секретар на Св. Синод Негово Преосвещенство Мелнишки епископ Герасим, представители на традиционните вероизповедания в България, представители на парламентарно представените политически партии, дейци на културата и изкуството, дипломатически представители, общественици.", "date": "2018.05.16", "title": "Радев на вечерята ифтар: Хората от различни религии могат да живеят в мир (Снимки)"}
{"url": "https://www.24chasa.bg/novini/article/6866681", "text": "41 българи бяха арестувани при спецоперация на испанската полиция срещу престъпна група, занимавала се с трафик на хора и сексуална експлоатация на непълнолетни. При операцията в Испания са освободени 14 жертви, 12 от които непълнолетни, както и 4 момичета в други европейски страни. Разследването започнало през август 2017 г. във връзка с получена информация за група, която се занимавала с кражби от испански магазини. Жертвите били примамвани да се преместят от България в Испания с фалшиви обещания, но после били заставяни да извършват престъпления. ", "date": "2018.05.16", "title": "Арестуват 41 българи в Испания за трафик на хора"}
{"url": "https://www.24chasa.bg/novini/article/6866619", "text": "За да не счупят яйцата си, тежките динозаври внимателно са ги подреждали в кръг и са се намествали в останалото празно място в средата, съобщи АФП, цитирана от БТА. Повечето динозаври са заравяли яйцата си, след като са ги снасяли - като крокодилите в наши дни. Някои нептичи тероподи обаче са се грижели за яйцата си. Екип, ръководен от Кохей Танака от университета на Нагоя, изследва фосилизирани люпила на овираптозаври, намерени в Китай. Те винаги разполагали яйцата си в пръстен, но формата на центъра варира. Централното място е малко или няма такова при дребните видове пернати динозаври. С нарастването на размера то се увеличава, като при най-големите заема по-голямата част от гнездото. \"Големите видове овираптозаври не сядали директно върху яйцата. Явно те се разполагали в средата на гнездото, за да не счупят яйцата\" - каза Кохей Танака. Така те не са им осигурявали много топлина, но са ги предпазвали от хищници и лоши атмосферни условия. /Христина Терзиева/ Големите пернати динозаври са снасяли яйца с удължена форма, които достигали на дължина 50 см и тежали до 7 кг.", "date": "2018.05.16", "title": "Тежките динозаври са знаели как да мътят яйцата си без да ги счупят"}
{"url": "https://www.24chasa.bg/novini/article/6866610", "text": "Възможността главният съдебен инспектор да иска съдействие от главния прокурор за събиране на доказателства по проверките за почтеността на магистратите, които извършва Инспекторатът към ВСС (ИВСС), отпада. Това реши парламентарната правна комисия, която оттегли предложението за промени в Закона за съдебната власт.  Срещу текста първи възрази главният прокурор Сотир Цацаров. „Ще изпаднем в положение, в което прокуратурата ще осъществява проверка не за това дали има достатъчно данни за престъпление, а обект на действие ще се окажат магистрати – прокурори и следователи, спрямо които ние за определени нарушения имаме дисциплинарни правомощия, но ще се окажат и съдии, за които ние нямаме никакви правомощия“, каза Цацаров. Шефът на Върховния касационен съд Лозан Панов изцяло сподели мнението на главния прокурор и добави, че прокуратурата не бива да бъде вкарвано в дейността на ИВСС. Подобно становище изрази и съдия Весислава Иванова от името на Съюза на съдиите. Измененията прокуратурата да разследва в помощ на съдебния инспекторат са искания от главния съдебен инспектор Теодора Точкова. Тя поиска да има способи за събиране на доказателства, защото сега инспекторите не могат да изземват материали, да изискват разпечатки за телефонни разговори, не могат да задължат дори и проверяваните магистрати да се явят и да бъдат изслушани и т.н. ", "date": "2018.05.16", "title": "Панов и Цацаров против прокуратурата да събира доказателства за почтеността на магистратите"}
{"url": "https://www.24chasa.bg/novini/article/6866543", "text": "Стая 52 в семеен хотел в Несебър е малка, но приветлива. В нея подсъдимият за атентата на Летище Бургас ливанец Хасан Хасан прекарва 6 дни. Нанася се на 13 юли, 2012 г. и напуска хотела в деня на атентата. Всяка сутрин излиза около 9 ч. сутринта с раница на гърба, но никой от собствениците и персонала на хотела не го е виждал да се среща с някого. Хасан, който се регистрирал като Ралф Рико от Америка, хапвал сьомга в ресторанта, закачал се със сервитьорката, която го учила да казва \"Как си\" на български. \"Беше усмихнат, шегувах се с него като го наричах \"Рико от Порторико\", спомня си днес хазяйката Николинка Андреева от Несебър.  Чужденецът бил около 30-годишен, с маслинови очи, много приличал на студент. Точно по това време в Несебър се провеждал някакъв студентски форум, което още повече засилило впечатлението, че въпросният гост на хотела веротяно е студент. \"Пред нас беше с къса коса, макар че на снимката от шофьорската му книжка се виждаше, че е с дълга. Беше облечен спортно - с тениска, шорти и маратонки, винаги носеше раница на гърба\", спомня си още Николинка. Днес специализирания съд разпита 23 свидетели на изнесено заседание в Бургас. Утре делото продължава, очакват се становищата на вещите лица, изготвии съдебно-медицинските експертизи.", "date": "2018.05.16", "title": "Вижте къде се е спотайвал помагач на атентатора от летището в Сарафово (Снимки)"}
{"url": "https://www.24chasa.bg/novini/article/6866539", "text": "Руски военни кораби ще патрулират през цялата година в Средиземно море, за да противодействат на терористичната заплаха в Сирия, където руската армия действа на страната на режима на Башар Асад, заяви руският президент Владимир Путин, цитиран от ТАСС и Франс прес. \"Поради запазването на терористичната заплаха в Сирия, нашите кораби с крилати ракети \"Калибър\" ще патрулират постоянно в Средиземно море\", заяви Путин на среща с руски военни в Сочи. Русия разполага с две военни бази в Сирия, в които са разположени усъвършенствани системи за противовъздушна отбрана - военноморската база в Тартус, близо до ливанската граница, и базата в Хмеймим, северно от Латакия. През 2015 г. Москва се намеси с военна сила на страната на режима в Дамаск срещу джихадистки групи. Освен това Путин изтъкна \"прецизните и добре координирани действия на руските кораби и подводници по време на операцията в Сирия и ударите с крилати ракети и ефективната работа на флотската авиация, които нанесоха значителни щети на терористите\" на сирийска територия. Руската намеса промени хода на конфликта, позволявайки на сирийската армия да отнеме от бунтовниците и от групировката Ислямска държава контрола на над половината от територията на Сирия, отбелязва АФП, цитирана от БТА. Освен това руският президент подчерта, че флотът повишава бойния си потенциал и това трябва да продължи. Според него трябва да се подсилят разположените на плавателни съдове стратегически ядрени сили, за да се повиши ролята на флота в ядреното сдържане. Той увери, че Москва ще продължи да осигурява на военноморските сили най-новите оръжейни, комуникационни и други системи.", "date": "2018.05.16", "title": "Путин обеща: Руски кораби ще патрулират в Средиземно море цялата година"}
{"url": "https://www.24chasa.bg/novini/article/6866537", "text": "Великобритания е споделила със съюзнически страни познанията на бившия руски двоен агент Сергей Скрипал, който беше отровен през март, за руските шпионски методи, съобщи източник от чешкото разузнаване, цитиран от Франс прес. Чешкият седмичник \"Респект\" съобщава на своя сайт, че Скрипал, който е бил вербуван от Лондон през 1995 г., е посетил Прага през 2012 година. \"Да, случи се нещо такова. Участниците в срещата (между Скрипал и чешки агенти) я намериха за много полезна\", заявява разузнавателният източник. Той добавя, че Скрипал е притежавал жизненоважна информация за начина на действие на руската система, включително в чужбина, предаде БТА. \"Когато една разузнавателна агенция, британска или американска, вербува някой като него, тя го използва по този начин. Те го предложиха на съюзниците си, не само на Чехия\", добавя източникът пред АФП. Според в. \"Респект\" представителите на чешкото разузнаване са се срещнали поне един път със Скрипал и във Великобритания. Прага и Лондон са членки на ЕС и НАТО. В. \"Ню Йорк таймс\" съобщи тази седмица, че през 2016 г. Скрипал се е срещнал и с агенти на естонското разузнаване - страна, която също е член на ЕС и НАТО, но освен това граничи с Русия. Говорител на естонската служба за вътрешна сигурност отказа да потвърди или отрече тази информация. Скрипал и дъщеря му Юлия бяха отровени с нервнопаралитично вещество на 4 март в британския град Солсбъри. Те оцеляха след нападението, за което Лондон обвинява Москва.", "date": "2018.05.16", "title": "Лондон е уредил срещи между Скрипал и разузнавателни служби на съюзнически страни"}
{"url": "https://www.24chasa.bg/novini/article/6866581", "text": "Известният създател на комикси за \"Марвел\" Стан Лий, \"бащата\" на Спайдърмен и Х-мен, заведе дело за 1 милиард долара срещу основаната от него компания Pow! Entertainment, като я обвинява, че се опитала да го измами, възползвайки се от напредналата му възраст, предаде Франс прес. Деветдесет и пет годишният основател на империята \"Марвел\", която бе купена от \"Дисни\" през 2009 г., оспорва условията, при които миналата година e подписал продажбата на Pow! Entertainment на китайски холдинг. Стан Лий, който революционизира света на комиксите, създавайки за \"Марвел\" персонажите Спайдърмен, Хълк, Черната пантера, твърди, че ръководителите на Pow! Entertainment не са го информирали за подробностите, свързани с продажбата. Лий не знаел, че китайският купувач Camsing International ще има изключителното право да използва името и лика му. Според ищеца, ръководителите на Pow! Entertainment се възползвали, че той бил разстроен след смъртта на съпругата си, когато подписал договора, и че страда от дегенерация на макулата - свързано с напредналата възраст увреждане на зрението. Лий не си спомня някой да му е прочел текста на договора и дори се пита дали изобщо е подписвал подобен договор или подписът му е бил фалшифициран.", "date": "2018.05.16", "title": "Създателят на комикси Стан Лий заведе дело за 1 млрд. долара срещу компания за измама"}
{"url": "https://www.24chasa.bg/novini/article/6866595", "text": "Турският президент Реджеп Тайип Ердоган разговаря днес по телефона с папа Франциск за последните събития в Ерусалим и ивицата Газа, предаде ТАСС. Ердоган заяви, че е недопустима промяна на статута на Ерусалим, който има значение за три религии, съобщи пред журналисти източник от кабинета на турския президент. Президентът определи нападенията срещу палестински демонстранти като \"безчовечни\" и информира папа Франциск за предстоящата среща на Организацията за ислямско сътрудничество в Истанбул на 18 май, предава БТА. По-рано днес след завръщането си от Великобритания Ердоган обсъди ситуацията в Палестина с руския президент Владимир Путин, с германския канцлер Ангела Меркел, с иранския президент Хасан Рохани, с емира на Катар шейх Тамим бин Хамад Ал Тани, с държавния глава на Индонезия Джоко Видодо и с президента на Судан Омар ал Башир. По последни данни при сблъсъци с израелските сили на 14 май са загинали над 60 палестинци, а над 2800 са били ранени. Общо от 30 март, когато започнаха пограничните сблъсъци на палестинци с израелски войници, в района бяха убити най-малко 110 араби, а над 5000 бяха ранени.", "date": "2018.05.16", "title": "Ердоган обсъди с папа Франциск събитията в ивицата Газа"}
{"url": "https://www.24chasa.bg/novini/article/6866608", "text": "Китай призова Съюзника си Северна Корея да не се отказва от историческата среща на върха между нейния лидер Ким Чен-ун и президента на САЩ Доналд Тръмп на фона на заплахите на Пхенян, че няма да участва във форума, предаде Асошиейтед прес, цитирана от БТА. Призивът беше отправен на среща на китайския президент Си Цзинпин с делегация от управляващата в Северна Корея Трудова партия, на която държавният глава изрази подкрепата си за обявеното наскоро от КНДР наблягане на икономическото развитие, успоредно с подобряване на отношенията с Южна Корея. \"Подкрепяме подобряването на междукорейските отношения, насърчаването на диалога между Северна Корея и САЩ, освобождаването на Корейския полуостров от ядрено оръжие и развитието на икономиката на Северна Корея и подобряване на изхранването на населението\", подчерта Си, цитиран от държавната китайска телевизия. Нито телевизията, нито държавната агенция Синхуа съобщиха дали на срещата е била обсъждана срещата на върха Ким-Тръмп.", "date": "2018.05.16", "title": "Китай призова съюзника си КНДР да не се отказва от срещата на върха Ким-Тръмп"}
{"url": "https://www.24chasa.bg/novini/article/6866493", "text": "Премиерът Бойко Борисов посреща Държавните и правителствените ръководители от ЕС в \"София тех парк\". Тук те ще разговарят на неформална вечеря в зала \"Джон Атанасов\" по покана на председателя на Европейския съвет Доналд Туск с домакин Бойко Борисов, министър-председател на България. В навечерието на Срещата на върха ЕС - Западни Балкани те ще обсъждат възможностите пред иновациите и цифровизацията, сделката за ядрената програма на Иран и търговските отношения със Съединените щати. Сред пристигналите са германският канцлер Ангела Меркел, австрийския канцлер Себастиан Курц, премиерът на Гърция Алексис Ципрас, Председателят на Европейската комисия Жан-Клод Юнкер, британският премиер Тереза Мей, върховният представител на ЕС Федерика Могерини, френският президент Еманюел Макрон и други.  Утре предстои Срещата на върха ЕС - Западни Балкани, на която лидерите от ЕС и региона ще обсъждат европейската перспектива и свързаността на Западните Балкани с Общността.", "date": "2018.05.16", "title": "Мей, Меркел, Макрон и лидери от ЕС пристигнаха в \"София Тех парк\" (Видео, снимки, обновена)"}
{"url": "https://www.24chasa.bg/novini/article/6866654", "text": "Юрий Котлер, член на експертния съвет на управляващата партия \"Единна Русия\" и бивш член на висшия й съвет, беше открит мъртъв в дома си в центъра на Москва с огнестрелна рана в главата, предаде ТАСС, цитирана от БТА. Юлия Иванова, старши помощник на ръководителя на главно управление за Московска област на руския Следствен комитет, съобщи, че на местопроизшествието са пристигнали следователи, които извършват оглед. Те дошли по сигнал на близки на Котлер, обезпокоени, че от няколко дни нямат връзка с него. Самоубийството се смята за основна версии. В жилището, където той е живеел сам, не са открити следи от борба, прозорците и ключалките са непокътнати, добави тя. При огледа е била намерена и предсмъртна бележка, написана от Котлер, в която той пише, че \"не вини никого\". В момента се разпитват съседите. 50-годишният Юрий Котлер е завършил международния отдел на факултета по журналистика на Московския университет. Работил е за руски и западни медии, бил е прессекретар на федерална агенция по банкрутите и несъстоятелността и на Федералната комисия за пазара на ценни книжа. През май 2012 г. е избран за член на висшия съвет на партия \"Единна Русия\". На 19 февруари тази година беше избран за член на Експертния съвет на партията.", "date": "2018.05.16", "title": "Известен руски дипломат беше открит мъртъв в Москва"}
{"url": "https://www.24chasa.bg/novini/article/6866674", "text": "Вижте атмосферата минути преди неформалната вечеря на държавните и правителствените ръководители от ЕС с домакин Бойко Борисов, министър-председател на България, по покана на председателя на Европейския съвет Доналд Туск. Лидерите ще обсъждат възможностите пред иновациите и цифровизацията, сделката за ядрената програма на Иран и търговските отношения със Съединените щати. Утре предстои Срещата на върха ЕС - Западни Балкани, на която лидерите от ЕС и региона ще обсъждат европейската перспектива и свързаността на Западните Балкани с Общността.                                                                                                                                           ", "date": "2018.05.16", "title": "Вижте атмосферата преди вечерята на лидерите на ЕС (Видео, снимки)"}
{"url": "https://www.24chasa.bg/novini/article/6866643", "text": "Синът на израелския премиер Бенямин Нетаняху Яир публикува съобщение в профила си в инстаграм, съдържащо псувня по адрес на Турция, съобщиха днес израелски медии, цитирани от ДПА и БТА. Двете страни са в разгара на дипломатическа разпра през последните дни. Турският президент Реджеп Тайип Ердоган обвини Израел, че е извършил \"геноцид\", след като израелски войници убиха в понеделник десетки палестинци при протести в Газа. Нетаняху заяви, че отказва да бъде поучаван от Ердоган, който по думите му \"е сред най-големите поддръжници на Хамас и няма съмнение, че добре разбира тероризма и зверствата\". Турският президент на свой ред отговори, като каза, че израелският премиер има палестинска кръв по ръцете си и не може да скрие това, като напада Турция. \"Fuck Turkey\" (Да е.. Турция), пише на английски език в поста, публикуван от Яир Нетаняху. Той е на червен фон, а латинската буква \"C\" е стилизирана като полумесец, до който има звезда - националния символ на Турция. Говорител на семейство Нетаняху коментира пубилкацията, като заяви, че Яир Нетаняху е частно лице и това е позиция на неговата страница в Инстаграм.", "date": "2018.05.16", "title": "Синът на Нетаняху напсува Турция в инстаграм (Снимка)"}
{"url": "https://www.24chasa.bg/novini/article/6866701", "text": "Комисията по разузнаването на Сената на САЩ одобри номинацията на Джина Хаспъл за директор на ЦРУ и се очаква пълният състав на Сената да гласува за номинацията й още следващата седмица, предаде Ройтерс. Комисията по разузнаването гласува с 10 гласа \"за\" и 5 \"против\" в полза на Хаспъл. Резултатът се очакваше, след като двама от седемте сенатори от Демократическата партия заявиха, че ще подкрепят колегите си републиканци. Джина Хаспъл беше подложена на критики, включително от страна на влиятелните републикански сенатори Ранд Пол и Джон Маккейн, заради връзките си с предишна програма на ЦРУ за изтезания на заподозрени в тероризъм. Въпреки това се очаква тя да бъде избрана за първата жена, станала директорка на ЦРУ. В момента 61-годишната Хаспъл, която има 33-годишен стаж в ЦРУ, е изпълняващ длъжността директор на разузнавателната агенция, предава БТА. На изслушването й пред Сената миналата седмица доминираха въпросите за участието й в използването на методи за изтезание като симулирано удавяне, по време на мандата на президента Джордж Буш. Миналата седмица Маккейн, който е извън Вашингтон и се бори с рак на мозъка, призова сенаторите да не гласуват за нея. Самият сенатор е бил изтезаван по време на пленничеството си във Виетнам, припомня Ройтерс. Маккейн заяви, че страната трябва да използва за гарантиране на сигурността си само методи, които са \"толкова правилни и справедливи, колкото ценностите, към които се стремим да спазваме и които подкрепяме по света\".", "date": "2018.05.16", "title": "Сената на САЩ одобри номинацията на Джина Хаспъл за директорка на ЦРУ"}
{"url": "https://www.24chasa.bg/novini/article/6866733", "text": "Хиляди хора бяха евакуирани днес от малкия град Пугачово и околността в Република Удмуртия, Централна Русия, заради пожар и взривове в склад за боеприпаси на бивш военен полигон, предаде ДПА. В района е обявено извънредно положение. Огънят обхвана територия от около 50 хектара в близост до града, намиращ се на около хиляда километра източно от Москва, съобщиха руските медии. Намираща се наблизо магистрала беше затворена заради продължаващите взривове на боеприпаси. По същата причина огнеборците - над 100 души - засега не могат да стигнат до мястото на пожара. Затова на този етап се налага той да бъде гасен от въздуха. За целта там са изпратени специален противопожарен самолет Бе-200 и три хеликоптера, предаде ТАСС, цитирана от БТА. На този етап няма опасност за живота и имуществото на местните жители, обявиха регионалните власти. Изпратени са десетки полицаи и доброволци, които да охраняват имуществото на евакуираните. В същото депо преди седем години избухна пожар, който отне живота на един войник и нанесе щети на няколко хиляди домове.", "date": "2018.05.16", "title": "Евакуираха хиляди от руски град заради пожар и взривове в склад за боеприпаси"}
{"url": "https://www.24chasa.bg/novini/article/6866499", "text": "Премиерът Бойко Борисов пристигна в \"София Тех парк\", където тази вечер е домакин на неформална вечеря, част от Програмата на лидерите и календара на Българското председателство на Съвета на ЕС. Заедно с него е и министърът за българското европредседателство Лиляна Павлова. След тях самостоятелно пристигна вицепремиерът и министър на външните работи Екатерина Захариева. Премиерът Борисов ще посрещне държавните и правителствените ръководители от ЕС, както и председателя на Европейския съвет Доналд Туск. В навечерието на Срещата на върха ЕС - Западни Балкани те ще обсъждат възможностите пред иновациите и цифровизацията, сделката за ядрената програма на Иран и търговските отношения със Съединените щати. Утре предстои Срещата на върха ЕС - Западни Балкани, на която лидерите от ЕС и региона ще обсъждат европейската перспектива и свързаността на Западните Балкани с Общността.", "date": "2018.05.16", "title": "Борисов пристигна в \"София Тех парк\" за вечерята с лидерите на ЕС (Видео)"}
{"url": "https://www.24chasa.bg/novini/article/6866484", "text": "Нека днешния и утрешния ден да се фокусираме върху позитивното. България вече е център на европейската политика, заяви Цветан Цветанов в студиото на \"Още от деня\" по  . Новината, която излезе днес, че  , той коментира като странна. Не може, когато тук е фокусът на всички европейски политици, да излиза такава новина, каза Цветанов. Разговорите му с президента били чисто служебни.  От всички европейски лидери има голямо признание, че поставихме Западните Балкани като приоритет на българското председателство. Даде се сериозен тласък и ангажиментът на всички лидери, показва, че това е голям успех, коментира темата за Западните Балкани Цветанов.  Македонската страна и македонският народ позитивно приеха това, което направи България заедно с Македония на политическо ниво за договора за добросъседство. Аз съм убеден, че това, което се залага като приоритети и утрешната декларация, която ще се подпише, ще даде тласък за по-бързо придвижване на нещата за Западните Балкани, допълни Цветанов. Темата за превозвачите се поставя от май 2017 година от министъра на транспорта. Активността на евродепутатите е голяма, Новаков е от активните вносители на предложения, последното е направено през февруари, каза Цветанов във връзка с протеста на превозвачите.   Цялото председателство, тази агресивност от страна на БСП, това е техен стил на поведение, не искаме да участваме в този сценарий. Ние бяхме концентрирани да си вършим работата. Прави чест на Станишев, че оцени това, което свършихме по време на европредседателството. Когато фактите говорят, е нужно да замълчиш. За БСП най-важното е да има скандал, допълни Цветанов. Забравиха ли срещите на премиера с еврокомисаря и с представители на транспортния бизнес, днес обаче БСП казват ние заставаме зад протестиращите, защото БСП е единствената която иска да ги защити. Това не е вярно, категоричен беше Цветанов.", "date": "2018.05.16", "title": "Цветанов: Прави чест на Станишев, че призна заслугите ни по време на председателството"}
{"url": "https://www.24chasa.bg/novini/article/6866516", "text": "Председателят на Европейския парламент Антонио Таяни съобщи, че изпълнителният директор на Фейсбук Марк Зукърбърг е приел поканата и ще се яви на изслушване в Брюксел. Таяни добави, че очаква гостът да се яви следващата седмица. Зукърбърг ще отговори на въпроси на председателите на парламентарните групи. Според Таяни това е стъпка към възвръщането на доверието сред потребителите. Председателят на ЕП допълва, че представители на Фейсбук ще се явят на изслушване пред парламентарната комисия по граждански свободи, правосъдие и вътрешни работи. На заседанието ще бъдат обсъдени въпроси, свързани със защитата на личните данни и влиянието върху изборните процеси в Европа, съобщава БТА. Зукърбърг бе поканен на заседанието на ЕП в Страсбург през април, дни след като свидетелства пред представители на Сената и Конгреса на САЩ. Изпълнителният директор на Фейсбук се очаква да внесе допълнителни разяснения около скандала с \"Кембридж аналитика\", засегнал близо три милиона европейци по данни на Европейската комисия.", "date": "2018.05.16", "title": "Зукърбърг е приел поканата да свидетелства пред Европейския парламент"}
{"url": "https://www.24chasa.bg/novini/article/6866515", "text": "Държавните и правителствените ръководители от ЕС пристигат на летище София, съобщиха от Министерството на Българско председателство на Съвета на ЕС. Те ще присъединят по-късно тази вечер към Доналд Туск, председател на Европейския съвет, и Бойко Борисов, министър-председател на България, за неформална вечеря в София тех парк, част от Програмата на лидерите и календара на Българското председателство на Съвета на ЕС. Утре предстои Срещата на върха ЕС - Западни Балкани, на която лидерите от ЕС и региона ще обсъждат европейската перспектива и свързаността на Западните Балкани с Общността.", "date": "2018.05.16", "title": "Лидерите на ЕС пристигнаха в София за неформалната вечеря (Снимки)"}
{"url": "https://www.24chasa.bg/novini/article/6866339", "text": "Районната прокуратура в Ямбол се е самосезирала и е разпоредила проверка, която да установи събирана ли е застрахователна такса от пациенти на здравно заведение в града, съобщиха от прокуратурата. Ще бъдат проверени ръководствата на здравното заведение и на застрахователното дружество, за да се установи извършвана ли е застрахователна дейност и разполага ли дружеството с офис в болницата. Ще се проверява също постъпвали ли са в здравното заведение парични средства от пациенти за застраховка и в какъв размер. След приключване на проверката в срок от 30 дни, събраните материали ще бъдат предоставени на наблюдаващия прокурор.", "date": "2018.05.16", "title": "Разследват болница в Ямбол за събиране на застрахователна такса от пациенти"}
{"url": "https://www.24chasa.bg/novini/article/6866341", "text": "През юни ще организираме обсъждания на проектите на новите учебни програми по български език и литература за 11-и и 12-и клас, като те ще бъдат не само в София, но и по региони в страната. Това каза министърът на образованието и науката Красимир Вълчев в парламентарната образователна комисия, попитан от \"БСП за България\" какъв ще е подходът на изучаването на произведенията в новите учебни програми по български език и литература за 11-и и 12-и клас - хронологичен или тематичен, и дали \"има ли вероятност да се отнеме от учебния материал изучаването на произведения от Алеко Константинов и от Емилиян Станев\", предаде БТА. Всяка учебна програма предизвиква дискусии и това е нормално, защото има много автори, които бихме искали да изучават учениците и има редица въпроси, които са дискусионни. Основният въпрос е как да се изучават творбите - хронологично или тематично, като има аргументи и за двата подхода, с основания към тях, обясни министър Вълчев. Той каза, че в образованието ни има общо 90 000 учители, като учителите по български език и литература в страната са най-много от тях и затова е трудно обсъждането на програмите с всички тях в кратък период. По отношение на това кои автори да бъдат включени в новите учебни програми, \"аз също мисля, че някои други автори трябва да бъдат включени допълнително от тези, които можем да видим в програмата, но е факт, че тези програми дават много по-голяма възможност за включването на допълнителни автори от тези, които сме имали преди\", заяви министър Вълчев. Той обясни, че това може да стане с решение на учителите, според принципа за известна самостоятелност при определянето на темите. Май месец не е подходящ за обсъжданията на програмите и затова те ще бъдат организирани през юни, каза министър Вълчев. През май по традиция се организират националните външни оценявания в четвърти и в седми клас, както и държавните зрелостни изпити в 12-и клас. Заради тези изпити учителите в цялата страна са много ангажирани с участието си в тях. \"Нищо не е предрешено за новите учебни програми, необходими са допълнителни обсъждания, но е ясно, че винаги ще има въпроси, които ни разделят. Но не можем да включим всички автори в учебните програми, защото винаги ще има различни мнения\", коментира министър Вълчев. Той отбеляза, че \"ако се включи всичко в учебните програми, ще се навреди на учениците\". На заседанието на парламентарната образователна комисия министър Красимир Вълчев отговори и на актуални въпроси на депутатите за дигитализацията в образованието, за обхвата на децата в предучилищната подготовка и за приоритетите на МОН по време на Българското председателство на Съвета на ЕС.", "date": "2018.05.16", "title": "Вълчев: През юни ще обсъдим проектите на новите учебни програми по български език и литература"}
{"url": "https://www.24chasa.bg/novini/article/6866340", "text": "Хърватският министър на външните работи и европейските въпроси Мария Пейчинович Бурич заяви днес, че Загреб иска по време на хърватското председателство на Европейския съвет през 2020 г. да организира втора среща на върха ЕС-Западни Балкани, на която разширяването на съюза да се върне на преден план, предаде агенция МИА. \"Бихме искали нашата среща на върха да бъде среща на разширяването и посланието й за връщане на фокуса върху държавите от Западните Балкани да бъде по-силно\", каза Пейчинович Бурич за хърватското радио, предава БТА.  Тя коментира, че предстоящата среща на върха ЕС-Западни Балкани в София е важна стъпка напред, защото от този форум Европейският съюз ще покаже, че има ясна позиция за целия регион на Западните Балкани. Преди 18 години в Загреб Европейският съюз за пръв път организира среща на върха извън своите граници. На тази среща разширяването беше на дневен ред. Тогава беше подписано Споразумението за стабилизиране и асоцииране между Македония и ЕС.", "date": "2018.05.16", "title": "Загреб иска да организира втора среща на върха ЕС-Западни Балкани през 2020 г."}
{"url": "https://www.24chasa.bg/novini/article/6866345", "text": "БСП направи трагична грешка, като застана против Истанбулската конвенция - международен закон, който е за защита на жените от домашно насилие. Това заяви заместник генералния секретар на ПЕС Джакомо Филибек преди началото на координационната среща на левите премиери преди неформалния съвет на ЕС тази вечер. На срещата присъства и соцлидерката Корнелия Нинова. Сергей Станишев винаги е имал ясна позиция против консервативните сили, които се обявяват против Истанбулската конвенция, каза Филибек. И обясни, че в ПЕС БСП с позицията си са \"малцинство от 1\". Въпросът не се отнася до Станишев в такава степен, в каквато се отнася до БСП, обясни Филибек. Станишев има много високи шансове за нов мандат начело на ПЕС, прогнозира зам. генералния секретар на партията. И обясни, че лидерът е направил много и за партията, и за включването на Западните Балкани като централна тема за ЕС. Особена заслуга е гаранцията за младежта, която бе приета на европейско ниво, допълни Филибек.", "date": "2018.05.16", "title": "ПЕС: Позицията на БСП за Истанбулската конвенция е трагична грешка"}
{"url": "https://www.24chasa.bg/novini/article/6866358", "text": "Председателят на Европейската комисия Жан-Клод Юнкер каза, че трябва да бъдат положени усилия за запазване на иранското ядрено споразумение, въпреки оттеглянето на САЩ, защото \"краят на сделката ще заплаши сериозно мира и сигурността в този неспокоен регион\", предава БТА.  Юнкер говори на път за София за участие в срещата на високо равнище с 28-е лидери на държавите от ЕС и изрази надежда да се подготви обща позиция по споразумението и за заплахата от американски санкции, които може да засегнат компании от ЕС. Юнкер каза: \"Нашите средства са налице и ще ги използваме, но да не се заблуждаваме - средствата ни са ограничени\".", "date": "2018.05.16", "title": "Юнкер ще настоява в София за обща позиция на ЕС по ядрената сделка с Иран"}
{"url": "https://www.24chasa.bg/novini/article/6866359", "text": "Продължава външното оценяване на учениците от 4-и клас. Днес децата се явиха на изпит по „Човек и общество”, а от Министерството на образованието и науката вече публикуваха верните отговори на задачите. Така наречените \"малки матури\" започнаха миналата седмица с изпити по математика, български и \"Човек и природа\". Тази година четвъртокласниците са 63 883. Целта на националните външни оценявания е да измерят индивидуалните постижения на учениците по различните предмети, да се определи необходимостта от подкрепа, където е нужна, както и да се осъществи мониторинг на образователния процес на различни нива - на училищно, на регионално и на национално, обясниха от министерството на образованието.", "date": "2018.05.16", "title": "Вижте верните отговори на матурата по „Човек и общество” за 4 клас"}
{"url": "https://www.24chasa.bg/novini/article/6866364", "text": "Турският президент Реджеп Тайип Ердоган продължава с телефонната дипломация за ивицата Газа, като последно е обсъдил въпроса с германския канцлер Ангела Меркел, съобщава електронното издание на в. \"Миллиет\". Също днес турският президент е провел разговори още с иранския президент Хасан Рохани, с емира на Катар шейх Тамим бин Хамад Ал Тани, с държавния глава на Индонезия Джоко Видодо, с президента на Судан Омар ал Башир, предаде БТА.  Според източници от президентството при разговорите е била обсъдена предстоящата среща в петък в Истанбул на Организацията за ислямско сътрудничество (ОИС), тема на която ще бъде засиленото напрежение около преместването на посолството на САЩ в Ерусалим и събитията в Газа, където израелските сили убиха над 60 палестинци по време на протести. Предишните дни Ердоган разговаря по телефона също с палестинския лидер Махмуд Абас, с краля на Йордания Абдула Втори, със саудитския крал Салман, с премиера на Малайзия Махатхир Мохамад, с емира на Кувейт шейх Сабах ал Ахмад ал Джабер ас Сабах. Телефонните разговори на Ердоган във връзка с обстановката в региона се очаква да продължат.", "date": "2018.05.16", "title": "Ердоган продължава с телефонната дипломация за ивицата Газа"}
{"url": "https://www.24chasa.bg/novini/article/6866375", "text": "Конференцията за интернет реклама и SEO   вече стана добра традиция в света на онлайн маркетинга за бизнеса. Тази година за пръв път традицията придоби нова визия. Конференцията се проведе изцяло в онлайн формат. Този експеримент се оказа успешен. Всъщност какво друго да очакваме в нашия динамичен дигитализиран свят? Експериментът на Online Advertising Live Edition се състоя на 27 март в Софтуерния университет. Благодарим на колегите от СофтУни за помощта с пускането на livestream. Програмата включваше 12 лекции за SEO, РРС реклама и онлайн търговия: Контент стратегията двигател на успешната SEO оптимизация \\ Дидо Григоров, SerpactSEO оптимизация за SPA (Single Page Application) \\ Симеон Емануилов, NetpeakСъздаване и развитие на онлайн магазин - етапи, насоки и грешки \\ Илиан Илков, baby.bg10 лайфхака за израстване от малък до среден бизнес с помощта на онлайн маркетинг \\ Жюстин Томс, ABC Design & Communication GroupТрикове за оптимизиране на онлайн реклама в различни източници: Google AdWords, Facebook, Instagram \\ Виктория Тодорова, NetpeakAMP и разкриване на мистерията около него \\ Петър Николов, MobilioРегламент GDPR за онлайн магазини \\ Николай Кискинов, Vladimirov&KiskinovЗащо и как да използваме онлайн видео успешно \\ Петър Владимиров, Interactive ShareПрактическо използване на Google инструменти – Google Optimize, Google TagManager и Google Analytics в действие \\ Благовест Йорданов, Net InfoGoogle AdWords Реклама: тънкости при таргетирането и успешни практики \\ Димитър Димитров, InboundНулев резултат в Google {Featured Snippets}. Кога, как и какво е важно за него? \\ Никола Минков, Serpact5 начина за programmatic реклама в България \\ Мартин Попов, Interactive Share Първият ни опит с излъчването на живо не мина абсолютно гладко, сблъскахме се с технически проблеми със самият Facebook live, имахме паузи, но въпреки всичко събитието беше успешно. За участие в конференцията се регистрираха 998 души, а самото излъчване през деня беше гледано от общо 5476 уникални потребители на Facebook. Интересът към конференцията надхвърли нашите очаквания. Статистиката говори сама за себе си: Онлайн изданието имаше много предимства: безплатно участие, възможност за дискусия, участие в събитието от всяка точка на земното кълбо с достъп до интернет. Онлайн форматът не попречи на ефективния нетуъркинг. Участниците дори по-активно задаваха своите въпроси на лекторите, отколкото на класическата конференция. Live изданието намали притеснението. След приключването на лайва комуникацията между участниците и лекторите продължи в  във Facebook и трае досега. Още един плюс на live изданието е това, че конференцията може да бъде гледана отново и отново. Желаещите да участват в събитието, изпуснали излъчването на живо, имат възможност  . Цената на записа е 48 лв. Ще има ли живот онлайн форматът? Със сигурност, да! Проучихме мнението на участниците след конференцията и то ни окуражава да продължим с Online Advertising Live Edition: Значи ли това, че дойде краят на традиционната офлайн конференция Online Advertising? Твърдо не. Екипът ни вече подготвя класическото издание на OAConf, което ще се проведе през есента в София. Тази години се очаква събитието да се развихри в още по-голям мащаб. До среща на ОА!", "date": "2018.05.16", "title": "Традиционната Online Avdertising конференция в нетрадиционен формат"}
{"url": "https://www.24chasa.bg/novini/article/6866376", "text": "Шефката на правния отдел на община \"Подуяне\" Лилия Геринска, която бе задържана с 10 000 лева подкуп, поискала парите от строителна фирма за обществена поръчка за саниране на блок. Това съобщи градският прокурор Емилия Русинова. Всъщност това била втората сума от същата фирма и за същата дейност. Тя веднъж вече била взела 5 000 лева преди месеци.  Геринска е задържана в Овча купел в момента на получаването на парите. Банкнотите не са били белязани, но пък за сметка на това антимафиотите изненадали както Геринска, така и човекът, който й е дал подкупа. Двамата не очаквали, че ще бъдат разкрити.  Информацията, че предаването ще стане във вторник, била получена минути преди предаването на рушвета. Сигналът бил получен през октомври, м.г., като той бил от човек, запознат с дейността на Геринска. Според прокуратурата това не е първият случай на взимане на подкуп. Геринска оглавявала комисията за обществени поръчки. Според данните на разследващите тя преправяла подписи, подменяла документи, включително сменяла условията на поръчката. Обществените поръчки били в областта на строителство, саниране на сгради, доставки на храни. Има данни, че една от фирмите е платила хотел, на който Геринска е завела своите подчинени. Всъщност на почивката обаче отишъл само един, който й бил най-близък.  Очаква се да й бъдат повдигнати обвинения и за други подкупи. Нейната дейност е наблюдавана от август м.г. Акцията по разкриването на корупционната схема е реализирана със съдействието на Столичната община или лично на кмета Йорданка Фандъкова.  До момента са разпитани служители на община \"Подуяне\". Вероятно прокуратурата няма да поиска постоянен арест за общинската шефка, защото тя има непълнолетно дете, за което се грижи сама. ", "date": "2018.05.16", "title": "Арестуваната общинска шефка взела 10 хил. лв. за обществена поръчка за саниране"}
{"url": "https://www.24chasa.bg/novini/article/6866377", "text": "САЩ все още се надяват, че планираната среща на високо равнище със севернокорейския лидер Ким Чен-ун ще се проведе, като президентът Доналд Тръмп е готов за тежък преговорен процес, заяви говорителката на Белия дом Сара Сандърс в интервю за \"Фокс нюз\", цитирана от Ройтерс. Северна Корея постави днес под съмнение срещата между Ким и Тръмп, застрашавайки няколкоседмичен дипломатически напредък, като обяви, че може да преосмисли решението си, ако Вашингтон настоява Пхенян да се откаже едностранно от ядрените си оръжия, предаде БТА. \"Президентът е готов, ако срещата се състои. Ако не, ще продължим кампанията на максимален натиск, която е в ход\", каза Сандърс. Говорителката отбеляза, че реакцията на Северна Корея не е необичайна при този вид дейности. Според КЦТА - официалната информационна агенция на КНДР, севернокорейският първи зам.-външен министър Ким Ге-гуан е критикувал конкретно американския съветник по националната сигурност Джон Болтън, който призова Северна Корея бързо да се откаже от ядрения си арсенал в сделка, която е копие на отказа на Либия от оръжия за масово унищожение. Сандърс омаловажи тези опасения. \"Не съм чула такова нещо в рамките на някакво обсъждане, затова не мога да кажа дали това е моделът, който използваме\", каза говорителката пред репортери. Срещата Тръмп-Ким е насрочена за 12 юни в Сингапур.", "date": "2018.05.16", "title": "Вашингтон все още разчита, че срещата на високо равнище Тръмп-Ким ще се състои"}
{"url": "https://www.24chasa.bg/novini/article/6866372", "text": "Държавната агенция за закрила на детето /ДАЗД/ ще предложи нормативни промени за повишаване на контрола при присъствието на деца на спортни мероприятия. Това е станало ясно на проведена работна среща с представители на БФС, Столична община, СДВР, Агенцията за социално подпомагане, охранителни фирми и др., във връзка с последния случай на деца с изрисувани свастики по време на футболната среща Левски - Славия, съобщиха от пресцентъра на ДАЗД. Промените ще включват забрана за символи на насилието и свастики, защита на децата на спортни мероприятия, санкции за родителите. Целта няма да бъде да спрем децата да ходят на спортни събития, а да няма повече подобни ситуации, обединиха се представителите в срещата. В момента върху двете момчета от футболната среща се оказва негативно влияние и са сочени като примери за лошо поведение, което им оказва психически тормоз. Реално вината не е тяхна, а на родителите, обяснили специалистите по време на срещата. Предстои да бъдат изготвени информационни материали, които да се разпространяват на гражданите преди спортни мероприятия за правата на децата. ДАЗД разработва и идея за клип, който да се пуска на таблата преди всяка спортна среща и да призовава публиката за толератност заради присъствието на непълнолетни и малолетни. Експертите са се разбрали още да бъде организирана национална среща между ДАЗД, БФС, АСП, МВР със спортните и фен клубове и федерации във връзка с насилието на деца по време на спортни събития.", "date": "2018.05.16", "title": "Агенцията за закрила на детето иска повече контрол при присъствието на деца на спортни събития"}
{"url": "https://www.24chasa.bg/novini/article/6866390", "text": "Свързаността не замества разширяването, това е процес, който ще върви паралелно, който допълва усилията на всяка една държава по пътя към присъединяването. Ние ще подкрепим всяка една държава, заяви министърът за българското европредседателство Лиляна Павлова в заключителната част на днешната конференция \"В диалог със Западните Балкани: създаване на регион на растеж, сигурност и свързаност по пътя към Европа\" в НДК. Свързаността на Западните Балкани трябва да мине през конкретни проекти, каза Павлова и отново показа карта с проектите, говорейки за свързаността на Западните Балкани в различните й форми - транспортна, енергийна, дигитална, образователна и икономическа. Павлова каза, че е било важно договарянето на анекса - т.нар. Софийски дневен ред, който ще съдържа пакет от мерки, проекти и приоритети, предаде БТА. Грехота е, в 21-и век все още нямаме директни самолетни полети между столиците си, всички летим през Виена, трябва да направим по-добра свързаност първо помежду ни и между Балканите и Европа, посочи Павлова. Тя обясни, че в рамките на срещата ще бъдат подписани меморандуми за старта на първите проекти, сред които за газовата връзка между България и Сърбия. Парите ще дойдат, когато проектите по които работим, са значими и разумни, коментира президентът /2012-2017/ Росен Плевнелиев. Всеки проект, свързан със стратегически приоритети или със здрав разум, ще получи финансиране, посочи Плевнелиев. На Балканите няма да има сигурност без да се обединим, нито тероризмът, нито миграцията ще бъдат преодолени, няма да имаме решение, ако работим самостоятелно, каза Плевнелиев, който заяви, че се гордее, че българското председателство е върнало като приоритет плана, мечтата за мирни и проспериращи Балкани.", "date": "2018.05.16", "title": "Павлова: Свързаността не може да замества разширяването, това е паралелен процес"}
{"url": "https://www.24chasa.bg/novini/article/6866397", "text": "На финална фаза сме. Утре ще споделя, след поспиването на 6-те държави членки, до къде сме стигнали. Това са едни от най-трудните преговори, който съм водила. Това заяви пред   еврокомисарят Мария Габриел относно въпроса за намаляването на таксите за роуминг в Западните Балкани. \"Това, което ще предложим утре, е ясна пътна карта за намаляване на цените на роуминга, като в този момент ще стартираме с данните. Смятам, че за нас това е най-важното - да си проверим мейла, съобщенията, да се свържем\", смята тя. \"Бизнесът има нужда от това. За мен ключовата дума днес е свързаност и можем да я постигнем с цифровизация на Западните Балкани\", допълни еврокомисарят.", "date": "2018.05.16", "title": "Мария Габриел: Утре ще предложим пътна карта за намаляване на цените на роуминга"}
{"url": "https://www.24chasa.bg/novini/article/6866400", "text": "Екипът по въздушно търсене на българския алинист Боян Петров приключи действията по спасителната акция. В заключение: Не са открити следи както от екипа по търсене на земя, така и от въздушния екип. Чака се официалното изявление на правителството, в случай че трябва да се извърши допълнително търсене. Това пишат на официалната си страница във фейсбук \"Dream Wanderlust\" от спасителния екип. Боян Петров е в неизвестност от 3 май, когато тръгнал да покорява сам осемхилядника Шиша Пангма в Хималаите.  \"Изпратихме всички доклади на българското правителство. Сега те ще вземат решение дали да продължим търсенето. Беше ни дадено разрешение да търсим Боян Петров до днес\", пишат от спасителния екип.  Показаха и вещите на българския алпинист, които са намерени по време на издирването му под връх Шиша Пангма.  Ето какво написаха още от спасителния екип: \"В 7:51 часа непалско време излетяхме заедно с двама българи в търсене на българския катерач Боян Петров. Отново прелетяхме над Шиша Пангма и бавно се спуснахме до базовия лагер с надеждата да намерим някаква следа. Изкачихме се по-нагоре, претърсихме и долните части на планината. Целият полет за търсене над Шиша Пангма продължи 1 час и 30 минути. За съжаление не намерихме никаква следа за  Боян.  Шерпите достигнаха на 10 метра до върха по земя, след което се върнаха в базовия лагер. Те са намерили някои от вещите на Боян - инсулин, медицински комплект с някои енергийни гелове и неговата фланелка в лагер 3. Бихме искали да благодарим на Посолството на България в Ню Делхи, Индия, Пекин, Китай и неправителствената му част в Непал, на Непал за гражданско въздухоплаване, Министерство на вътрешните работи на Непал, които координираха цялата мисия за търсене, подготвяха документи и всички формалности по разрешаването за летене.  Специално бихме искали да благодарим на двамата българи - Кирил Петков и Петко Кирилов Петков, които бяха в Непал от 10 май 2018 г., за да улеснят тази мисия. Техните непрекъснати усилия, комуникация и координация по време на спасителната операция на Боян са похвални. Бихме искали да благодарим на българския народ, на медиите и на хората, занимаващи се с операцията за търсене на Боян. С посланията и подкрепящите думи наистина бяхме положителни и мотивирани да вървим напред в тази мисия. Благодарни сме на нашите пилоти, спасителни специалисти, техници и всички членове на екипажа, които се опитаха да потърсят катерача-ветеран Боян Петров\". ", "date": "2018.05.16", "title": "Показаха тениската и инсулина на Боян Петров, намерени под връх Шиша Пангма"}
{"url": "https://www.24chasa.bg/novini/article/6866417", "text": "На предстоящата в София среща на високо равнище на Европейския съюз Чехия ще подкрепи тясното взаимодействие на общността с държавите от западната част на Балканския полуостров и реализацията на процеса по приемането им в ЕС, каза чешкият министър-председател Андрей Бабиш, цитиран от ТАСС. \"Темата за разширяването на Евросъюза е една от главните за чешката външна политика в Европа\", подчерта Бабиш. \"Държавите от западната част на Балканския полуостров се нуждаят от нашата подкрепа\", посочи той, предаде БТА. Премиерът отбеляза, че необходимостта от активно взаимодействие на ЕС с балканските държави се е проявила по време на миграционната криза. \"Стабилният и сигурен Балкански полуостров е ключов за сигурността на Евросъюза. Държавите, които са в западната му част, наред с останалото, са наши съюзници в уреждането на миграционната криза\", изтъкна Бабиш.", "date": "2018.05.16", "title": "Бабиш: Чехия ще подкрепи разширяването на ЕС със страните от Западните Балкани"}
{"url": "https://www.24chasa.bg/novini/article/6866426", "text": "Турският президент Реджеп Тайип Ердоган и руският му колега Владимир Путин обсъдиха в телефонен разговор последните събития в Палестина, предаде ТАСС, позовавайки се на източник от турското президентство. Двамата коментираха напрежението в региона, предизвикано от преместването на американското посолство от Тел Авив в Йерусалим, и факта, че палестинските демонстранти в ивицата Газа са били \"цел на нападения\". Ердоган информира Путин за планираната извънредна среща на Организацията за ислямско сътрудничество на 18 май в Истанбул, предаде БТА. По-рано днес Ердоган разговаря по телефона с германския канцлер Ангела Меркел, с иранския президент Хасан Рохани, с емира на Катар шейх Тамим бин Хамад Ал Тани, с държавния глава на Индонезия Джоко Видодо, с президента на Судан Омар ал Башир, с които също обсъди събитията в Палестина. По последни данни при сблъсъци с израелските сили на 14 май са загинали над 60 палестинци, а над 2800 са били ранени. Общо от 30 март, когато започнаха пограничните сблъсъци на палестинци с израелски войници, в района бяха убити най-малко 110 араби, а над 5000 бяха ранени.", "date": "2018.05.16", "title": "Путин и Ердоган обсъдиха по телефона последните събития в Палестина"}
{"url": "https://www.24chasa.bg/novini/article/6865933", "text": "Председателят на Европейския съвет Доналд Туск кацна в София, съобщиха във фейсбук от Българско председателство на Съвета на ЕС. В 15:30 часа той ще направи изявление в Националния дворец на културата в София в навечерието на Срещата на върха ЕС - Западни Балкани, част от Българското председателство на Съвета на ЕС.", "date": "2018.05.16", "title": "Доналд Туск кацна в София"}
{"url": "https://www.24chasa.bg/novini/article/6865908", "text": "Европейската комисия представи предложение за усъвършенстване на Визовата информационна система (ВИС) - базата данни, съдържаща информация за лицата, които кандидатстват за шенгенски визи, с цел да се реагира по-добре на променящите се предизвикателства, свързани със сигурността и миграцията, и да се подобри управлението на външните граници на ЕС, съобщиха от пресслужбата на ЕК, цитирани от БТА.  Предложените промени ще предоставят възможност за извършването на по-задълбочени проверки на миналото на кандидатите за виза, ще премахнат информационните пропуски от гледна точка на сигурността посредством по-добър обмен на информация между държавите членки и ще осигурят пълна оперативна съвместимост с други бази данни на ЕС. Разширява се обхватът на ВИС - по-конкретно чрез добавянето на визите за дългосрочно пребиваване и на разрешенията за пребиваване в системата - при пълно зачитане на правилата за защита на данните, за да се гарантира, че тези органи разполагат с информацията, която им е необходима, когато се нуждаят от нея. Предложението е вторият етап от реформата на общата визова политика на ЕС. То следва измененията на Визовия кодекс, представени от Комисията през март 2018 г.", "date": "2018.05.16", "title": "По-добър контрол на кандидатите за визи за ЕС"}
{"url": "https://www.24chasa.bg/novini/article/6865912", "text": "Турският президент Реджеп Тайип Ердоган се е срещнал в Лондон с членове на антиционистката еврейска организация Натурей карта, съобщава турското англоезично издание \"Хюриет дейли нюз\". На срещата са присъствали също министърът на Турция за ЕС Йомер Челик и президентският съветник Ибрахим Калън, предаде БТА. Натурей карта е еврейска религиозна организация, която се противопоставя на съществуването на държавата Израел, защото вярва, че евреите не бива да имат своя държава преди идването на Месията. \"Трябва да разберем и осъзнаем, че помагането на държавата Израел не е в услуга на еврейския народ\", заяви Елаханан Бек, главният равин на организацията. \"Ние сме против държавата Израел. Ние сме против окупаторите и трябва да осигурим мир в региона. Ако искате да помогнете на евреите, следвайте примера на това, което направи турският президент: изтеглете посланика си от там и се освободете от отговорност\", каза още Бек. Срещата се е състояла вчера в разгара на напрежението в ивицата Газа, отбелязва \"Хюриет дейли нюз\". Най-малко 62-ма палестинци бяха убити, а хиляди ранени от израелските сили по време на протести на 14 май. Турция поиска от израелския посланик в Анкара Ейтан Наех и от генералния консул в Истанбул Йосеф Леви Сфари да напуснат \"временно\" страната. Генералният консул на Турция в Ерусалим пък беше привикан от израелското външно министерство вчера и помолен да напусне Израел за неопределен период, напомня изданието.", "date": "2018.05.16", "title": "Ердоган се срещна в Лондон с членове на антиционистка еврейска организация"}
{"url": "https://www.24chasa.bg/novini/article/6865922", "text": "Премиерът Бойко Борисов се срещна с председателя на Европейския парламент Антонио Таяни, който е в София за Срещата на върха ЕС-Западни Балкани, информираха от Министерски съвет.  Борисов посочи, че присъствието на Таяни е голямо уважение както за България, така и за страните, които ще са във фокуса на обсъжданията от европейските лидери днес и утре. Той каза, че разчита на подкрепата на Европейския парламент темата за развитието на страните от региона да остане сред приоритетните политики и след края на Българското председателство на Съвета на ЕС. Председателят на ЕП поздрави българския премиер за успешното провеждане на председателството и приветства работата на България за фокусиране на вниманието върху Западните Балкани. Антонио Таяни потвърди ангажимента на парламента да подкрепя европейската перспектива на държавите, да насърчава диалога между тях и провеждането на необходимите реформи.", "date": "2018.05.16", "title": "Борисов посрещна председателя на ЕП Антонио Таяни (Снимки, видео)"}
{"url": "https://www.24chasa.bg/novini/article/6865947", "text": "Никарагуанският президент Даниел Ортега и съпругата му Росарио Мурильо ще вземат участие в \"националния диалог\", който ще започне днес в опит за намиране на изход от кризата, разтърсваща централноамериканската страна, където протестите продължават, предаде БТА. Няколко часа преди началото на дискусиите най-малко 35 души бяха ранени и 10 арестувани в Матагалпа, в северната част на Никарагуа при инциденти между демонстранти и силите на реда. Това съобщи Никарагуанската асоциация за защита на човешките права. В Масая, в южната част на страната, служители на силите за борба с безредиците използваха сълзотворен газ срещу местни жители, опитващи да опазят супермаркет от мародерски набези, разказа пред АФП жителка на крайезерния град. Полицията използва огнестрелни оръжия и \"стреля, за да убива\", заяви 37-годишната местна жителка Йесения Лопес. Тя не можа да каже колко хора са били ранени. В столицата Манагуа родители и ученици от частни гимназии протестираха със скандирания \"справедливост\" и \"свобода\". След близо месец протести броят на жертвите в страната достигна 53 загинали и 400 ранени според Никарагуанския център за правата на човека. Посолството на САЩ в Никарагуа издаде вчера предупреждение за сигурността на американците заради \"нестабилните условия\" в страната и обяви спиране на процедурата по издаване на визи. \"Стреляха по нас, как не ви е срам да нападате невъоръжени хора. Улицата е наша, банда страхливци! Вън!\", викаха демонстрантите, както се вижда на видео, публикувано в интернет. \"Ставащото е тежко, не трябваше да се случва. Тревожим се, че той (президентът Ортега) говори за диалог, но условията не са налице\", заяви в Матагалпа ръководителят на местния клон на Никарагуанската асоциация за защита на човешките права Херман Ерера в ефира на телевизия \"Сиен порсиенто нотисиас\". Освен антиправителствените протести, вчера продължаваха да бъдат блокирани автомобилни пътища в страната. Занятията в държавните училища в столицата са преустановени от понеделник, след като учениците решиха да се присъединят към демонстрациите. Държавният глава, който досега пазеше мълчание, даде вчера да се разбере, че възнамерява да участва в диалога, а противниковият лагер демонстрира недоверие. \"Утре (днес, бел. ред.) от 10 часа сутринта, щом бъде открит националният диалог от епископите, (които ще играят ролята на посредници), ние ще сме там\", заяви Росарио Мурильо, съпруга на Ортега и говорителка на правителството. Това ще бъде \"историческо събитие и, сигурна съм, ще допринесе за мира в нашата страна\", добави тя в изявление пред държавните медии. \"Кога ще си отиде Даниел?\" Университетският делегат Ернесто Медина и представителката на селски организации Франсиска Рамирес се оплакаха, че правителството не им е дало да участват в преговорите. \"Не сме обезсърчени, ще продължим да отправяме исканията си от улицата да няма повече нито един загинал. Единственото нещо, което питаме, е \"Кога ще си отиде Даниел?\", защото той не може повече да управлява страната\", заяви Рамирес, който бе със студенти на митинг в Манагуа. В понеделник студентите, от които започнаха протестите, заявиха готовност да участват в преговорите, но подчертаха, че условията за започването на диалог не са налице. \"Репресиите, тормоза, гоненията и убийствата в различни части на страната не са спрели\", каза в понеделник вечерта председателят на студентското \"Движение 19 април\" Виктор Куадра. Протестното движение, което започна на 18 април след реформа в пенсионното осигуряване, която след това бе спряна, заклеймява обсебването на властта от 72-годишния Даниел Ортега, бивш лидер на сандинистката революция (1979 г.), който бе на власт от 1979 до 1990 г. и отново след 2007 г. Започването на диалог, истински напредък в никарагуанската криза, настъпва след първи жест на помирение от страна на Ортега, който прие в петък две \"предварителни\" условия, поставени от епископството: край на репресиите срещу демонстранти и даване на разрешение на Междуамериканската комисия за права на човека да разследва гибелта на протестиращи. Генералният секретар на Организацията на американските държави Луис Алмагро съобщи, че правителството е дало зелена светлина за идването на мисия на Междуамериканската комисия за права на човека. Той публикува писмо от началника на никарагуанската дипломация Денис Монкада с неделна дата. Друг повратен момент в този конфликт: никарагуанската армия се дистанцира в събота от президента Ортега и заяви, \"че няма да репресира\" протестиращи срещу правителството хора, каза пред АФП нейният говорител.", "date": "2018.05.16", "title": "В Никарагуа започва диалог за уреждане на политическата криза"}
{"url": "https://www.24chasa.bg/novini/article/6865955", "text": "Приветствам свършеното от българския министър-председател. Българското председателство е изключително силно. Тук сме, за да подкрепим нашия приятел. Това заяви лидерът на Европейската народна партия Жозеф Дол в началото на Срещата на върха на ЕНП, която се провежда в момента в Бояна. \"Днес не говорим за ляво и дясно. Благодарен съм на всички колеги от целия ЕС и на колегите от Западните Балкани\", подчерта Борисов колко е важно, че всички са се събрали.", "date": "2018.05.16", "title": "Жозеф Дол: Българското председателство е много силно (Видео)"}
{"url": "https://www.24chasa.bg/novini/article/6866000", "text": "В МБАЛ \"Проф. д-р Параскев Стоянов\" - Ловеч вече няма лекарства и консумативи, съобщи изпълнителният й директор д-р Анка Георгиева по време на днешния протест на медиците, които отново блокираха за около 30 минути една от основните улици в града. По думите на Георгиева, заради запорите все по-трудно се закупуват медикаменти. Осигурени били само най-спешните лекарства и консумативи, с пари, които пациентите плащат на касата на лечебното заведение, но те не били достатъчни. По време на протеста медиците алармираха, че има опасност от затваряне на още отделения заради продължаващото напускане на персонал, предаде БТА.  Д-р Георгиева увери, че засега ръководството на болницата се справя със ситуацията и осигурява консултанти. В момента не работят четири от отделенията - съдова хирургия, кардиология, урология и пневмология и фтизиатрия. медиците са категорични, че протестите им продължават до намирането на трайно решение на проблема със заплатите и бъдещето на болницата.", "date": "2018.05.16", "title": "Болницата в Ловеч вече няма лекарства и консумативи"}
{"url": "https://www.24chasa.bg/novini/article/6866009", "text": "Председателят на ПГ на Обединени патриоти и лидер на ПП АТАКА Волен Сидеров бе на посещение в Иран, където проведе срещи на високо равнище, съобщиха от пресцентъра на партията. По време на на визитата си той разговаря с първия вицепрезидент на Иран Есхак Джахангири за потенциала за развитие на търговско-икономическите взаимоотношения. Сидеров гостува и в иранския парламент. Там той бе посрещнат от председателя на групата за приятелство с България г-н Али Бейги. Двамата обсъдиха отношенията между страните ни. \"За първи път съм в Иран. Позицията на партията ни е за по-широко сътрудничество, но и по-голям суверенитет във външната политика. Ние сме член на ЕС и НАТО, но не пречи да поддържаме приятелски отношения със страни извън Евросъюза. За нашата партия е важно да развиваме икономически отношения с Русия, Иран, Китай. Сега сме част от управляващата коалиция в България и ще се опитаме да влияем в тази посока\", заяви Сидеров пред иранския депутат консерватор. Пред колегата си Сидеров обясни, че АТАКА поддържа добри отношения с подобни партии в Европа като Северната лига в Италия, Партията на свободата в Австрия, Фронт национал във Франция и трябва всички да се съберат в един алианс. \"Ще се радвам да получим подкрепа и от Иран\", допълни той. По думите му, докато сме домакини на ЕС, трябва да повлияем за отношенията между Иран и Съюза. \"Това е добър шанс за двете страни. Има български компании, които биха работили с удоволствие с Иран и хората от финансовите среди трябва да работят в тази посока. Историята е доказала, че санкциите не са решения и не работят. ЕС ще се еманципира от САЩ и ще има добри възможности за сътрудничество. Лично се ангажирам да работя в тази посока\", допълни Сидеров и покани Бейги и негови колеги от консерваторите от иранския парламент на гости в България. Освен това, председателят на АТАКА изтъкна, че е от особено значение да се открие директна въздушна линия София-Техеран и трябва да се работи за по-скорошното осъществяване на връзката. От своя страна иранският депутат заяви, че правят всичко възможно под формата на групите за приятелство да развиват отношения и за тях България е много важна страна. Сидеров присъства и на откриването на Ирано-български бизнес форум в Техеран. Събитието се проведе при засилен интерес от над 150 ирански фирми и е с цел да насърчи директните контакти между бизнеса от двете страни при създаване на благоприятни условия за развитие на двустранните търговско-икономически отношения.", "date": "2018.05.16", "title": "Сидеров иска от правителството пряк полет София-Техеран"}
{"url": "https://www.24chasa.bg/novini/article/6865831", "text": "Тайни и скрити тунели, мистериозни гробници и древни църкви има под краката ни в София. Не само под българската столица се крият цели градове, но но и навсякъде по света. В катакомбите под Париж почиват между 6 и 7 млн. души. Туристите имат възможността да видят някои, наредени по стените на многобройните километрични тунели. През 1969 г. в под Пекин се изгражда град, в който жителите на китайската столица да се скрият при ядрена война. И не говорим само за няколко тунела – в подземията са пресъздадени емблематични за Пекин места като площад “Тянанмън” например. А под Канзас, щата Мисури в САЩ, всеки ден работят около 2 хил. служители. Те са част от над 50 фирми, които са разположени в комплекса, наречен “СъбТрополис”. За да стигнат до работните си места, те шофират под земята. Този модерен подземен град е създаден през 60-те години от Ламар Хънт. “Сердика е моят Рим” , е казал император Константин Велики и в София може да намерим гробници от II до IV век. В центъра на столицата в музея от различен тип и градеж. Има каменни саркофази, многокамерни тухлени гробници с възглавници, стреховидни гробни ями, зидани гробове с каменни плочи, с полуцилиндричен свод и други. Някои са били изографисани, като най-честите елементи в рисунките са избражения на цветя, кръстове, гроздове и птици. Един от гробовете е на семейство от 12 души. Размерите му са колкото боксониера. Подземието на “Света София” е ядрото на древния град на мъртвите, който се е простирал между Министерския съвет, улиците “Сан Стефано”, “Гурко” и бул. “Дондуков”. Бил е копие на истинския град, създаден по правилата на римския закон за устройство на територията - “книга на епарха”. пренесени от античния град. Вътре имало предмети от бита – мебели и лични вещи, служили на покойника приживе. Безспорно под “Света София” е бил най-важният градски некропол. Други квартали са под днешната градинка до Народния театър, Художествената академия, парламента, където са открити гробници, и хълмът Лозенец с късноантичния мавзолей. За съжаление, повечето гробници са ограбени още през Късната античност и Средновековието. Затова и намерените предмети са основно керамика, стъклени съдове като лакримарии. В тях са се събирали сълзите от траурната процесия. Погребалният ритуал изисквал покойникът да бъде изпратен с плач и вопли. Вярвало се, че колкото повече сълзи бъдат събрани, толкова по-щастлива ще е душата му в задгробния свят. Единствената гробница, за която се знае на кого принадлежи, е на Хонорий, срещу входа на църквата и е покрита със стъклен купол. Датира от V в. и е украсена с изящни разноцветни стенописи с кръстове и розети. Знае се, че именно този човек е погребан в нея, от надписа на латински: “Хонорий, раб божий”. Поради това се смята, че той е бил висш духовник на Сердика. Гробницата му е изцяло тухлена с полуцилиндричен свод. Богатството на музея се допълва и от изящни мозайки. Геометрични фигури, пауни, кръстове и растения са изобразени чрез разноцветните камъчета на площ от 80 кв. м. Едната от мозайките показва нагледно представата на някогашните хора за рая – гълъби, символизиращи човешката душа, прелитат около кипариси. Църквата “Света София”, която виждаме в момента, всъщност е издигната над три други храма. Първият датира от началото на IV в. – малко след като християнството е обявено за официална религия в Римската империя. Нивото на хоросановия му под се намира на дълбочина от 1,50 м. Той е изграден през 311-313 г., а след около 50 години на 20 м по-нависоко е направена и подова мозайка. Това ниво се е използвало и във втората църква, която е била построена около средата на IV в. На 0,80 м под земята около началото на V век е изградена и третата църква, която също е била украсена с подова мозайка. Най-долното ниво е на 4,40 м под земята, покрито с павирана настилка. В началото на XX век чехът Вацлав Добруски първи започва разкопки под базиликата “Св. София”. През 1911 г. археологът проф. Богдан Филов установява, че мястото е център на исторически събития още от времето на Римската империя. В музея днес могат да се видят компютърни възстановки на центъра на Сердика - с амфитеатъра, главните улици, както и на трите църкви, съществували на това място, преди да бъде издигнат днешният храм.", "date": "2018.05.16", "title": "Живи и мъртви под краката ни"}
{"url": "https://www.24chasa.bg/novini/article/6866040", "text": "Притеснявам се Италия да не поиска да напусне еврозоната, което ще е истински голям проблем. Това заяви премиерът Бойко Борисов минути преди старта на Срещата на върха на ЕНП - Европейската народна партия, в резиденция Бояна по повод очертаващото се евроскептично правителство в Рим. Дойде и бившият премиер на Италия и лидер на “Форца Италия” Силвио Берлускони. Избрахме си най-трудното - Западни Балкани, подчерта още министър-председателят по повод приоритетите на българското председателство. “Приветствам свършеното от българския министър-председател. Българското председателство е изключително силно. Тук сме, за да подкрепим нашия приятел”, заяви лидерът на Европейската народна партия Жозеф Дол в началото на Срещата на върха на ЕНП. “Днес не говорим за ляво и дясно. Благодарен съм на всички колеги от целия ЕС и на колегите от Западните Балкани”, подчерта Борисов колко е важно, че всички са се събрали. Рисковете за Европа от приемането на 6-те държави от региона са нула. В противен случай щяло да стане като с конфликтите на Балканите с хилядите жертви и още ненамерени гробове. “Ако ние не си прегърнем и обгрижим Западните Балкани, ако не им помогнем - да, много от тях не са готови, тогава няма какво да се сърдим - в тези страни влиянието на САЩ, на Русия, Турция, Китай и Саудитска Арабия ще бъде много по-голямо, отколкото това на Европа”, предупреди премиерът. И добави, че се надява президентите Вучич и Тачи да си подадат ръка и да покажат, че Балканите могат да бъдат не по-малко цивилизовани от двете Кореи. Борисов призна, че се притеснява от излизането на САЩ от ядреното споразумение с Иран и от жертвите, до които се стигна вследствие местенето на американското посолство в Йерусалим. На Срещата на върха в Бояна дойдоха председателите на Европейския съвет Доналд Туск, на Европейския парламент Антонио Таяни, лидерът на Европейската народна партия Жозеф Дол, генералният секретар Антонио Лопес, лидерът на депутатите от ЕНП в Европарламента Манфред Вебер, президентите на Португалия Руи Рио и на Кипър Никос Анастасиадис, федералният канцлер на Австрия Себастиан Курц, премиерите на Унгария Виктор Орбан, на Хърватска Андрей Пленкович и на Ирландия Лео Варадкар, председателят на опозиционната гръцка “Нова демокрация” Кирякос Мицотакис, както и лидери на Балканите - сръбският президент Александър Вучич, Бакир Изетбегович от председателството на Босна и Херцеговина, албанският опозиционен лидер Лулзим Баша, косовският вицепрезидент Лютфи Хазири, лидерът на македонската ВМРО-ДПМНЕ Христиан Мицковски. “Благодаря на Вучич за усилията. Вярвам, че заедно ще намерим правилния път за Западните Балкани и региона”, заяви Борисов. А Туск нарече “моя голям приятел”. Германският канцлер Ангела Меркел се присъедини към колегите си от европейската десница по-късно заради проблеми с полета.В Бояна са председателите на Европейския съвет Доналд Туск, на Европейския парламент Антонио Таяни, лидерът на Европейската народна партия Жозеф Дол, президентът на Кипър Никос Анастасиадис, федералният канцлер на Австрия Себастиан Курц, премиерите на Унгария Виктор Орбан, на Хърватска Андрей Пленкович, както и лидери на Балканите - сръбският президент Александър Вучич, Бакир Изетбегович от Босна и Херцеговина, албанският опозиционен лидер Лулзим Баша, косовският вицепрезидент Луфти Хазири, и други. Пристигна лидерът на \"Форца Италия\" и експремиер Силвио Берлускони. Очаква се всеки момент да кацне германският канцлер Ангела Меркел.", "date": "2018.05.16", "title": "Борисов: Опасявам се Италия да не излезе от еврозоната (Видео)"}
{"url": "https://www.24chasa.bg/novini/article/6866023", "text": "Американски астронавти излязоха в открит космос от Международната космическа станция, за да преместят две резервни помпи от външната охладителна система, съобщи Асошиейтед прес. Дрю Фойстъл и Рики Арнолд ще разменят местата на помпите. Едната от тях не работи от 17 години, когато се преохлади заради спиране на електричеството. Другата изпусна амоняк преди 5 години, предава БТА.  Работата в открит космос на астронавтите ще продължи до 18 ч. по Гринуич (21 ч. българско време). Шестчленният екипаж на Международната космическа станция очаква скоро доставки. Товарният кораб на \"Орбитал Ай Ти Кей\" трябва да бъде изстрелян в неделя от о-в Уолъпс, Вирджиния.", "date": "2018.05.16", "title": "Американски астронавти излязоха в открит космос"}
{"url": "https://www.24chasa.bg/novini/article/6866072", "text": "Евакуацията на бунтовници и цивилни от Централна Сирия приключи, съобщи Франс прес, като се позова на своя кореспондентка на място. Изтеглянето стана по споразумение с режима в Дамаск, който консолидира властта си в ущърб на бунтовниците, предаде БТА. То започна да се прилага в началото на този месец и се отнасяше за сектори в провинциите Хама и Хомс, по-специално за районите Талбиса, Растан и Хула. Днес стотици хора се събраха в центъра на Растан, за да отпразнуват преминаването на града под контрола на правителството и да участват в издигането на сирийското знаме на градски площад, съобщи от мястото на събитието кореспондентка на АФП. Сили за сигурност също са разположени в Растан и Талбиса. Последният конвой с бунтовници и техните семейства замина към северната част на провинция Хомс и към южната на провинция Хама, съобщи официалната сирийска агенция Сана, използвайки обичайната си терминология за назоваване на бунтовниците. Бунтовници и цивилни, принудени да напуснат, трябва да отидат в територии под бунтовнически контрол в Северна Сирия. Жителите, които не желаят да се преместят, могат да уредят положението си на място. Общо около 34 500 души, бунтовници и семействата им, както и други цивилни, бяха евакуирани в рамките на тази операция, съобщи Центърът за наблюдение на човешките права, а 150 000 души са останали в този район. \"От днес нататък няма нито един въоръжен човек, никакво оръжие в цялата провинция Хомс\", каза губернаторът Талал Баразай, който също беше в Растан.", "date": "2018.05.16", "title": "Завърши евакуацията на бунтовници и семействата им от Централна Сирия"}
{"url": "https://www.24chasa.bg/novini/article/6866095", "text": "Българският комисар по цифровата икономика и общество Мария Габриел, Министерството на образованието и науката, Министерството на културата и Националната библиотека организират в Брюксел тържествено честване по повод 24 май - Ден на покровителите на Европа Кирил и Методий и Ден на българската просвета и култура и на славянската писменост, съобщиха от пресцентъра на Европейската комисия. Събитието ще се проведе на 22 май (вторник) от 19:30 часа в сградата на Европейската комисия Berlaymont в Брюксел, предаде БТА. Като почетни гости са поканени министър-председателят Бойко Борисов, председателят на ЕК Жан-Клод Юнкер, председателят на ЕП Антонио Таяни и председателят на Европейския съвет Доналд Туск. Сред гостите ще бъдат министрите на ЕС по образование и култура, посланици, евродепутати, български служители в европейските институции и българската общност в Брюксел. Тържественото отбелязване на най-светлия български празник на книжовността и духовността включва изложба на старопечатни книги и безценен ръкопис, а връх в честването ще бъде тематична 3D визуализация, посветена на празника.", "date": "2018.05.16", "title": "Българите в Брюксел с тържество за 24 май"}
{"url": "https://www.24chasa.bg/novini/article/6866116", "text": "Граничните ни власти са заловили издирван македонец, осъден в родината си за незаконно притежаване на боеприпаси. На 9 май З. Р. влязъл у нас от Гърция през ГКПП Илинден-Ексохи. Проверка в системата показала, че за македонеца има издадена заповед за арест и той се издирва. Направена е идентификация по снимка и на пръстовите му отпечатъци и е задържан. Оказало се, че той има присъда от 3 г. затвор за незаконно държане на боеприпаси, издадена през 2013 г. от основния съд в Тетово. З. Р. знаел за наказанието, защото бил в съдебната зала при обявяване на наказанието, но избягал от родината си. През 2015 г. е получил българско гражданство. То обаче му било отнето през юни 2017 г. Пред съда З. Р. обяснил, че не е знаел, че вече е лишен от българско гражданство и личната му карта била още у него. Обяснил още, че му е известна присъдата на съда в Тетово, но тя била несправедлива. Страхувал се, че ако бъде предаден в Македония \"има опасност от разправа от управляващите албанци\". От 1 г. З. Р. живеел в дома на свой приятел в България и работел като шофьор на автобус. Пред съда в Благоевград македнецът поиска да излезе на свобода, докато пристигнат документите от родината му с искане за екстрадиране. Съдът обаче прие, че престъплението, за което е осъден е умишлено, не е политическо, не е военно и се преследва като криминално и по българския НК. Няма данни да е адресно регистриран в страната ни, нямало и безспорни данни за негова трудова ангажираност, т. е. съществува реална опасност той да се укрие, категорични са съдиите и го оставиха в ареста до 40 дни, като се очаква в този срок да пристигнат документите за екстрадирането.", "date": "2018.05.16", "title": "Заловихме осъден македонец с отнето българско гражданство"}
{"url": "https://www.24chasa.bg/novini/article/6866114", "text": "Основната опозиционна сила в Турция - Народнорепубликанската партия (НРП) призова днес за международна изолация на Израел, ако той продължи с \"политиката на зверства\", предаде Анадолската агенция. \"Израел трябва да бъде изолиран в международната сфера, ако продължи с политиката си на зверства и ако продължи да разширява незаконните селища на палестински земи\", заяви НРП в изявление, огласено от пресслужбата на партията, предаде БТА. В изявлението се посочва, че потисничеството на Израел спрямо палестинците е престъпление срещу човечеството. Ние, Турция, трябва да превърнем в дело солидарността си с палестинския народ, се добавя в прессъобщението. Най-малко 62-ма палестинци бяха убити в Газа, а хиляди ранени от израелските сили по време на протести на 14 май.", "date": "2018.05.16", "title": "Турската опозиционна партия призова за международна изолация на Израел"}
{"url": "https://www.24chasa.bg/novini/article/6866124", "text": "Отношенията между Европа и Съединените щати трябва да устоят на различия като дипломатическия спор за ядрената програма на Иран. Това заяви днес германският канцлер Ангела Меркел, цитирана от Ройтерс. \"Въпреки всички трудности, които имаме през тези дни, трансатлантическата връзка е и остава от първостепенно значение\", каза Меркел пред долната камара на парламента, Бундестага, предаде БТА.  \"Но тези трансатлантически отношения трябва също да могат да се справят с различните мнения, особено както виждаме тези дни с оттеглянето на САЩ от ядрената сделка с Иран\", посочи тя. Меркел отбеляза, че въпреки че споразумението, което се свежда до ограничаване на ядрената програма на Иран в замяна на отменяне на икономическите санкции, не е идеално, Техеран го спазва. Европейските сили обещаха тази седмица да запазят жив пакта от 2015 г. без Съединените щати, но признаха, че не могат да осигурят всички гаранции, които иска Техеран.", "date": "2018.05.16", "title": "Меркел: Отношенията между Европа и Щатите трябва да устоят на различията"}
{"url": "https://www.24chasa.bg/novini/article/6865628", "text": "Правителството одобри и предлага на Народното събрание да приеме Доклада за състоянието на отбраната и въоръжените сили за миналата година, съобщи пресслужбата на кабинета. Документът отразява текущото състояние на военните аспекти на националната сигурност и резултатите от изпълнението на политиката в областта на отбраната през 2017 г. С него Министерският съвет представя изводи и насоки за съсредоточаване на усилията през следващия отчетен период. През 2017 г. във въоръжените сили е имало 290 учения, което е с 11 на сто повече от предходната година. Формирования и отделни военнослужещи са участвали в осем мисии и операции зад граница. Общият брой военнослужещи, включени в планираните ротации през годината, е над 900, което е повишение от около 19 на сто. Формирования от Българската армия са участвали в 69 мероприятия по оказване на помощ на населението при тежки зимни условия, пожари, наводнения и транспортиране на болни. Изпълнението на тези задачи е осъществено от 1198 военнослужещи и 184 единици техника. В операцията за съвместни действия с органите на МВР по охрана на държавната граница с Турция средномесечно са участвали около 240 военнослужещи и 70 единици техника. В доклада е отбелязано и присъединяването на България към нотификацията за създаването на Постоянното структурирано сътрудничество в областта на отбраната и заявеното участие в три от предложените многонационални проекта. Основният извод от документа е, че българските въоръжени сили са в състояние да изпълняват задачите си, но със затруднения и повишен риск. Основните констатирани проблеми са свързани с некомплекта военнослужещи, който е достигнал 20 на сто от щатния състав и засяга в най-голяма степен Сухопътните войски; недостатъчното ресурсно осигуряване; затрудненията по поддържането и развитието на отбранителните способности. В доклада се посочва, че усилията на ръководството на Министерството на отбраната през 2018 г. ще бъдат концентрирани в изпълнение на дейностите по Програмата за развитие на отбранителните способности на въоръжените сили 2020; изготвяне на пътна карта за разработване на дългосрочна, всеобхватна и финансово осигурена програма за развитие на въоръжените сили след 2020 г.; реализация на разчетите в приетия Национален план за увеличаване на бюджета за отбрана на 2 на сто от БВП до 2024 г.; стартиране на трите основни модернизационни проекта за въоръжените сили; попълване на вакантните места във въоръжените сили и окомплектоване на доброволния резерв; изграждане на способности за киберотбрана и др.", "date": "2018.05.16", "title": "Одобриха годишния доклад за състоянието\nна отбраната и въоръжените сили"}
{"url": "https://www.24chasa.bg/novini/article/6865638", "text": "Девет екипа на \"Гражданска защита\" и два на общинската фирма \"Паркстрой\" са мобилизирани, за да отстраняват  , съобщи кметът Георг Спартански, предаде БТА. Има данни за пострадал мъж с нараняване на ръката и нанесени по-големи щети на 7-8 автомобила. Тази сутрин четирима са пострадали в автомобил, който се е ударил във водоноска, ангажирана за отстраняване на щети. Те са с фрактури в болница. Спартански поясни, че според експерти ураганът е щял да вземе жертви, ако общината не е организирала санитарна сеч от 2016 година насам. Повалени са 4 стълба на тролейбусната мрежа. Прекъсване на ток и вода в някои селища и квартали на Плевен е имало - почти всички повреди са отстранени. Наводнени селища и промишлени зони няма. Язовирите имат готовност за поемане на висока вълна. Досега са приети над 200 сигнала за паднали дървета и засегнати покриви. Премахнати са всички дървета върху уличната инфраструктура и тя е напълно проходима. В село Гривица около 50 къщи са без покриви. По думите на кмета много граждани веднага след бедствието са се обадили в общината и са поискали да бъдат доброволци при отстраняване на щетите, други са се самоорганизирали. Министър-председателят Бойко Борисов се интересува за ситуацията , но аз отказах, защото смятам, че ще се справим сами, каза Спартански. Той уточни, че е имал обаждане и от президентството. Според плевенския кмет градът лека-полека възстановява нормалния си ритъм на живот. Предстои комисии да опишат щетите и тогава да се решава как да се оказва помощ. Ще се търси съдействие и от Комисията да бедствия и аварии. Кметът обобщи, че основната сила на урагана е била в централната градска част, щетите в големите квартали \"Сторгозия\" и \"Дружба\", и в парк \"Кайлъка\", са по-малки. Според него до 1-2 дни ситуацията може да се овладее напълно.", "date": "2018.05.16", "title": "Кметът на Плевен: Борисов ми предложи помощ, но я отказах. Ще се справим сами"}
{"url": "https://www.24chasa.bg/novini/article/6865667", "text": "Правителството одобри допълнителни разходи по бюджета на Министерството на правосъдието в размер на 146 650 лв. Средствата са предвидени в централния бюджет. Те са за изплащане на обезщетения по сключени споразумения за нарушени права на разглеждане и решаване в разумен срок на дела по приключили граждански, административни и наказателни производства. Тази мярка е регламентирана в Закона за съдебната власт като начин за компенсиране на гражданите и юридическите лица, пострадали от забавено правосъдие. Техните заявления срещу актове, действия или бездействия на органите на съдебната власт, с които е нарушено правото им на разглеждане и решаване на делото в разумен срок, се подават в Инспектората към Висшия съдебен съвет. Проверката и произнасянето по заявленията се извършват в 6-месечен срок, а обезщетенията се изплащат чрез бюджета на Министерството на правосъдието въз основа на сключено споразумение.", "date": "2018.05.16", "title": "Изплащат над 146 хил. лв. на пострадали от забавено правосъдие"}
{"url": "https://www.24chasa.bg/novini/article/6865666", "text": "Министерският съвет утвърди Споразумението между правителствата на България и Алжир за взаимно освобождаване от изискванията за притежаване на визи за краткосрочно пребиваване на притежателите на дипломатически и служебни паспорти. Това съобщиха от пресцентъра на Министерския съвет. Така българските граждани, притежатели на такива паспорти и пребиваващи в Алжир за период до 90 дни, ще бъдат освободени от изискването за краткосрочна виза. Споразумението беше подписано на 23 март т. г. при официалното посещение в София на министъра на външните работи на Алжир Абделкадер Месахел.", "date": "2018.05.16", "title": "България финализира споразумението с Алжир за визови облекчения"}
{"url": "https://www.24chasa.bg/novini/article/6865688", "text": "Правителството одобри допълнителни разходи и трансфери в размер на 208 170 лв. Средствата са за стипендии на ученици от държавни и общински училища, постигнали високи спортни резултати. Средствата са предвидени в централния бюджет по Програмата на мерките за закрила на деца с изявени дарби.                                                                                                                                                                                                                                                                                                                       ", "date": "2018.05.16", "title": "Над 208 хил. лева се предоставят за стипендии на ученици-спортисти"}
{"url": "https://www.24chasa.bg/novini/article/6865695", "text": "Сдружение \"Национално сдружение на работодателите на хората с увреждания\" е признато за представителна организация на национално равнище в Националния съвет за интеграция на хората с увреждания за срок от три години, съобщи пресслужбата на кабинета. Това съобщиха от правителствената пресслужба. НСРХУ работи в обществена полза като разширява възможностите за трудовата заетост на лицата с увреждания, способства за тяхната социална интеграция, личностната реализация и пълноправното им участие в обществения живот. Националният съвет за интеграция на хората с увреждания е консултативен орган към Министерския съвет. Членуващите в него неправителствени организации защитават интересите на хората с увреждания и изразяват становища по нормативни и стратегически документи, с което допринасят за изпълнението на държавната политика за интеграция на хората с увреждания и за усъвършенстване на нормативната база.", "date": "2018.05.16", "title": "Националното сдружение на работодателите\nна хората с увреждания е признато\nза представителна организация"}
{"url": "https://www.24chasa.bg/novini/article/6865702", "text": "„Предлагам преговори с испанските власти, но без обвързването им с предварителни условия!“ Това заяви в Берлин вчера новият сепаратистки премиер на Каталуня Ким Тора. 24 часа след избирането си за премиер на Каталуня той пристигна в Берлин, за да се срещне с досегашния лидер Карлес Пучдемон. Двамата дадоха пресконеференция в хотела, в който Пучдемон живее от няколко месеца в очакване германското правосъдие да реши дали да го предаде на испанските власти. Испания иска ареста на Пучдемон по обвинение в разхищение на публични средства. Каталунските сепаритисти свикаха пресата и чуждестранните кореспонденти в хотел „Сана“ в Берлин-Вилмерсдорф. Двамата първо се оставиха да бъдат снимани как разговарят в градината на хотела, след което дадоха изявления и отговориха на въпроси. „Първата ми цел в новото каталунско правителств още е да поканя испанския премиер Мариано Рахой на преговори“, заяви Тора. Той обяви, че заемането на премиерския пост е само временно решение, докато испанските власти не се откажат от идеята за арест на Пучдемон. Пучдемон също призова испанските власти да вдигнат незабавно принудителното управление на Каталуня, което те наложиха преди 6 месеца след референдума за независимост. „Нямаме време за губене. Надявам се, че Рахой ще приеме поканата за преговори“, заяви Пучдемон. Двамата лидери настояха и за това испанските власти да оставят каталунския бюджет на разпореждане на местното правителство. „В момента 95% от него отива в Мадрид“, посочи Тора. Той подчерта, че е проевропеец и вярва в бъдещето на ЕС и на еврозоната. Междувременно прокурор от провинция Шлезвиг-Холщайн разпита Пучдемон в хотела, за да прецени до каква степен са реални обвиненията на Испания и дали прокуратурата трябва да откликне на искането за експулсиране. Пучдемон бе арестуван в Шлезвиг-Холщайн през март на връщане от Дания към Брюксел, където живееше.", "date": "2018.05.16", "title": "Каталунските сепаратисти предложиха\nпреговори на Рахой от Берлин (снимки и видео)"}
{"url": "https://www.24chasa.bg/novini/article/6865711", "text": "Правителството одобри План за изпълнение на програмата за сътрудничество между България и Фонда за деца на ООН (УНИЦЕФ) за периода 2018-2022 г. Основната цел на документа е да подкрепи усилията за гарантиране на правата и благосъстоянието на всички деца, включително тези в неравностойно и уязвимо положение, така че те да развиват своя пълен потенциал в едно приобщаващо и закрилящо общество. Одобрен беше и работен план за изпълнението на програмата в периода 2018-2019 г. Основният фокус в двата документа е поставен върху ранното детско развитие, приобщаващото предучилищно и училищно образование, превенцията на насилието и защитата на жертвите, както и достъпа до правосъдие за всички деца. Част от очакваните резултати до 2022 г. са децата, особено тези в най-неравностойно положение, да растат в обгрижваща семейна и социална среда, да посещават училище и да се ползват от подобрени приобщаващи образователни политики, а социалните услуги, системата за закрила на детето и правораздавателната система по-ефективно да предотвратяват насилието и да защитават децата-жертви.", "date": "2018.05.16", "title": "Гарантирането на правата на всички деца е приоритет в сътрудничеството между България и УНИЦЕФ"}
{"url": "https://www.24chasa.bg/novini/article/6865712", "text": "Министерският съвет одобри проекта на двустранен протокол на България с Армения за прилагане на подписаното през 2013 г. споразумение на ЕС с Армения за обратно приемане на незаконно пребиваващи лица. С протокола се определят конкретните изисквания, условия и процедури за прилагане на реадмисионните споразумения в двустранните отношения между България и Армения – компетентни органи, гранични контролнопропускателни пунктове за изпълнение на реадмисията, сроковете за изпълнение, особености при предаването на граждани на трети страни, транзитно преминаване, съпътстващи документи и т. н.", "date": "2018.05.16", "title": "Приеха проекта на България и Армения за обратно приемане на незаконно пребиваващи лица"}
{"url": "https://www.24chasa.bg/novini/article/6865729", "text": "Министерският съвет прие Доклад за състоянието на администрацията през 2016 г., съобщиха от пресцентъра на Министерски съвет. Докладът съдържа обобщена информация за развитието на административните структури, човешките ресурси, условията за осъществяване дейността на администрацията и достъпа до обществена информация. Тя е предоставена от 580 административни структури, прилагащи Закона за администрацията. Докладът е публикуван в рубриката „Документи” в правителствената интернет страница.", "date": "2018.05.16", "title": "Правителството прие Доклад за състоянието\nна администрацията през 2017 г."}
{"url": "https://www.24chasa.bg/novini/article/6865741", "text": "Президентът на Русия Владимир Путин ще се срещне на 22 май с президента на България Румен Радев. Това съобщи пред журналисти прессекретарят на президента на РФ Дмитрий Песков, отговаряйки на въпрос на журналисти за програмата на Путин за 21-22 май, предаде ТАСС, цитирана от БТА.  Песков уточни, че българският лидер ще направи посещение в Сочи. След разговорите Путин и Радев ще направят изявления за пресата.", "date": "2018.05.16", "title": "Путин и Радев се срещат на 22 май в Сочи"}
{"url": "https://www.24chasa.bg/novini/article/6865748", "text": "Министърът на здравеопазването Кирил Ананиев ще води българската делегация за участие в 71-ата сесия на Световната здравна асамблея, която ще се проведе в периода 21-26 май в Женева, съобщиха от пресцентъра на Министерски съвет. Основната тема за дискусиите ще бъде фокусирана върху темата „Здраве за всички: ангажирайте се с универсално здравно покритие“, по която министърът на здравеопазването ще направи изказване от името на Българското председателство на Съвета на ЕС. Акцент ще бъде поставен върху универсалното здравно покритие като споделена цел на държавите-членки на СЗО в стремежа им никой да не бъде оставен на заден план и да се осигури равен достъп на всички до интегрирани висококачествени здравни услуги. Фокусът ще бъде върху стратегическите приоритети на СЗО по пътя на трансформацията й чрез разумни инвестиции в най-неотложните здравни предизвикателства. Сред темите за разглеждане от дневния ред за Асамблеята се открояват и тези, посветени на мобилното здравеопазване, укрепването на механизма за интегрирани здравни услуги, ориентирани към хората, глобалната стратегия и план за действие относно застаряването и здравето, глобалния недостиг и достъп до лекарства и ваксини, майчино, кърмаческо и детско хранене.", "date": "2018.05.16", "title": "Министър Ананиев ще участва в 71-ата сесия на Световната здравна асамблея в Женева"}
{"url": "https://www.24chasa.bg/novini/article/6865752", "text": "Минутка за Китай - Илей Хъ разказва (на чудесен български) за караоке в кабина                                                                                                                                                                                                                                                                                                                       ", "date": "2018.05.16", "title": "Минутка за Китай - Илей Хъ разказва (на чудесен български) за караоке в кабина (видео)"}
{"url": "https://www.24chasa.bg/novini/article/6865733", "text": "Правителството одобри проекта на меморандум за разбирателство относно взаимното признаване и подмяната на свидетелства за управление на МПС, издадени от министерствата на вътрешните работи на България и на Обединените арабски емирства. С документа се уреждат изискванията за подмяна на свидетелствата, като се регламентира взаимното признаване и подмяна на шофьорските книжки от категория „В“ с еквивалентната категория в ОАЕ. Подписването на меморандума ще облекчи около 6000 български шофьори, които пребивават на територията на ОАЕ. Те ще могат да използват своите национални свидетелства за управление на МПС, което ще им спести значителни финансови разходи за допълнителен курс и практически изпит в ОАЕ.", "date": "2018.05.16", "title": "България и ОАЕ ще признават националните свидетелства за управление на МПС"}
{"url": "https://www.24chasa.bg/novini/article/6865763", "text": "Бившият албански министър на вътрешните работи Саимир Тахири е поставен под домошен арест в рамките на разследване за трафик на наркотици, като решението бе потвърдено вчера от съд в Тирана, предаде АФП, цитирана от БТА.  Тахири, който заемаше министерския пост до пролетта на 2017 г. и е бивш политически съюзник на премиера социалист Еди Рама, е заподозорян в поддържане на връзки с трафиканти. Прокуратурата в Тирана дори бе поискала Тахири да бъде задържан в ареста. Обвиненията към мен са напълно неоснователни. В затвора или под домашен арест, това е еднакво, каза пред съдиите бившият министър, чието име се появява при разследвания в Албания и Италия. През 2017 г. в доклад Държавният департамент определи Албания като \"транзитен пункт за кокаин и хероин, предназначени за европейските пазари\", припомня АФП.", "date": "2018.05.16", "title": "Саимир Тахири е под домашен арест заради разследване за трафик на наркотици"}
{"url": "https://www.24chasa.bg/novini/article/6865774", "text": "Правителството одобри проект на закон за киберсигурност, което е изцяло нова правна рамка в областта. Чрез нея се създават условия за изграждане на ефективна система за превенция и борба с кибератаките и за ограничаване на мащаба, честотата и въздействието на инцидентите в киберпространството, съобщиха от пресцентъра на Министерски съвет. С приемането на закона ще бъде установена цялостна система на координация и взаимодействие между институциите в областта на киберсигурността и правила за докладване на инциденти, които засягат административните органи, операторите на съществени услуги и доставчиците на цифрови услуги на национално равнище и между държавите членки на Европейския съюз. Проектът урежда организацията, управлението и контрола на киберсигурността, определянето на компетентните органи, техните функции и правомощие. Текстовете регламентират дейностите за постигане на високо общо ниво на сигурност на мрежите и информационните системи като основен стълб на киберсигурността и за подобряване на функционирането на вътрешния пазар. Предвижда се създаването на Национално единно звено за контакт. Регламентирани са управлението и организацията на националната система за киберсигурност, Националния координатор по киберсигурност, секторните екипи за реакция при инциденти в киберсигурността (ЕРИКС), както и национален ЕРИКС, създаден от председателя на Държавната агенция „Електронно управление“. Ще бъде разработена Национална стратегия за киберсигурност и ще бъде създаден нов орган – Съвет по киберсигурност, като консултативен орган към Министерския съвет. Националният координатор по киберсигурност ще бъде определян от министър-председателя. Проектозаконът хармонизира националното законодателство с европейското и въвежда изискванията на Директива (ЕС) 2016/1148 относно мерки за високо общо ниво на сигурност на мрежите и информационните системи в Съюза.", "date": "2018.05.16", "title": "Правителството предлага изцяло нова правна рамка за киберсигурността"}
{"url": "https://www.24chasa.bg/novini/article/6865773", "text": "Правителството одобри промени в Правилника за прилагане на Закона за трудовата миграция и трудовата мобилност. С тях се въвеждат изисквания на Директива (ЕС) 2016/801, която регламентира условията за влизане и пребиваване на граждани на трети държави в България с цел провеждане на научно изследване, следване, стаж, доброволческа дейност, ученически обмен или образователни проекти. С новите текстове се осъвременяват и уреждат процедурите за заетост на територията на България без разрешение за работа на научните работници и на стажантите от трети държави, както и на лицата от български произход. Включва се и процедура за достъп до българския пазар на труда за чужденци, жертви на трафик на хора. Допълнително се регламентира предвидената в закона ускорена процедура за предоставяне на решение за достъп до пазара на труда за сезонен работник-гражданин на трета държава, който поне веднъж е работил в България като такъв през последните 5 години. Уреждат се и процедурите за случаите, когато сезонният работник продължава да работи при същия или друг работодател след изтичане на срока на регистрацията на краткосрочната му сезонна заетост.", "date": "2018.05.16", "title": "Одобриха промени в Правилника за прилагане на Закона за трудовата миграция"}
{"url": "https://www.24chasa.bg/novini/article/6865786", "text": "Курсът на турската лира се понижи до нов рекорден минимум днес спрямо долара и еврото, след като президентът Реджеп Тайип Ердоган заяви, че планира да поеме по-голям контрол над паричната политика, ако бъде преизбран на изборите през юни, предаде Франс прес. Отслабена от икономическото прегряване, висок текущ дефицит и препускаща инфлация, турската лира изгуби 9 процента от стойността си за месец, предава БТА. Днес тя се търгуваше при курс 4,49 лири за долар, което е с 1,1 процента по-малко, отколкото стойността при закриване на търговията. Едно евро се разменяше за 5,3 лири. В интервю за телевизия Блумбърг в понеделник Ердоган заяви, че централната банка е независима, но не може да пренебрегва сигналите от ръководителя на изпълнителната власт след преминаването към президентска система на управление. Той посочи още, че гражданите ще държат президента отговорен за всички проблеми, свързани с паричната политика, затова \"той трябва да бъде ефективен\" в тази област. Турската валута вече изпита сериозен натиск миналата седмица, след като Ердоган заяви, че лихвите са \"майката и бащата на всички злини\". Турция ще произведе предсрочни президентски и парламентарни избори на 24 юни. Турската централна банка се опита да поуспокои пазарните вълнения, разтърсили лирата, като заяви, че ще бъдат взети всички необходими мерки, информира в. \"Файненшъл таймс\". В съобщение на сайта си централната банка на Турция отбелязва, че следи отблизо ситуацията на пазара. Ще бъдат взети необходимите мерки, като се имат предвид и последиците от това развитие върху инфлационните перспективи, посочи банката.", "date": "2018.05.16", "title": "Турската лира достигна нов исторически минимум след изявленията на Ердоган"}
{"url": "https://www.24chasa.bg/novini/article/6865781", "text": "Държавата ще субсидира обучението на 45 781 студенти в 37 държавни висши училища, от тях 38 578 са за образователно-квалификационни степени след средно образование. Правителството утвърди броя на приеманите за обучение студенти и докторанти във висшите училища и научните организации в България през учебната 2018-2019 година. Това съобщиха от пресцентъра на Министерския съвет. През тази година се очаква 56 737 младежи да завършат средно образование. Броят на приеманите за обучение студенти и докторанти е посочен по висши училища, професионални направления, специалности от регулираните професии и по форми на обучение. Съобразен е с оценката на учебната и научната дейност на висшите училища, с данните за реализацията на завършилите студенти и докторанти и с приоритетите за обществено-икономическото развитие на страната. Максималният брой студенти е определен въз основа на реализирания през миналата година субсидиран от държавата прием и при спазване методиката за определяне на коефициент на висше училище по професионални направления. Разрешен е прием в три новооткрити професионални направления в две висши училища. Това са професионалните направления „Педагогика“ и „Информатика и компютърни науки“ в Техническия университет - София, и „Комуникационна и компютърна техника“ във Висшето военноморско училище „Н. Й. Вапцаров“. За следващата учебна година се допуска допълнителен прием в осем професионални направления: „Математика“, „Физически науки“, „Химически науки“, „Химически технологии“, „Енергетика“, „Материали и материалознание“, „Педагогика на обучението по...“ и „Религия и теология“. Това са направления с намаляващ брой студенти, но важни за развитието на отделни сектори на икономиката и обществото. Определени са 2000 места за наши сънародници от чужбина, които ще се обучават в бакалавърски и магистърски програми в български висши училища. Четиридесет са местата за докторанти. Българската държава ще осигури отново и 150 места за обучение на граждани на Република Македония. Приемът е съобразен с предложенията на организации на българските общности в чужбина и българските дипломатически представителства, както и с желанията на кандидат-студентите при проведената информационна кампания в Албания, Косово, Република Македония, Молдова, Украйна и Сърбия. С решението се утвърждава и приемът на студенти срещу заплащане в държавните висши училища. Предвидени са 10 706 места, от които 6731 след средно образование. Частните университети ще приемат 14 335 студенти, от които 9345 след средно образование. Местата за новите докторанти ще бъдат общо 2742. За държавните висши училища те са 2278, за частните - 154, а за научните организации - 310. В периода на съгласуване на проекта Министерският съвет прие постановление, с което се отлага влизането в сила на Наредбата за единните държавни изисквания за придобиване на висше образование по специалността „Право“ и професионална квалификация „юрист“. Във връзка с това за учебната 2018-2019 г. се определя прием за обучение на студенти в задочна форма по „Право“.", "date": "2018.05.16", "title": "Утвърдиха приема на студенти и докторанти във висшите училища за 2018-2019 година"}
{"url": "https://www.24chasa.bg/novini/article/6865449", "text": " Жестът е от името на Парламентарната група на ГЕРБ. Народните представители откупиха картината „Българка“ на Христо Панев, който преди дни подреди изложба в Народното събрание, съобщиха от пресцентъра на партията. Прекрасната творба искрено зарадва председателя на групата на Европейската народна партия /ЕНП/ в Европарламента Манфред Вебер, който в сряда посети Народното събрание. „България има невероятни творци, за нас е изключително важно, че ще притежавате една прекрасна картина“, обърна се Цветан Цветанов към Вебер. „Убеден съм, че през следващите години г-н Манфред Вебер ще бъде един от водещите европейски политици и се радвам, че той е голям приятел на България и всички български граждани“, категоричен е Цветанов, който в парламента представлява Великотърновския район. Председателят на ЕНП в ЕП Манфред Вебер е в България във връзка със Срещата на върха между Европейския съюз и Западните Балкани. По-рано днес той проведе среща с Цветан Цветанов, като го поздрави за успешното протичане на Българското председателство на Съвета на ЕС и за акцента, който то поставя върху европейската перспектива пред Западните Балкани. Председателят на Групата на ЕНП подчерта и важността на усилията на правителството на Бойко Борисов за защита на външната европейска граница с Турция и за изграждането на необходимите възпрепятстващи съоръжения по нея. Вебер изрази задоволството си от реализираните политики на правителството и управляващото мнозинство в парламента.", "date": "2018.05.16", "title": "Картината, която Цветанов подари на Вебер, е на великотърновски художник"}
{"url": "https://www.24chasa.bg/novini/article/6865797", "text": "Европейският съюз /ЕС/ да предприеме мерки срещу двойното качество на продуктите на единния пазар, като се разработи единна методология и провеждане на сравнителни тестове на хранителни продукти в различните държави-членки, които да бъдат завършени възможно най-рано, за предпочитане през 2018 г. Това настояват представителите на Европейския парламент /ЕП/ чрез гласуваното и прието с огромно мнозинство на заседание на Комисията по земеделие и развитие на селските райони Становище за двойното качество на продуктите на единния пазар на евродепутата от Групата на социалистите и демократите към ЕП Момчил Неков, съобщиха от пресцентъра на евродепутата. За първи път евродепутати от Източна и Западна Европа се обединиха около тезата, че са необходими мерки за решение на проблема, имайки предвид, че потребителите правят асоциативна връзка между марка, продукт и качество и очакват продукти с една и съща марка да бъдат идентични по отношение на качество и цена, независимо дали се продават в собствената им страна или в друга държава – членка. Евродепутатите твърдо вярват, че в отговор на загрижеността на европейските граждани относно различните продукти, продавани под една и съща марка в различните държави-членки, практиката – „една марка, един продукт, различно съдържание и пропорционален състав“ трябва да бъде спряна чрез изменение на член 6 и Приложение 1 на Директива 2005/29 / ЕО от 11 май 2005 г. относно нелоялни търговски практики от страна на търговци към потребители. В становището се включи и препоръка органите на държавите-членки и организациите за защита на потребителите да използват пълноценно вече възможните правни действия, относно прилагането на законодателството на ЕС в областта на защитата на храните и потребителите, като призовава националните органи да приложат европейското законодателство в областта на безопасността и етикетирането на хранителни продукти на национално равнище. „Производителите не трябва да чакат въвеждането на ново законодателство, а да предприемат активни действия, за да гарантират прозрачност по отношение на състава на техните продукти“, става ясно още от приетото становище. Евродепутатите считат, че докато практиката – „двоен стандарт“ бъде спряна и с цел да се повиши видимостта на производителите, относно използването на местни рецепти, следва да бъде въведена система за посочване на местните рецепти, използвани при подготовката на конкретни продукти, която да отчита предпочитанията на потребителите и да зачита правото на потребителите на информиран избор. Не на последно място в становището е отбелязано създаването на специализирано звено за мониторинг и контрол в съществуващ орган на ЕС, което да наблюдава пропорционалното използване на съставките в идентични брандирани и пакетирани хранителни продукти и да оценява сравнителните лабораторни анализи за идентифициране на тези нелоялни търговски практики при предлагането на пазара на хранителни продукти. Становището на Момчил Неков за Двойното качество на продуктите на единния пазар беше прието от Комисията по земеделие и развитие на селските райони към ЕП с голямо мнозинство (41 – за, 1 против и 1 въздържал се). Той благодари на своите колеги за подкрепата и заяви, че се надява на бързи и адекватни действия срещу двойния стандарт при храните. Очаква се досието относно Двойния стандарт да бъде гласувано на пленарното заседание през септември.", "date": "2018.05.16", "title": "Комисия в ЕП прие предложените от Момчел Неков сравнителни тестове на храните в ЕС като мярка срещу двойния стандарт"}
{"url": "https://www.24chasa.bg/novini/article/6865826", "text": "Иран заяви, че новите американски санкции са опит за подкопаване на усилията за спасяване на ядреното споразумение, предаде Ройтерс. \"С подобни разрушителни мерки американското правителство се опитва да окаже влияние върху волята и решението на останалите страни по ядреното споразумение\", каза говорителят на иранското външно министерство Бахрам Касеми. Иран определя санкциите като незаконни и предупреждава, че ако преговорите за спасяване на сделката се провалят, ще развие ядрената си програма до равнище, надминаващо нивото й преди това, предава БТА. Иранският президент Хасан Рохани каза, че американският президент Доналд Тръмп очаква Иран да напусне споразумението след изтеглянето на САЩ, но Техеран е отказал да следва този план, опитвайки се да спаси сделката с останалите страни, участващи в нея. \"Тръмп изигра първата си карта, но не си направи добре сметката за втория ход\", заяви Рохани. По думите му Иран няма да се поддаде на натиска на САЩ. \"Те мислят, че могат да накарат иранската нация да се предаде, като оказват натиск върху Иран, чрез санкции и дори заплахи за война . . . Иранската нация ще устои на заговорите на САЩ\", заяви той. Главният съветник на иранския върховен водач аятолах Али Ханемей обаче изрази съмнение, че преговорите между Иран и европейските държави за спасяване на сделката ще доведат до успех. \"Съмнявам се, че преговорите с европейците ще бъдат плодотворни. Надявам се да видим добри резултати, но . . . би трябвало да станем самостоятелни\", заяви Али Акбар Велаяти.", "date": "2018.05.16", "title": "Иран: Новите американски санкции\nса опит за подкопаване на усилията за\nспасяване на ядреното споразумение"}
{"url": "https://www.24chasa.bg/novini/article/6865835", "text": "Необходимо е взаимният ангажимент на Европейския съюз и Западните Балкани към реформи да се продължи. Това посочи министър-председателят Бойко Борисов на среща с премиера на Хърватия Андрей Пленкович. Българският премиер добави, че е изключително важно да не се загуби темпото в усилията за приобщаването на региона към европейските ценности и практики и ще разчита за това и на Хърватия, съобщиха от пресцентъра на Министерски съвет. Той каза също, че очаква в процеса на подкрепа за приобщаването на западнобалканските държави към европейското семейство да има приемственост, защото само така може да се надгради постигнатото до момента. „Балканите имат потенциала да станат едно от най-добрите места за живеене в Европа, ако всички обединим усилията и енергията си към изграждането на инфраструктурните проекти, за да има икономическо развитие и просперитет за народите“, заяви още министър-председателят Борисов. Андрей Пленкович потвърди, че Хърватия ще инициира следваща среща на върха ЕС - Западни Балкани през 2020 г. Желанието му е тя да направи преглед на напредъка по проектите, стартирали в резултат на инициативата на Българското председателство, и да даде по-нататъшен тласък на процесите на сближаване на страните от региона с останалите държави в Европа.", "date": "2018.05.16", "title": "Борисов: Взаимният ангажимент на ЕС и Западните Балкани към реформи трябва да продължи (Снимки)"}
{"url": "https://www.24chasa.bg/novini/article/6865838", "text": "Ще предложим промени в системата на управление на държавните висши училища и ще обсъдим с академичните среди общите стратегии за развитие на държавните висши училища, като те трябва да имат поне четири стратегии за развитие. Това заяви на пресконференция министърът на образованието и науката Красимир Вълчев, уточнявайки, че тези стратегии ще бъдат обсъдени на дискусии. \"До голяма степен имаме единодушие, че вече трябва да се откажем от стратегиите за екстензивно развитие и за откриване на нови факултети, специалности и професионални направления, и да говорим за развитие, което да добавя качество във висшето образование, да повишава научната дейност и да подобрява връзката с пазара на труда\", коментира министър Вълчев. Той обясни, че едната от тези четири стратегии ще е за насърчаване на научната дейност във висшите училища, втората ще е за дигитализацията и електронизацията на обучението на студентите, третата стратегия ще е за инвестирането в млади преподаватели в университетите, а четвъртата - за включването в европейски университетски мрежи. Приоритет на МОН ще са промени в Закона за висшето образование, които ще засегнат акредитацията, управлението на държавните висши училища и сегашния модел на академично самоуправление, обяви министър Вълчев. Той каза, че днес Министерският съвет е одобрил решението за приема на студенти за предстоящата учебна година и чрез него се преструктурира приемът от тези професионални направления с по-ниско търсене на пазара на труда към такива с по-голямо търсене на специалисти. Увеличен е приемът в приоритетните професионални направления - инженерно-техническите науки, аграрните науки и в педагогиката, като се дават допълнителни стипендии на студентите в тези направления. Голяма част от неизпълнения прием е в частните висши училища, каза министър Вълчев. Той добави, че данните от миналата година показват, че в частните висши училища изпълнението на гласувания прием за студенти е средно 38 процента. От МОН съобщиха, че се очаква ЕК да възстанови 170 милиона лева по ОП \"Наука и образование за интелигентен растеж\" за осем проекта, които бяха \"замразени\" през февруари 2017 г. и проектите бяха платени със средства от бюджета.", "date": "2018.05.16", "title": "Вълчев: Държавните висши училища ще трябва да имат поне 4 стратегии за развитие"}
{"url": "https://www.24chasa.bg/novini/article/6865843", "text": "Председателят на Европейската комисия Жан-Клод Юнкер съобщи, че на днешната си среща в Брюксел с генералния секретар на ООН Антониу Гутериш е предложил световната организация да назначи свой специален представител по въпроса със сигурността на журналистите. Това е въпрос, който все повече ни тревожи, не само в Европа, добави Юнкер. Светът е в безпорядък и трябва да вземем мерки, обобщи той на пресконференция. Юнкер допълни, че двамата са обсъдили предстоящата днес вечеря в София на държавните и правителствените ръководители от ЕС, които ще обсъдят въпроса с последните решения на Вашингтон. По думите на Юнкер оттеглянето на САЩ от ядреното споразумение с Иран представлява заплаха за мира и сигурността в региона, предава БТА. Гутериш заяви в отговор на въпрос, че не очаква скоро Съветът за сигурност на ООН да одобри нови санкции срещу Иран, на фона на слуховете, че САЩ може да поискат подобна стъпка. По въпроса за срещата САЩ - Северна Корея той изрази увереност, че \"накрая разумът ще надделее\" и разговорите ще се състоят. Живеем в опасен свят, за пръв път от десетилетия режимът за неразпространение на ядрено и химическо оръжие е поставен под въпрос. Студената война се завърна с нови механизми, при задълбочени и взаимосвързани конфликти в свят, в който терористите могат да ударят навсякъде, посочи той. По думите на генералния секретар многостранният институционален ред и правилата на международните отношения са от изключителна важност. Призовавам ЕС да бъде по-обединен и ефективен, с повече присъствие, за да се чува гласът му повече в международните отношения, допълни Гутериш.", "date": "2018.05.16", "title": "ЕК: ООН да назначи специален представител по въпроса със сигурността на журналистите"}
{"url": "https://www.24chasa.bg/novini/article/6865861", "text": "Държавите от Западните Балкани трябва да покажат, че могат да правят реформите, че могат да решават проблемите си един с друг, коментира вицепремиерът и министър на външните работи Екатерина Захариева днес по време на конференцията \"В диалог със Западните Балкани: създаване на регион на растеж, сигурност и свързаност по пътя към Европа\" днес в НДК. Първото, което трябва да направим, е да покажем, че можем да решаваме проблемите си, да живеем в настоящето, а не в грешния век, да покажем зрялост, да оставим проблемите от миналото в миналото, да работим заедно, подчерта външният ни министър . Няма да е лесно, но има още шанс да убедим държавите, които са скептични и смятат, че не е дошъл моментът, да покажем, че можем да си решаваме проблемите един с друг, коментира тя, предава БТА. Според Захариева притесненията са не от броя на новите държави, а по-скоро от това дали няма да пренесем проблемите между нас, вътре в съюза и дали няма да използваме проблемите от миналото между нас, когато решаваме някакъв общ европейски въпрос, важен за гражданите на ЕС. Министърът отбеляза, че според изследванията подкрепата за разширяване като цяло от европейските граждани се движи около средата и гражданите в Европа са разделени по тази тема. Не бих казала, че сме успели да убедим всички, че това е ситуация, която ще донесе много ползи и за държавите членки, коментира Захариева и посочи, че държавите, които са нетни платци, и не само те, като че ли все още имат една съпротива за бързо разширяване. Никой не казва, че е против разширяване изобщо, отлагането обаче до безкрайност със сигурност не само ще демотивира, ще разгневи дори гражданите на тези държави, коментира тя. Министърът на външните работи на Република Македония Никола Димитров отбеляза, че процесът по присъединяване е най-добрият инструмент, който има ЕС да помогне на тези, които искат да се променят и да направят реформи. Научихме много уроци през последните години, не става въпрос просто да прелистваме главите, а да използваме процеса, за да се променим, посочи той. Мисля, че трябва да вярваме, че перспективата не е само на думи, трябва да напреднем доста през следващите години, коментира Димитров. Ние се променяме, имаме силно обществено мнение и мисля, че това е полезно, защото единственият начин, по който да напреднем, е да се изправим пред реалността, отбеляза той. Трябва да постигнем успех и той трябва да е необратим, няма да бъде лесно, не може да консолидираме ЕС, без да постигнем успехи, коментира Димитров. Чудесата са възможни, ние творим чудеса в днешно време, отбеляза той. Виждаме европейския влак и искаме да го хванем, заяви македонският външен министър.", "date": "2018.05.16", "title": "Захариева: Държавите от Западните Балкани трябва да покажат, че могат да правят реформи"}
{"url": "https://www.24chasa.bg/novini/article/6865860", "text": "Палестинската автономна власт, базирана на Западния бряг, обяви днес, че отзовава посланиците си в четири страни от Европейския съюз, изпратили свои представители на церемонията в чест на преместеното в Йерусалим посолство на САЩ в Израел, предаде Франс прес. Става дума за Австрия, Унгария, Чехия и Румъния, съобщи палестинското министерство на външните работи. Представители на тези страни са участвали в церемония с американската делегация в израелското външно министерство в неделя - ден преди откриването на посолството на САЩ в Йерусалим, предаде БТА. Решението на американския президент Доналд Тръмп да признае Йерусалим за столица на Израел и да премести там американското посолство, което досега бе в Тел Авив, огорчи палестинците. Те виждат в този ход отхвърляне на претенциите им към Източен Йерусалим който искат да направят столица на държавата, към която се стремят, отбелязва Франс прес.", "date": "2018.05.16", "title": "Палестина отзова посланиците си в Австрия, Унгария, Чехия и Румъния"}
{"url": "https://www.24chasa.bg/novini/article/6865895", "text": "Сръбският външен министър Ивица Дачич констатира, че на последното заседание на Съвета за сигурност на ООН, посветено на Косово, за пръв път от дълго време генералният секретар на световната организация Антониу Гутериш е критикувал косовските власти, предаде Танюг. Дачич отбеляза, че в редовния си тримесечен доклад, представен в понеделник, Гутериш критикува косовската полиция за ареста на директора на сръбската правителствена служба за Косово Марко Джурич и посочва, че за последните три месеца са се върнали по домовете си само трима от общо 200 000 вътрешно разселени жители на Косово, предава БТА. Сръбският министър каза, че е необходимо ситуацията в Косово да се разглежда в Съвета за сигурност на всеки три месеца, защото макар тя да не е така драматична като по време на конфликта през 1999 г., все още е далеч от идеалната.", "date": "2018.05.16", "title": "Дачич похвали Гутериш за критичното му отношение към Косово"}
{"url": "https://www.24chasa.bg/novini/article/6866125", "text": "Във връзка с неотдавнашните събития в ивицата Газа Чехия не смята да бърза да последва примера на САЩ и да премести по-бързо посолството си в Израел от Тел Авив в Йерусалим, заяви чешкият министър на външните работи Мартин Стропницки, цитиран от ТАСС. \"Реакцията (на палестинците в сектора Газа на преместването на посолството на САЩ в Израел в Йерусалим) беше много остра. Що се отнася до (чешкото) посолство, ситуацията (с преместването му в Йерусалим) трябва да се прецени в този контекст\", подчерта Стропницки в интервю за вестник \"Млада фронта днес\". Чешкият външен министър допълни, че \"нашият план, който обяви най-вече президентът Земан, е проект от бъдещето, за който няма конкретна дата\", предаде БТА. Чехия планира да засили дипломатическото, икономическото и културното си присъствие в Йерусалим. Осъществяването на тези планове, според чешкия външен министър, ще става постепенно. По-рано беше съобщено, че президентът Милош Земан планира да направи официално посещение в Израел в края на тази година. Предполага се, че той ще участва в тържественото откриване на Чешки център в Йерусалим. Неотдавна Стропницики каза пред журналисти, ще скоро ще напусне поста си на чешки външен министър. Според местни медии той ще стане посланик на Чехия в Израел.", "date": "2018.05.16", "title": "Чехия няма да бърза да мести посолството си в Йерусалим заради сблъсъците в Газа"}
{"url": "https://www.24chasa.bg/novini/article/6866166", "text": "Началник на отдел в Столична община е бил хванат с подкуп от 10 000 лева, съобщиха от Софийската градска прокуратура. Операцията е била съвместна с ГДБОП. Става дума за главния юрисконсулт на район \"Подуяне\" Лилия Геринска. Тя е била задържана във вторник, а това се е случило извън сградата на район Подуяне\", научи \"24 часа\". Жената работела отдавна в районната администрация и срещу нея досега не е имало никакви жалби, разказаха от район \"Подуяне\". Подробности се очакват на брифинг в 17 часа.                                                                                                                                                                                                                                                                                                                       ", "date": "2018.05.16", "title": "Хванаха шеф в Столична община с подкуп от 10 000 лева, вижте кой"}
{"url": "https://www.24chasa.bg/novini/article/6866185", "text": "Министър-председателят и лидер на ПП ГЕРБ Бойко Борисов разговаря с председателя на гръцката партия „Нова демокрация“ Кириакос Мицотакис за евроатлантическата перспектива на страните от Западните Балкани. Мицотакис е в София за срещата на Европейската народна партия. Той поздрави българския премиер за инициативата му за приобщаването на държавите от региона и за провеждането на Срещата на върха утре. „Срещата ЕС – Западни Балкани е от изключителна важност и Гърция винаги ще помага, както го е и правила, на други страни по пътя им към Европа“, заяви Мицотакис. Двамата бяха единодушни, че с реализирането на инфраструктурните проекти в региона ще се начертае и пътна карта за добросъседство между страните.", "date": "2018.05.16", "title": "Борисов се срещна с председателя на „Нова демокрация“ Кириакос Мицотакис"}
{"url": "https://www.24chasa.bg/novini/article/6866182", "text": "Израелският министър на земеделието Ури Ариел обяви, че Израел спира вноса на селскостопанска продукция от Турция, предаде турската частна телевизия НТВ. Ариел съобщи за решението в Туитър. \"Няма да подкрепяме страна, която лицемерно се опитва да поучава Израел\", написа министърът, предава БТА.  Според данни на турското министерство на икономиката износът на Турция в Израел миналата година е на стойност 3,4 милиарда долара, а в Турция са били внесени стоки от Израел на стойност 1,5 милиарда долара. Общият търговски стокообмен на двете страни се изчислява на 4,9 милиарда долара, посочва телевизията.", "date": "2018.05.16", "title": "Израел спира вноса на селскостопанска продукция от Турция"}
{"url": "https://www.24chasa.bg/novini/article/6866118", "text": "Лично областният управител на Стара Загора Гергана Микова отключи днес вратата на някогашния Дом-паметник на БКП на връх Бузлуджа, известен повече като \"чинията\", и покани журналисти от централните медии в рушащия се монумент. По закон Микова е представител на собственика - държавата, на одържавения някогашен Дом-паметник на БКП на върха. За последно журналисти бяха допуснати официално в обекта на 27 август 2012 г., когато покойният вече депутат от БСП Димчо Михалевски доведе двама експерти да огледат състоянието на паметника. Тогава на дневен ред бе идеята той да бъде предоставен безвъзмездно от правителството на БСП. Сега тази идея отпадна и държавата се е заела, ако не да реставрира някогашния Дом-паметник, поне да го укрепи и консервира в сегашното му състояние. \"Заради големия интерес към този обект, който в годините не секва, решихме да го покажем на обществеността чрез медиите. Винаги съм казвала, че този паметник не трябва да разделя, а да обединява нацията. Идеята е сега той да бъде обследван, обезопасен и отворен за туристи - в началото поне в тази му част, която би била безопасна за посещения\", каза Гергана Микова. Тя ще настоява цената на входа да бъде поносима за всички желаещи да посетят монумента, сред които и много чужденци. Макар и отдавна достъпът до \"чинията\" да е забранен, находчиви ентусиасти намираха начин да проникнат в нея, което наложи от 30 април т.г. на върха да бъде поставена полицейска охрана. По данни на полицаите, в почивните дни тук идват по 300-400 души, през делничните - наполовина, които искат да влязат в монумента. Това обаче е невъзможно, тъй като повече от 25 години той е изоставен на произвола на съдбата, руши се след като беше ограбен и всяко влизане е опасно. Разбит е и асфалтовият път до него - особено в частта му между Историческа поляна, където БСП провежда традиционните си августовски събори, и върха. Журналистите видяха днес, че неизвестен талант не само е успял неясно кога да проникне във вътрешността на \"чинията\", но и със спрей да възстанови образа на Тодор Живков на едно от мозаечните пана в основната зала, дори му е предал леко китайски черти. Там бившият първи е заедно с Димитър Благоев и Георги Димитров. Образът му бе изчегъркан веднага след 10 ноември 1989 г. по решение на самата БКП, а мозайката от него - събрана в 2 чувала. За обекта на Бузлуджа вече се говори и в Европа благодарение на това, че европейската организация за културно наследство \"Европа ностра\" призна паметника за един от 7-те най-застрашени обекта на европейското културно наследство. По информация на Микова, предстои през септември експерти на организацията да обследват намясто състоянието на конструкията на монумента. Възможно е преди тях това да направях студенти и от българския Университет на архитектура и строителство в София, за което са поканени от областния управител на Стара Загора. Тази е първата задължителна стъпка към неговото бъдещо обезопасяване и консервиране. Следващата седмица филм в \"чинията\" ще снима екип на телевизия \"ББС свят\". Тези дни трябваше ВИП туристи да посетят върха и \"чинията\" с хеликоптер, за което получиха и разрешение, но в последния момент полетът им бе анулиран.", "date": "2018.05.16", "title": "Отвориха \"чинията\" на Бузлуджа за журналисти, скоро - и за туристи (Снимки)"}
{"url": "https://www.24chasa.bg/novini/article/6866220", "text": "Иранският генерал Касем Солеймани води преговори с политици в Багдад за насърчаване на съставянето на ново иракско правителство, което да има одобрението на Техеран, казаха днес запознати източници, цитирани от Ройтерс. Солеймани, който ръководи чуждестранните операции на иранския Корпус на гвардейците на Ислямската революция, е пристигнал в Ирак в събота - деня на парламентарните избори. Първоначалните резултати показаха изненадваща победа на блока, подкрепящ популисткия шиитски духовник Муктада Садр, който не е съюзник на Иран, а следва националистическа програма, припомня БТА. Солеймани преговаря със съперничещи си иракски политици, за да подготви почвата за споразумение за съставяне на шиитска управляваща коалиция, каза човек, действащ като посредник между Садр, други водещи политици и шиитски кандидат. Официалните преговори за съставяне на управляваща коалиция ще започнат след обявяването на окончателните изборни резултати, което се очаква по-късно тази седмица. Преди изборите Иран открито заяви, че няма да позволи блокът на Садр да управлява. От своя страна, Садр дава да се разбере, че не е готов на компромис с Иран, съставяйки коалиция с главните ирански съюзници - лидера на паравоенната организация \"Бадр\" Хади ал Амири и бившия министър-председател Нури ал Малики. Според иракския телевизионен канал \"Ал Хура\" Солеймани е разговарял в Багдад с лидери на предани към Иран иракски шиитски коалиции, посочва ТАСС. Той се е срещнал с Малики и Амири в строго охраняваната правителствена зона на иракската столица, за да съдейства за съставяне на проиранска управляваща коалиция.", "date": "2018.05.16", "title": "Ирански генерал води преговори в Багдад за ново иракско правителство"}
{"url": "https://www.24chasa.bg/novini/article/6866233", "text": "На 15 май 2018 г. в една от най-големите зали в гр. Цюрих - зала Tonhalle Maag се състоя концерт на световно-известната българска оперна певица Веселина Кацарова. Концертът беше включен в поредицата планирани мероприятия за отбелязване на Българското председателство на Съвета на ЕС 2018 и сред многобройните зрители в залата присъстваха и гостите на посолството - изтъкнати представители на швейцарската общественост, институции и бизнес. В приветственото си слово към многобройната публика посланик д-р Меглена Плугчиева постави акцент върху Българското председателство на Съвета на ЕС 2018 г. и на неговите приоритети и постижения, но и на възможността, която то предоставя за популяризиране на българската култура и традиции, на богатата палитра на българската народна музика и нейния значителен принос към европейското културно многообразие. Българските оперни гласове и певческо изкуство се радват на световна слава и носят в себе си посланието за многовековната история и култура на нашата държава. Зрителите в пълната зала бяха покорени от виртуозните изпълнения на г-жа Веселина Кацарова в съпровод на Цюрихския камерен оркестър. В програмата бяха включени изпълнения на български народни песни, преработени за мецо-сопран и струнен оркестър. Зрителите в залата получиха към програмата и превод на текста на песните и прекрасният глас на българската оперна прима превърна концерта в незабравим спомен за многобройната публика.", "date": "2018.05.16", "title": "Концерт на световно-известната българска оперна певица Веселина Кацарова в Цюрих"}
{"url": "https://www.24chasa.bg/novini/article/6866241", "text": "Японският парламент гласува вчера закон, целящ по-лесен достъп на жени до изборните постове на национално и регионално ниво, предаде Франс прес. В член втори от приетия закон се разбира, че в листите на партиите и другите политически формации на изборите за двете камари на парламента и за органите на местна власт трябва фигурират, доколкото е възможно, равен брой мъже и жени, предаде БТА. \"Много съм щастлива и се надявам, че благодарение на този закон японският политически свят ще се промени - ще ми се да вярвам, че ще стане така. Това ще накара избирателите да разберат, че политиката не е само мъжка работа и очаквам, че това ще окуражи колебаещите се жени да се явят /на изборите/\", каза за телевизия Ен Ейч Кей министърката на равенството между половете Сейко Нода. Текстът обаче не предвижда задължения за точните бройки кандидати жени или някаква санкция. Въпреки че приканва партиите да създадат собствени правила за по-добро представителство на жените, законът подчертава, че те имат свободата да определят кандидатите си. Към настоящия момент жените в парламента са около 10 процента, в общинските съвети - 14,8 процента. В 70 процента от случаите те са на над 50-годишна възраст, според скорошен доклад на правителството. Тези числа поставят Япония на едно от последните места по този показател сред развитите страни.", "date": "2018.05.16", "title": "В Япония приеха закон, целящ равенството на мъжете и жените на избори"}
{"url": "https://www.24chasa.bg/novini/article/6866259", "text": "Десет млади българки бяха освободени от къща до град Фоджа, в Пулия, където били държани като в затвор. Според в.”Република” момичетата били затворени в мизерни и мръсни помещения на полето до Марина ди Лезина. Шестима души, сред които 73-годишен италианец, са арестувани по обвинения за подтикване и експлоатация на проституция. Петимата задържани българи са Мария Петрова (24), Камелия Любенова (29), Мая Янкова (35), Бойко Георгиев (26), Петя Петкова (24). Разследването на карабинерите и откриването на младите българки, заключени в къщата, станало благодарение на свидетелствата на 20-годишна българка. Тя успяла да се измъкне от контрола на бандата и разказала на властите, че била подмамена в Италия от свой сънародник. Той й обещал работа като добре платена домашна помощница. След като пристигнала в Сан Северо, Пулия, друг българин й взел документите, заплашил я и я принудил да проституира. Сводниците държали винаги под контрол момичетата на шосето. В края на „работния ден” те били отвеждани в къщата, където били заключвани. Който не бил изкарал поне по 100 евро за деня, бил налаган от бандата. Полицията открила в къщата десет момичета на възраст 20-25 г., а също и собственика й. Той претендирал 1000 евро месечен наем от тях. Момичетата били принудени да живеят в тесни и мръсни пространства. В стаите нямало прозорци и имало само най-необходимото. Оградата била висока и опасана с бодлива тел, за да не избягат. Момичетата са поверени на социални комуни.", "date": "2018.05.16", "title": "Италианските власти освободиха 10 българки, държани като секс робини (Снимки)"}
{"url": "https://www.24chasa.bg/novini/article/6866275", "text": "Срещата в София между ЕС и Западните Балкани е историческо събитие за целия регион. И България може да се гордее, че като нова страна член на ЕС, ние се превръщаме в регионален лидер, който може да помага на другите по този път. И се радвам, че съм част от него. Това заяви президентът на ПЕС Сергей Станишев преди началото на координационната среща на левите премиери в Европа преди неформалния съвет тази вечер. Станишев посрещна в столичната галерия \"Квадрат 500\" премиерите на Португалия Антонио Коста, на Малта Джозеф Мускат, на Македония Зоран Заев, на Гърция Алексис Ципрас и на Черна гора Душко Маркович. На срещата е и соцлидерката Корнелия Нинова.   За първи път от 15 г. темата за европейското бъдеще на Западните Балкани е централна за дневния ред на ЕС и това е успех за българското председателств, призна президентът на ПЕС. И призова на срещата в София да се даде ясен знак за европейска ясно перспектива за Западните Балкани и да се подкрепи стратегията на ЕК, която бе представена преди няколко месеца. Надявам се, че през юни Европейският съвет ще предприеме мерки за стартиране на преговорите с Македония и Албания, заяви още Станишев. Раните след разпадането на бивша Югославия през 90-те години са пресни и лесно могат да бъдат отворени. Има много сили, които биха желали да разиграват геополитически игри на територията на Западните Балкани. Знам, че има немалко скептицизъм и опасения в старите страни от ЕС, но трябва да от даваме сметка и за цената, затова перспективата и ясни политически ангажимент са много важни за цялата стабилност на региона и на ЕС, каза още Станишев. Важно е двете страни да си свършат добре работата - Западните Балкани имат много да наваксват и да реформират, но ЕС трябва да покаже ясен ангажимент и програма за действие, които да окуражава този процес, допълни той. Станишев похвали левите лидери от региона, че създават позитивна атмосфера в региона. И даде пример със Зоран Заев, който за 1 г видимо променил Македония и служил на народа си, а не на политически интереси. Похвали и Заев и Алексис Ципрас за усилията им за намиране на решение за езиковия спор, който се точи 30 г. между Македония и Гърция. Има политически атаки срещу тях и съпротива, но това се нарича лидерство и то трябва да бъде подкрепено и окуражен за доброто на целия регион, допълни президентът на ПЕС.", "date": "2018.05.16", "title": "Станишев: Срещата за Западните Балкани е успех и България може да се гордее (Снимки)"}
{"url": "https://www.24chasa.bg/novini/article/6866257", "text": "Всичко, което ще обсъдим на срещата в София, има глобални измерения. Не се съмнявам, че в новата глобална игра Европа или ще е един от основните играчи, или ще е пионка. Но тя трябва да е политически, икономически и военно обединена, както никога досега. Накратко казано - в ЕС или сме заедно или въобще няма да ни има. Това заяви преди вечерята на лидерите в сряда в София председателят на Европейския съвет Доналд Туск. В кратко изявление, след което не бяха предвидени журналистически въпроси, той накратко очерта основните теми на срещата на върха. \"Към възхода на Китай и агресивната позиция на Русия се добави нов феномен - капризите на американската администрация - каза още Туск. - Разглеждайки последните решения на президента на САЩ, някой може да си помисли, че с такива приятели не ни трябват врагове. Европа обаче трябва да е благодарна на американския президент, защото благодарение на него се отървахме от всички илюзии. Трябва да направим всичко възможно да съхраним трансатлантическите връзки, но и да сме готови за сценариите, в които ще действаме самостоятелно. Няма нито една обективна причина Европа да има комплекси спрямо който и да било друг. Имаме правото и задължението да държим главите си изправени, както пред приятелите, така и пред враговете си. Именно за това ще е нашата среща на върха\", добави шефът на Европейския съвет. Той заяви, че най-важните теми ще са бъдещото на Западните Балкани, политиките спрямо Иран и американската търговия. \"Започвайки от вечерята в сряда, ще имаме дискусия за иновациите, за дигиталната икономика. В тази сфера Европа изостава - каза Туск. - А през последните години иновациите все повече влияят на нашия живот. Европа има нужда да играе активна роля в тази трансформация. Затова аз ще задам на лидерите на ЕС два въпроса. Какво искат да правят на европейско ниво за напредък в съвременните иновации и как искат Европа да стане основен играч в обработването на масивите от данни.\" По повод на отдръпването на САЩ от споразумението с Иран имаме нужда от общ европейски фронт, продължи той и добави, че ще поиска лидерите да препотвърдят, че ще се придържат към сделката, докато Иран се придържа към нея. \"Сделката е добра за европейската и глобалната сигурност. Ще разгледаме също опциите как да защитим европейските компании от негативните последици от решението на САЩ. Искам ЕК да получи зелена светлина, за да може да действа, когато европейските интереси за нарушени\", заяви председателят на Европейския съвет. По повод на нежеланието на САЩ да изключи за постоянно ЕС от новите мита за стоманата и алуминия Туск посочи, че САЩ и ЕС са приятели и партньори и митата на САЩ за европейските стоки не могат да бъдат оправдани с националната сигурност. Абсурдно е дори да се каже, че ЕС може да е заплаха за САЩ. В това отношение най-голямата ни сила е нашето единство, каза Туск. По повод на срещата с лидерите на Западните Балкани той припомни, че това се случва за първи път от 15 г. Това ще е една възможност да страните от ЕС да препотвърдят, че европейската перспектива за този регион е геостратегически шанс. \"Искаме да покажем, че ни е грижа за социално икономическата ситуация в района, като инвестираме в инфраструктурата и човешките връзки. Това ще е целта на нашето споразумение\", посочи още Туск.", "date": "2018.05.16", "title": "Туск: Всички теми, които ще обсъждаме в София, са глобални"}
{"url": "https://www.24chasa.bg/novini/article/6866322", "text": "Директорът на ГД „Пожарна безопасност и защита на населението“ направи оглед на пораженията нанесени вчера от ураганен вятър, дъжд и унищожителна градушка в Бяла Слатина, информират от МВР.  Главен комисар Николай Николов се срещна с общинското ръководство и общинските съветници, и подчерта, че най-важното в момента е възстановяването на нормалния живот на хората. Нужно е Общинският съвет в Бяла Слатина да заяви финансови средства по определен ред, и след разглеждането им от правителството, да бъде отпуснато финансиране. Убеден съм, че подкрепа ще има, категоричен беше главен комисар Николов и допълни, че местната власт в града има готовност със собствени средства да подпомогне социално слабите жители, пострадали от бедствието. От Бяла Слатина главен комисар Николов отпътува за Плевен, където докладва на министъра на вътрешните работи за обстановката в града и направиха оглед на щетите в Плевен.", "date": "2018.05.16", "title": "Държавата ще помогне на Бяла Слатина да се справи с пораженията от урагана"}
{"url": "https://www.24chasa.bg/novini/article/6866434", "text": "Обществените медии носят отговорност пред гражданите за утвърждаването на професионалните стандарти в журналистиката и акцентирането върху социалнозначими теми в свят на все по-голяма концентрация на медии и финанси. Това беше общата позиция на държавния глава Румен Радев и на генералния директор на Европейския съюз за радио и телевизия, Ноел Къран, които се срещнаха днес на Дондуков 2, съобщиха от прессекретариата на президента.  В Срещата участваха генералният директор на БНР Александър Велев и генералният директор на БНТ Константин Каменаров. Ноел Къран е на посещение в България за участие в срещата на обществените радио и телевизионни медии от Югоизточна Европа. Свободният достъп до достоверна и актуална информация е важен за всяко гражданското общество. Обществото може да плати много висока цена, ако плурализмът в медиите отсъства и липсва доверие в тяхната обективност, а те се възприемат предимно като източник на пропаганда или реклама, беше подчертано на срещата. Алтернатива на електронните медии и изданията, които следват собствен подход за отразяване на събитията на основата на корпоративна или политическа принадлежност, могат да бъдат само обществените медии, отбеляза Ноел Къран. Като основно предизвикателство пред обществените медии в България бяха посочени неадекватното финансиране, което не им позволява да бъдат конкурентоспособни на пазара на труда, нито да инвестират в съвременни технологии. Президентът Радев посочи и необходимостта от усъвършенстване на медийното законодателство в България за повишаване на прозрачността в собствеността на медиите, тяхното финансиране, както и на критериите за формиране на субсидията за обществените медии.", "date": "2018.05.16", "title": "Радев: Ако обективността отсъства в медиите, обществото може да плати много висока цена"}
{"url": "https://www.24chasa.bg/novini/article/6866444", "text": "Премиерът Бойко Борисов сподели във фейсбук снимка от пристигането на сръбския президент Александър Вучич в резиденция \"Бояна\" за Срещата на върха. \"Александър Вучич също пристигна на срещата на EPP - European People's Party. Благодаря му за усилията. Вярвам, че заедно ще намерим правилния път за Западните Балкани и региона\", написа премиерът в социалната мрежа. Преди това Борисов сподели и снимки с Доналд Туск, който също ще участва в Срещата. \"Посрещнах моя голям приятел Donald Tusk в София. Започва ЕНП срещата на върха в резиденция „Бояна“. По-късно с Доналд ще разговаряме по актуалните теми\", сподели Борисов.", "date": "2018.05.16", "title": "Борисов посрещна Вучич и Туск в резиденция \"Бояна\" (Снимки)"}
{"url": "https://www.24chasa.bg/novini/article/6866460", "text": "Започна срещата на левите лидери и министър-председатели от ЕС и Западните Балкани в София. На нея присъстват премиерите на Португалия - Антонио Коста; Гърция - Алексис Ципрас; Малта - Джоузеф Мускат; на Република Македония - Зоран Заев, съобщиха от пресцентъра на БСП.  Пред тях председателят на БСП Корнелия Нинова ще говори за европейската интеграция на Западните Балкани, кохезионната политика в рамките на следващия програмен период, социалния стълб, с оглед европейския бюджет за 2021 - 2027 и ще постави въпроса за пакета за мобилност, засягащ превозвачите.", "date": "2018.05.16", "title": "Започна срещата на левите лидери и премиери от ЕС и Западните Балкани"}
{"url": "https://www.24chasa.bg/novini/article/6866458", "text": "Инвестиционната фирма, основана и управлявана от милионера Джордж Сорос, е купила през първото тримесечие на годината част от акциите на \"Тесла\", подпомагайки значително производителя на електрически автомобили на Илън Мъск. Soros Fund Management LLC e придобила конвертируеми акции на \"Тесла\" (които могат да бъдат заменени след март 2019 г. за обикновени акции) за 35 млн. долара с падеж през март 2019 г., става ясно от документ до Комисията по фондовите борси и ценни книжа на САЩ. Говорителят на Сорос отказа да даде коментар по темата,  Мъск, който също е милиардер, е под натиск от страна на инвеститорите, които настояват да получат уверение, че компанията е способна да се справи с производствените проблеми, напускането на служители и да даде отговор на възникналите въпроси, свързани с произшествия, включващи електрически автомобили. В края на март акциите на \"Тесла\" бяха подложени на няколко източника на натиск. Причината бяха съмненията за възможностите на компанията да произведе по-евтиния модел автомобил – седана Model 3. В понеделник Мъск съобщи на служителите на \"Тесла\", че компанията преминава през „цялостна реорганизация“. През 2016 г. SolarCity Corp, подкрепяната от Мъск компания за соларни панели, която натрупа високи дългове и в момента е собственост на \"Тесла\", набра 305 млн. долара, продавайки бъдещи приходи от създаването на соларни проекти на фонд, консултиран от Soros Fund Management LLC. Сорос и преди е притежавал акции на \"Тесла\", но през миналата година разпродаде дела си в компанията.", "date": "2018.05.16", "title": "Джордж Сорос отново инвестира в \"Тесла\""}
{"url": "https://www.24chasa.bg/novini/article/6866489", "text": "0,94-0,96 лв. на километър е разумно решение за минимална дневна тарифа на таксиметровия превоз в София. Това каза заместник-председателят на комисията по транспорт и туризъм към СОС от БСП Калоян Паргов. На днешното й заседание беше представен доклад, изготвен от \"Грант Торнтон\" ООД, относно \"Анализ на себестойността на километър пробег на база данни, предоставени от браншовите организации на таксиметровите шофьори и фирми за таксиметрови превози\". Това съобщиха от пресцентъра на БСП. \"След 4 години, в които Столична община се чувстваше над закона и не изпълняваше изискванията му, според които трябваше да има минимална дневна тарифа за превоз на таксиметровите шофьори, най-накрая дойде времето да го направи, коментира Калоян Паргов. - С колегите от групата на БСП силно приветстваме това! Според представения ни анализ, има един диапазон от 0,89 до 1,13 лв. на километър, в който е възможно да бъде позиционирана минималната дневна тарифа. Нашето мнение е, че трябва да изберем среден вариант, който да е около 0,94-0,96 лв. Това би било разумно решение, въпреки че исканията на повечето превозвачи са тарифата да бъде фиксирана на 1,00 лев. Ние обаче трябва да мислим и за ползвателите на услугата. Те, все пак, трябва да могат да си я позволят\". Калоян Паргов настоя на заседанието на комисията по Транспорт и туризъм да бъдат разгледани проблемите в \"Орландовци\", \"Малашевци\", \"Бенковски\" и \"Панчарево\", където през уикенда имаше протести на гражданите. За тях обаче не остана време. \"На заседанието на комисията присъстваха представители от гражданските комитети, които организираха протестите през уикенда, коментира лидерът на БСП - София. - За съжаление, не стигна времето за тях. А и управляващите някак бързо избягаха от заседанието. Надявам се следващия път да има достатъчно време, за да разгледаме проблемите на гражданите. А исканията им са напълно справедливи. И кметът Фандъкова няма как да продължава да си затваря очите пред тези десетки проблеми на хората от крайните квартали, които ги тормозят всекидневно. Поех ангажимент пред гражданите да им помогна и няма да се откажа, докато не започнем да търсим начин да разрешаваме проблемите им\".", "date": "2018.05.16", "title": "Паргов: 0,94-0,96 лв. на км е разумно решение за минимална дневна тарифа за такси в София"}
{"url": "https://www.24chasa.bg/novini/article/6866494", "text": "Министър-председателят Бойко Борисов ще е домакин на Срещата на върха между лидерите на ЕС и на страните от Западните Балкани. Форумът ще се проведе утре, 17 май в НДК, съобщиха от правителствената пресслужба. Това ще бъде най-голямото събитие в рамките на Българското председателство на Съвета на ЕС и на неговия основен приоритет - европейска перспектива и свързаност на Западните Балкани. Премиерът Борисов официално ще посрещне държавните и правителствените ръководители, участващи в срещата, в 9.15 часа. Председателят на Европейския съвет Доналд Туск, който ще ръководи Срещата на върха, ще представлява Европейския съюз заедно с председателя на Европейската комисия Жан-Клод Юнкер. Във форума ще участват също върховният представител на Съюза по въпросите на външните работи и политиката на сигурност Федерика Могерини, комисарят по европейската политика за съседство и преговорите за разширяване Йоханес Хан и председателят на Европейския парламент Антонио Таяни. Основна тема на основна тема на обсъжданията ще бъде свързаността - по отношение на транспорт, енергетика, цифрова инфраструктура, образование и др. Целта е да бъдат подобрени връзките както между Западните Балкани и ЕС, така и между страните от региона. След приключване на пленарните сесии, от 15 часа, Бойко Борисов, Доналд Туск и Жан-Клод Юнкер ще дадат пресконференция. От 16.00 ч. в НДК ще се проведе Световен икономически форум (Давоски форум) с тема \"Стратегически диалог за Западните Балкани\". В него ще вземат участие и президентът на Световния икономически форум Бьорге Бренде, ръководителят на ЕБВР Сума Чакрабарти и изпълнителният директор на Световната банка Кристалина Георгиева и ще бъдат представени ангажиментите на финансовите институции към проектите на Балканите. През утрешния ден е планирана и двустранна среща на министър-председателя Борисов с премиера на Обединеното кралство Тереза Мей.", "date": "2018.05.16", "title": "Борисов - домакин на Срещата на върха утре"}
{"url": "https://www.24chasa.bg/novini/article/6866535", "text": "Радикализиран задържан е обявен за издирване във Франция, след като избяга днес от ареста в град Брест в западната част на страната, предаде Франс прес. Двадесет и една годишният мъж е с досие \"S\" във френските разузнавателни служби, което означава, че той е потенциална заплаха за националната сигурност. Подобни досиета имат повече от 10 000 души, от които около половината са радикални ислямисти или имат предполагаема връзка с тероризма, предава БТА.  Избягалият още не е осъден - бил е арестуван за кражба, посочват близки до разследването източници. Той успял да избяга в момента на пристигането си за преглед в болница, съобщиха за Франс прес от здравното заведение и уточниха, че се е качил в превозно средство, което го чакало наблизо. Човекът \"е започнал да бяга\", след като излязъл от превозното средство, откарало го от ареста до болницата, уточняват от националния синдикат на служителите в затворите. Един от служителите успял първоначално да го свали и притисне на земята, но задържаният се измъкнал и се метнал в превозното средство, в което го чакали най-малко двама души, посочва синдикатът в Туитър.", "date": "2018.05.16", "title": "Във Франция издирват радикализиран задържан, успял да избяга от ареста"}
