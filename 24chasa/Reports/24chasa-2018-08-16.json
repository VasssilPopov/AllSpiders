{"url": "https://www.24chasa.bg/novini/article/7012821", "text": "Стотици крайнодесни протестиращи призоваха германската канцлерка Ангела Меркел да подаде оставка на демонстрация в Дрезден, където Меркел се срещна с местни депутати от своя Християндемократически съюз (ХДС), предаде Ройтерс. Антиислямското движение ПЕГИДА бе организатор на протеста срещу Меркел и решението й през 2015 г. да приеме около един милион бежанци главно от мюсюлмански страни, предава БТА. Протестиращите скандираха \"Меркел трябва да си върви\" и \"Разкарай се!\" при пристигането на канцлерката в Дрезден в бившата комунистическа източна част на страната, където крайнодесните възгледи са по-разпространени, отколкото в Западна Германия. В близост до този протест имаше и контрадемонстрация, но няма съобщения за сблъсъци или други инциденти. Антиимигрантската партия \"Алтернатива за Германия\" (АзГ) се възползва от породените от миграцията безпокойства и се превърна в третата по големина политическа сила в националния парламент на изборите миналата година, което усложни усилията на Меркел да състави стабилна управляваща коалиция. Саксония, където се намира Дрезден, ще гласува за регионален парламент през септември и според допитванията АзГ може да стане втора по големина партия в тази провинция след ХДС.", "date": "2018.08.16", "title": "\"Разкарай се\" крещяха стотици протестиращи срещу Меркел в Дрезден (Снимки)"}
{"url": "https://www.24chasa.bg/novini/article/7012745", "text": "Бившият президент на САЩ Барак Обама отдаде почит на Арета Франклин, починала днес от рак на 76 години, предава БТА. \"В нейния глас ние можехме да прочетем нашата история, в нейната цялост и във всичките й нюанси. Можехме да усетим нашата мощ и нашите мъки, нашата мрачна страна и нашата светлина, нашето търсене на изкупление и трудно спечелено уважение\", каза Обама. Той нарече Арета Франклин \"божествена\" и каза, че тя е допринесла за \"оформянето на облика на Америка\". \"Тя ни помогна да се почувстваме по-свързани един с друг, да се почувстваме по-изпълнени с надежда, по-човечни. И понякога тя ни помагаше просто да забравим за всичко друго и да затанцуваме\", допълни Обама. \"Нека Кралицата на соул музиката да почива във вечен мир\", каза Обама. Арета Франклин пя на церемонията по встъпването в длъжност на Обама през 2009 г., припомнят агенциите.", "date": "2018.08.16", "title": "Обама: Арета Франклин ни помагаше да забравим всичко и да затанцуваме"}
{"url": "https://www.24chasa.bg/novini/article/7012786", "text": "Говорителят на турския президент Реджеп Тайип Ердоган заяви, че Турция, Франция и Германия са на едно мнение относно противопоставянето им на американските санкции и мита, ограничаващи търговията, предаде Асошиейтед прес, цитирана от БТА. Говорителят Ибрахим Калън посочи също пред репортери днес, че единодушната им позиция би могла да предостави възможност за Турция и европейските страни да подобрят още повече отношенията си. Калън направи този коментар, след като президентът Реджеп Тайип Ердоган разговаря по телефона с германския канцлер Ангела Меркел и с френския си колега Еманюел Макрон на фона на търговския и дипломатически спор със САЩ, който даде тласък на криза с турската национална валута. Калън заяви, че германският канцлер и френският президент са казали на Ердоган, че \"те също страдат и също изразяват недоволство от\" тенденцията на администрацията на американския президент Доналд Тръмп \"да използва търговията, доларите, митата като оръжия\"", "date": "2018.08.16", "title": "Турция: С Франция и Германия сме на едно мнение за митата на САЩ"}
{"url": "https://www.24chasa.bg/novini/article/7012790", "text": "Мостът Моранди край Генуа е съоръжение, при което са използвани все още експериментални техники по времето на неговото изграждане и не е било предвидено да издържи на днешното интензивно движение. Това заяви пред Франс прес италианската инженерка Марция Марандола, професор по история и архитектура в университета в Сапиенца. Неговият създател Рикардо Моранди, заедно с Пиер Луиджи Нерви (пионер в употребата на армиран бетон), е сред най-изтъкнатите италиански инженери от 20-и век и голям строител на мостове. Той е първият, използвал предварително натегнат армиран бетон още в началото на 1950-те години - техника, която по онова време е иновитивна и експериментална, изтъква италианската инженерка, предава БТА. Моранди е построил моста в Кането близо до Флоренция, гигантският мост над езерото Маракаибо във Венецуела (най-дългият в света при построяването му през 1962 година), както и моста Баракиля в Колумбия. Виадуктът край Генуа е дълъг 1,18 километра и е висок 90 метра и е един от най-усъвършенстваните механизми, посочва Марция Марандола. Построен е при особено деликатно равновесие, изчислено за точно определено тегло, с маржове за безопасност. Най-деликатните елементи са кабелите от предварително натегнат армиран бетон, опънати между настилката и пилоните, които амортизират всяко преминаване. Това равновесие е подписът на Моранди, подчертава тя. Днес обаче трафикът е два пъти по-интензивен, отколкото се е предвиждало при изграждането му. Освен това се е увеличило и теглото на автомобилите. Според Марция Марандола едва ли съоръжението е можело да бъде пригодено за такъв голям товар. Едно от решенията е било да се облекчи тежестта по моста чрез отклоняване на част от движението. От 10 години се мисли и за изграждане на алтернативен маршрут, най-вече за тежкотоварните камиони. Трудно би могло да се мисли за разрушаването му и заради интензивния жп трафик под моста, който щеше да бъде парализиран. На въпрос на АФП дали може архитектът да се държи отговорен за срутването, инженерката отговаря, че това е прекалено опростенческо мислене. Тъкмо благодарение на такива експериментални съоръжения, с техните слабости, е станало възможно да се изучи как са били построени и какво не е могло да се предвиди при създаването им. Най-лесното сега би било да се хвърли вината на неговия създател, тъй като той вече не е тук, за да отговори (починал е през 1989 година), изтъква Марция Марандола. По думите й, такива мостове са деликатни съоръжения, които искат по-специално внимание - както мостът Бруклин в Ню Йорк или Айфеловата кула в Париж. С времето поддръжката им разбира се струва повече от изграждането им и е много трудно да се правят конкретни интервенции по тях. В Генуа например поддръжката е била постоянна, но е трябвало да се преосмисли като цяло появата на целия този трафик, подчертава италианската инженерка.", "date": "2018.08.16", "title": "Италианска инженерка: Мостът край Генуа не е бил предвиден за днешния интензивен трафик"}
{"url": "https://www.24chasa.bg/novini/article/7012793", "text": "Офис на антиимигрантската партия \"Лига\" в Североизточна Италия бе нападнат с взривни устройства, съобщи агенция АНСА, цитирана от ДПА и БТА. Една от бомбите е избухнала пред офиса в Тревизо тази нощ, а друга е намерена в самия офис и е била обезвредена от сапьори. \"Опитват се да ни спрат, но престъпниците не ни плашат\", каза лидерът на \"Лига\" и вътрешен министър Матео Салвини. Няма пострадали при инцидента.", "date": "2018.08.16", "title": "Заложиха 2 бомби в офис на италианската крайнодясна партия \"Лига\""}
{"url": "https://www.24chasa.bg/novini/article/7012795", "text": "Звезди и знаменитости от целия свят скърбят и отдават почит на Арета Франклин, починала днес на 76 години от рак. Почит вече отдадоха Доналд Тръмп и Барак Обама, предава БТА. Трудно е да си представи човек един свят без нея. Тя бе не само уникална блестяща певица, но нейният ангажимент към защитата на гражданските права имаше незаличимо въздействие върху света, написа в Туитър Барбра Стрейзънд. Нейният глас, нейното присъствие, нейният стил, никой не правеше нещата по-добре от нея, тя беше наистина Кралица на соул музиката. Ще ни липсваш!, написа певецът Лайнъл Ричи. Загубата на Арета Франклин е удар за всеки от нас, който обича истинската музика, музиката за сърцето, за душата и църквата. Нейният глас бе уникален, нейният начин да свири на пиано беше безценен, тя беше една от моите любими пианисти, написа в Инстаграм Елтън Джон. Моля се за невероятния златен дух на Арета Франклин, каза в Туитър Даяна Рос. Ти ще властваш като Кралица завинаги, се казва в изявление на Куинси Джоунс, в което той си спомня за професионализма, класата, изискаността и умиротвореността на певицата - качества, типични за една истинска кралица. В продължение на над 50 години тя трогваше душите ни, се казва в изявление на бившия американски президент Бил Клинтън, в което се припомня и, че първото музикално училище на Арета е била църквата и изпълненията й са били заредени с наученото там. Клинтън казва, че винаги ще е благодарен за подкрепата на Арета, в това число и за изпълненията й на двете му церемонии по встъпване в длъжност като президент, както и за нейната подкрепа за кампанията за борба със СПИН. В Туитър Пол Маккартни пък призовава всички да благодарят за красивия живот на Арета, която бе Кралицата на нашите души. Тя ще ни липсва, но споменът за нейното величие като музикант и за нея като невероятно човешко същество ще останат с нас завинаги, допълва той. Ани Ленъкс пък пише в Туитър, че Арета Франклин е била просто несравнима.", "date": "2018.08.16", "title": "Елтън Джон: Загубата на Арета Франклин е удар за нас"}
{"url": "https://www.24chasa.bg/novini/article/7012685", "text": "    Син на бивш полицай помете с колата си 3 деца на тротоар в Петрич, след катастрофата едното остана без крак. Драмата се разигра минути след полунощ в нощта срещу 16 август. Георги Попстоянов имал шофьорска книжка от 2 месеца. Той често карал своя “Опел Астра” с висока скорост. Във фаталната нощ 16-годишният Крум Н., Валентина Л., на 15 г., и двама техни приятели били на събор в село Тополница. После отишли на кафе в Петрич. На тръгване потърсили такси, но завалял дъжд и младежите се скрили под навеса на заведение на ул. “Цар Борис”. Опелът връхлетял, докато те чакали дъждът да отмине. Едно от момчетата  Той и момичето се разминали с охлузвания. Тежко били ранени Крум и Валентина. Първоначално се появи версия, че 18-годишният Георги е дрифтирал с колата си, но това бе опровергано от МВР. “Ситуацията е следната - млад водач с 2-месечен стаж шофира по мокра настилка, губи контрол над автомобила, без да е правил дрифтове, и излиза от пътя, при което става пътно произшествие”, поясни главен инспектор Росен Рапчев от КАТ. “Няма как да е дрифтирал, тъй като колата е с предно предаване. Имаме обаче свидетелски показания, че е пилил гуми”, каза за “24 часа” високопоставен човек в МВР. Той допълни, че се търсят записи на камери. От удара най-тежко е пострадал 16-годишният Крум Н. от с. Първомай. Левият му крак бил смазан и при качването на носилката се откъснал. В болницата обработили раната, но нямало как да спасят крайника. Валентина Л. изчаквала пристигането на линейката. Седяла сама, мълчаливо, когато дотичал баща ѝ. “Той се сети, че раната на крака на момичето не е превързана и я превърза”, разказа пред “24 часа” Стоян Димитров, който станал свидетел на случилото се. Валентина попитала баща си: “Тате, ти обичаш ли ме”, а той отвърнал: “Да, обичам те! Боли ли те...”. “Гледах и чух как тя отговори, че я боли, но ме впечатли каква сила има това дете и как не изпадна в паника, нито викаше, въпреки че сигурно я е боляло много”, разказа Димитров, който няколко пъти е попадал в медиите, след като е помагал на пострадали при различни инциденти. Малко по-късно и Валентина била откарана в болница с размазана подбедрица. “Двамата са загубили много кръв, но в момента са стабилизирани и няма опасност за живота им”, обясни д-р Методи Михайлов от Югозападната болница в Петрич. Георги е задържан за 24 ч. Пробите му за алкохол и наркотици са отрицателни. Младежът е син на бившия полицай Пламен Попстоянов, който след напускането на МВР влиза в частния бизнес. Бащата на Валентина и Антония - Кирил, разказа пред “24 часа”, че Валентина вече е стабилна и лекарите казали, че ще се възстанови. “Антония физически е добре, но е в шок”, каза бащата. Той твърди, че Георги е дръпнал ръчната спирачка на астрата секунди преди инцидента. “Ще го съдим до дупка”, закани се Кирил. Живко Желев - един от двамата, осъдени за катастрофата на черния Великден в Симеоновград, е на свобода от месеци. Той е братовчед на шофьора на опела-убиец Даниел Георгиев и бе осъден като съучастник. Вината му била, че дал ключовете от бащиния си опел на Даниел, въпреки че го видял да пие алкохол. На път за църквата в Симеоновград през април 2011 г. опелът помете и уби 6-има младежи на възраст между 16 и 18 г. Даниел бе осъден на 12 г. затвор, а братовчед му Живко - на 7 г. Желев излезе от затвора през есента на 2017 г. Окръжният съд в Стара Загора го пусна предсрочно, след като той прекара 3 г. и 8 месеца в затворническо общежитие. Живко се установи в София и започна работа в автосервиз. От скоро има приятелка, с която вече живеят заедно. Братовчед му Даниел е в общежитие в затвора на лек режим.", "date": "2018.08.16", "title": "Син на бивш полицай с книжка от 60 дни помете 3 деца на тротоар (Обзор)"}
{"url": "https://www.24chasa.bg/novini/article/7012809", "text": "Самолети на иракските военновъздушни сили са унищожили оперативен щаб на терористичната организация \"Ислямска държава\" в Сирия. Няколко бойци са били убити. За тях има съмнения, че са планирали атаки в Ирак, предадоха Ройтерс и ТАСС, като се позоваха на съобщение на иракската армия. Операцията е била съгласувана с Дамаск и е била по нареждане на премиера на Ирак Хайдер ал Абади, предава БТА. Ударите са били нанесени от самолети Еф 16.", "date": "2018.08.16", "title": "Иракски самолети разрушиха щаб на \"Ислямска държава\" в Сирия, има загинали"}
{"url": "https://www.24chasa.bg/novini/article/7012811", "text": "Буря от негодувание се изсипа в социалните мрежи, след като стана ясно, че линейки от Рапало, каращи към рухналия мост в Генуа, са били глобени за неплатени магистрални такси. Актовете с глобите медицинските екипи получили от страна на групата „Аутостраде” (на фамилията Бенетон). Тя е концесионер на магистралата А10 в Генуа, от която е част и рухналият мост. Няколко от линейките на град Рапало, в област Лигурия, отишли да оказват спешна помощ на пострадалите при трагедията, но след завръщането си им сервирали глобите. Медицинският център за спешна помощ веднага сигнализирал за случилото се не само на префектурата, а и на магистратурата. „Като граждани и като доброволци сме шокирани от арогантното поведение на тези господа”, написаха в прессъобщение лекарите. Междувременно вицепремиерът Матео Салвини апелира към „Аутостраде” да спрат магистралните такси поне за роднините на пострадалите, които са принудени да извършват непрекъснати совалки до болниците в Генуа. По този начин, според Салвини, може да се даде сигнал за смирение и скромност от страна на компанията концесионер. Властите арестуваха и три жени от ромски произход, опитвали се да крадат през нощта в жилищата под виадукта, които сега са затворени за достъп.", "date": "2018.08.16", "title": "Глобили линейки, бързащи към рухналия мост в Генуа - не платили за магистралата"}
{"url": "https://www.24chasa.bg/novini/article/7012731", "text": "България се оказва втора по скъпотия сред 6 страни на Балканите. “24 часа” направи сравнение на нивото на цените на важни храни и услуги в България, Румъния, Сърбия, Гърция, Турция и Македония. Най-скъпо е в Гърция - там средното ниво на цените е с близо 52% по-високо, отколкото в България. Гърците например дават средно около 143 евро на месец за режийни сметки. В Македония се живее най-евтино. Максимум 15 евро на седмица излиза на македонците пазаруването на стоки от първа необходимост в супермаркетите. Същевременно сърбите могат да живеят спокойно с до 500 евро на месец. В Румъния ценовото ниво на основните стоки и услуги е малко по-ниско, отколкото в България. До 650 евро средна заплата се взема на Балканите.", "date": "2018.08.16", "title": "Храни и услуги на Балканите най-скъпи у нас и в Гърция"}
{"url": "https://www.24chasa.bg/novini/article/7012819", "text": "През изминалата 2017 г. близо 72 000 души са починали от свръхдоза в САЩ, предаде Франс прес. Данните са изнесени днес от Центровете за контрол и превенция на заболяванията на САЩ. Те показват, че 71 568 души са починали от прекомерна употреба на дрога и опиоидни препарати, което е рекорд. Това е повече от жертвите на катастрофите по пътищата, на огнестрелните оръжия или на самоубийствата, предава БТА. През 2016 г. жертвите на свръхдоза в САЩ бяха 67 114, а през 2015 г. - 54 207. Най-много са се увеличили жертвите през 2017 г. в щатите Флорида, Калифорния, Пенсилвания и Охайо. Увеличение е регистрирано в 38 от 50 щата. Кризата с опиоидите започна през началото на 21 век и произтича в голяма част от прекомерното предписване на медикаменти като оксикодон и други болкоуспокояващи. Това превърна 2 милиона души в зависими от тези субстанции. Когато рецептите на тези хора изтекат, много от тях се обръщат към хероина и към фентанила, синтетичен опиоид, който е изключително мощен и по-евтин. Властите зачестиха с операциите срещу безскрупулни лекари и клиники и срещу фармацевтичната индустрия в опит да спрат епидемията. Според данните синтетичните опиоиди са замесени в близо половината от смъртните случай от свръхдоза миналата година. Това е с около една трета повече в сравнение с предходната година.", "date": "2018.08.16", "title": "Близо 72 000 са починали от свръхдоза в САЩ през 2017 година"}
{"url": "https://www.24chasa.bg/novini/article/7012629", "text": "До 20 души остават в неизвестност след срутването във вторник на мост в Генуа, предаде Асошиейтед прес, като се позова на главния прокурор на северозападния италиански град Франческо Коци. Той заяви пред репортери, че все още не е ясна съдбата на 10 - 20, предава БТА. До днес италианските власти не бяха давали данни колко хора може да са в неизвестност след инцидента, отбелязва АП. Полицията междувременно понижи потвърдения брой на загиналите от 39 на 38, предаде Ройтерс. Днес, трети пореден ден, спасителите продължават да търсят оцелели сред отломките от бетонния мост. Ранените в трагедията са 15, като един от тях е в кома със сериозни черепномозъчни травми, предаде Асошиейтед прес.", "date": "2018.08.16", "title": "38 са загиналите в Генуа, 20 души още са в неизвестност"}
{"url": "https://www.24chasa.bg/novini/article/7012660", "text": "Питър Фишър, един от личните лекари на британската кралица Елизабет Втора, е загинал при пътен инцидент, след като е бил блъснат от камион в Лондон докато е карал велосипед, пише в. \"Телеграф\". Инцидентът е станал, когато велосипедист е завил по улица Хай Холбъри. Медикът е починал на място. Когато линейката пристигнала, Фишър все още бил жив. За нещастие не се стигнало до неговата хоспитализация. Лекарят на Нейно Величество издъхнал пред погледа на минувачите. От полицията отбелязаха, че водачът на камиона, блъснал британеца, все още не е задържан, предава БТА. Питър Фишър беше експерт в областта на хомеопатията и е работил като директор на изследователския отдел към Кралската болница за интегрирана медицина в Лондон./", "date": "2018.08.16", "title": "Един от личните лекари на Елизабет Втора загина при пътен инцидент"}
{"url": "https://www.24chasa.bg/novini/article/7012662", "text": "До месец октомври ще е готово единното държавно хранилище за данни, в което ще има резервни копия на информацията от всички регистри. Това обяви вицепремиерът Томислав Дончев, предава  . По думите му проектът ще струва най-много 800 000 лв. С парите ще се създаде масив от един петабайт, който ще е физически разположен на едно или повече места. Дончев сравни хранилището с трезор, в който всяка институция ще има свой своеобразен сейф. Идеята за новата структура дойде след срива на Търговския регистър, оставил България цяла седмица без надеждно работещ източник на фирмена информация.", "date": "2018.08.16", "title": "Томислав Дончев: Държавното хранилище за електронни данни ще е готово до октомври"}
{"url": "https://www.24chasa.bg/novini/article/7012687", "text": "Властите в австрийската столица забраниха консумирането на храни в подвижния състав на виенското метро, но засега нарушителите няма да бъдат наказвани, предава Асошиейтед прес. Забраната ще влезе в сила на 1 септември по линия U6 на метрото и ще се разпростре и по другите 4 линии от 15 януари догодина, предава БТА. Властите първоначално възнамеряваха да забранят консумацията само на храните със силен мирис. Но те се съобразиха със желанието на повечето виенчани да бъде изцяло забранено яденето в подземната железница на града. Но то ще остане разрешено на метроспирките.", "date": "2018.08.16", "title": "Забраниха консумирането на храни във виенското метро"}
{"url": "https://www.24chasa.bg/novini/article/7012702", "text": "Американското посолство в Прищина заяви, че постигането на договор между Косово и Сърбия е в ръцете на двете страни, но заяви на преговарящите, че \"не могат да имат неограничена свобода на действие\", съобщи агенция МИА, цитирана от БТА. В отговор на въпрос на прищинския \"Газета експрес\" за идеите на някои от участниците в преговорите за промени на границите, посолството на САЩ изрази очакване Прищина и Белград да постигнат стабилен договор, който няма да предизвика напрежение на Балканите. Освен че няма да позволи да има пространство за планове, които предизвикват дестабилизация, Вашингтон ясно заявява, че страните няма да имат неограничена свобода при взимането на решения за съдбата на техните държави. \"Ще следим много сериозно и много внимвателно какво ще се договорят страните. Това не подразбира те да имат неограничена свобода на действие\", заявява дипломатическото представителство на САЩ. Според \"Газета експрес\" изявлението на официален Вашингтон идва след сравнително дълъг период на мълчание, който остави пространство за спекулации, публикувани в сръбски и косовски медии, за съществуването на тайни планове между хора, близки до американския президент Донард Тръмп и определени кръгове в Русия, за подялба на Косово. С днешното изявление американското посолство в Прищина опровергава тези спекулации и се присъединява към големите европейски страни, които осъдиха реториката за \"корекция на границите\", за което интезивно се обявява президентът на Косово Хашим Тачи, пише \"Газета експрес\". Идеите на Тачи срещнаха непряка подкрепа и от представители на официален Белград, например президентът Александър Вучич в последно време говори за необходимостта от \"разграничаване с албанците\", а подобни идеи лансира и външният министър Ивица Дачич.", "date": "2018.08.16", "title": "САЩ: Косово и Сърбия нямат неограничена свобода на преговорите"}
{"url": "https://www.24chasa.bg/novini/article/7012532", "text": "Заместник-губернатор на провинция и кмет на голям град бяха уволнени заради скандала с ваксините в Китай. Комунистическата партия се опитва да успокои общественото недоволство от разкритията за непочтено поведение на производител на ваксини, предаде Асошиейтед прес. Двамата представители на властите са част от общо четирима души, които бяха освободени от длъжност след заседание на оглавявания от президента Си Цзинпин Постоянен комитет на Политбюрото на партията. На него беше разпоредено и да започне разследване за извършено престъпление срещу пети чиновник, който преди е имал отношение към регулирането на пазара на лекарства, предава БТА. Разкритията през юли, че фармацевтичната компания \"Чанчун Чаншън\" е фалшифицирала данни за производството си на ваксина срещу бяс, бяха само част от поредица скандали с политически измерения заради смъртни случаи и случаи с пострадали от фалшиви или некачествени лекарства, храни и други стоки, отбелязва Асошиейтед прес. Правителството състави експертна група, която да се занимае с въпроса за безопасността на произвежданите ваксини от китайския фармацевтичен сектор, оценяван на 122 милиарда долара годишно.", "date": "2018.08.16", "title": "Уволниха кмет и зам.-губернатор заради скандала с ваксините в Китай"}
{"url": "https://www.24chasa.bg/novini/article/7012556", "text": "Черна гора ще трябва да се синхронизира с европейските строги норми и критерии за даване на гражданство на чуждестранни инвеститори, за да предотврати опасностите за сигурността и това ще бъде оценявано в хода на преговорния процес, съобщиха от Европейската комисия, предаде агенция МИА. На 26 юли черногорското правителство взе решение от 1 октомври тази година да започне програма за предоставяне на гражданство в замяна за инвестиции в икономиката на страната на стойност от 350 000 до 550 000 евро. В програмата ще могат да участват най-много 2000 заинтересувани от страни, които не са членки на ЕС, и само за ограничен период от три години. Предлагат се следните варианти - да инвестират 250 000 евро в някои от развойните проекти, предварително одобрени от правителството в неразвит район на Черна гора, или 450 000 евро в някой от развойните проекти, предварително одобрен от правителството, в развит район на страната. Правителството ще взима още 100 000 евро за всяко внесено искане. Сумите ще отиват в специален фонд за развитие на изоставащите райони. Правителството твърди, че това не е проект за продажба на паспорти и икономическо гражданство, а проект, който трябва да осигури икономическо развитие и да ускори изпълнението на икономическите критерии, които са част от европейските планове на Черна гора. По внушение на ЕС правителството прекрати програмата за икономическо гражданство през 2010 г. Тогава предложението беше черногорското гражданство да струва 500 000 евро, голяма част от които да отидат в държавната каса, припомня МИА.", "date": "2018.08.16", "title": "ЕС предупрежди Черна гора да внимава на кого дава гражданство"}
{"url": "https://www.24chasa.bg/novini/article/7012484", "text": "Новият вид месечна финансова подкрепа за хората с увреждания се предвижда да влезе в сила от началото на следващата година. Това ще е първата промяна в законодателството за хората с увреждания, която ще влезе в сила, съобщиха пред журналисти социалният министър Бисер Петков, омбудсманът Мая Манолова, изпълнителният директор на АХУ Минчо Коралски и представители на протестиращите майки на деца с увреждания, предава БТА. Те участваха в последното заседание на работната група по изготвяне на законопроект за хората с увреждания. Вече има почти финализиран вариант на законопроект, както и сближаване на позициите на различните заинтересовани групи. Повечето разпоредби в новия закон за хората с увреждания ще влязат в шестмесечен срок след обнародването на закона - вероятно към април. За този период ще се разработи подзаконовата нормативна уредба, ще се структурират и новите органи, ще се подготвят звената в АСП, които ще правят на първо време индивидуалната оценка на хората с увреждания. В законопроекта има и няколко текста, които ще влязат в сила от по-късна дата /1 януари 2020 година/ - разпоредбата, свързана с новия специализиран орган за хората с увреждания, както и преминаването на отпускането на помощни средства и медицински изделия към здравното министерство. Специализираният орган за хората с увреждания ще замени Агенцията за хората с увреждания. Той ще извършва занапред и индивидуалната оценка, затова към него ще преминат и звената към АСП, които първоначално ще правят оценката. Финансовата подкрепа ще е обвързана с линията на бедност и ще се отпуска първоначално на база на степента на увреждане. В първата фаза парите за хората с увреждания ще бъдат извадени от индивидуалната оценка, а ще се отпускат само на база ТЕЛК решението. Срещу този начин на отпускане на парите се възпротивиха протестиращите майки, но днес е станало ясно, че са готови на компромис в името на това промените да бъдат по-скоро усетени от хората с увреждания. В бъдеще месечната финансова подкрепа ще се \"отвърже\" от ТЕЛК решението и ще е част от индивидуалната оценка, поясни министър Бисер Петков. Постигнато е и съгласие по-категорично да се формулира това, че индивидуалната оценка ще има задължителен характер за всички органи. Омбудсманът Мая Манолова е предложила индивидуалната оценка да се формулира в три части - информативна, необходимост от подкрепа и заключения и направления, като заключенията и направленията, формулирани в оценката, ще са задължителни. В Закона за хората с увреждания ще има и препратка към Закона за личната помощ, като така се изпълнява едно от основните искания на протестиращите майки на деца с увреждания да има отделен закон. Законът за личната помощ също ще претърпи усъвършенстване, е станало ясно на заседанието на работната група. В днешната среща е отделено повече време на органите за управление и в частност на Съвета за наблюдение, където е постигнато в голяма степен съгласие. Имало е и спорове по националната представителност на организациите на хората с увреждания, като има предложения за промени в критериите за представителност. Коментирано е, че те трябва да бъдат преформатирани - да не са свързани само с абсолютната численост на членуващите в организациите на хората с увреждания. Обсъдено е доколко националната представителност трябва да бъде обвързана с финансиране от държавния бюджет. Предложението на омбудсмана Мая Манолова, което ще бъде отразено в законопроекта, е подкрепата от държавата за организациите да бъде разделена - финансиране на проектен принцип, в което всички организации могат да участват и финансиране чрез отпускане на субсидии към националнопредставителните. Социалното министерство ще направи цялостна оценка на въздействието на новия закон. Оценката ще отговори на въпроса какво ще струват на държавата всички мерки. До момента се знае, че за месечната финансова подкрепа, която включва интеграционните добавки и четвъртинките социалноинвалидни пенсии ще са нужни около 110 милиона лева допълнително. Утре ще има среща в МС.", "date": "2018.08.16", "title": "Новата месечна добавка за хора с увреждания влиза в сила от началото на 2019 г. (Обновена)"}
{"url": "https://www.24chasa.bg/novini/article/7012585", "text": "Бизнесмените Йордан и Динко Диневи ще съдят депутата Волен Сидеров за неверни твърдения. Това става ясно от декларация на компанията \"Диневи груп\", която е собственост на двамата братя. Ето и целия текст на декларацията: През последните дни по наш адрес бяха изречени неверни твърдения от народния представител Волен Сидеров. Уважението към истината изисква да поясним: Твърденията, че наши заведения нарушават закона, а никой не ги проверява, са неверни. Ние сме инвеститори и не управляваме пряко стопански обекти. Отдаваме под наем стотици помещения, в това число и на „Марина Диневи“- там развиват дейност ресторанти, клубове, магазини и т.н. Отговорност за тези заведения, по отношение на шум, качество на обслужване и др., носят отделните юридически лица, които са наши наематели. Държавните контролни органи контактуват с тях, не с нас. Отговор на въпроса, кое заведение колко пъти е проверявано, може да бъде потърсено от отделните наематели. Изявлението, че членовете на всички правителства имат подарени апартаменти при нас е невярно и в разрез с бизнес логиката. Нито един действащ министър не е почивал и не е искал да почива безплатно досега при нас. За 29 години в бизнеса нищо не сме взели от държавата и нямаме нужда да ни защитават политици. Твърдението, че „Марина Диневи“ е построена „с груби нарушения на екологията и строителните изисквания, а никой не проверява това“,е невярна манипулация. През последните 12 години яхтеното пристанище е проверявано от всички възможни контролни органи на Република България – заключението им е, че всичко е законно. Юристите ни вече подготвят документите за съда - всеки, който е изрекъл клевети, обидни квалификации и неверни твърдения, които ощетяват бизнеса ни, ще отговаря пред закона.", "date": "2018.08.16", "title": "Братя Диневи ще съдят Волен Сидеров"}
{"url": "https://www.24chasa.bg/novini/article/7012626", "text": "Президентът на САЩ Доналд Тръмп отдаде почит на американската легенда на соул музиката Арета Франклин, която почина днес, предава БТА. \"Кралицата на соул музиката Арета Франклин почина. Тя беше една изключителна жена, чийто глас беше невероятен дар от Бога. Тя ще ни липсва!\", написа в Туитър Тръмп. Арета Франклин почина от рак на 76 години.", "date": "2018.08.16", "title": "Тръмп: Гласът на Арета Франклин беше дар от Бога, ще ни липсва!"}
{"url": "https://www.24chasa.bg/novini/article/7012699", "text": "Администрацията на Санкт Петербург реши да изгони от офисите й руската правозащитна организация \"Мемориал\" след нарастващия натиск от властите през последните години, съобщи организацията, цитирана от Франс прес. Общинските служби ни уведомиха, че са прекратили договора за ползване на помещенията, които организацията ни се намираше от 1997 г., каза директорката на \"Мемориал\" в Санкт Петербург Галина Школник, предава БТА. \"Беше напълно неочаквано. Бяхме сигурни, че договорът ще бъде подновен както винаги. Не сме нарушили никое правило. Или някой е решил да ползва офисите ни, или имаме проблеми като \"чуждестранен агент\"\", каза Школник, който заяви, че не знае защо е било взето това решение. Създадената през 189 г. \"Мемориал\" е най-старата руска правозащитна организация и от години е под натиска на руските власти. През 2016 г. организацията бе категоризирана като \"чуждестранен агент\", тоест получаваща финансиране от чужбина, която води политическа дейност. Тя вече трябва да се представя като такава в документите и изявленията си.", "date": "2018.08.16", "title": "Руската НПО \"Мемориал\" бе изгонена от офисите си в Санкт Петербург"}
{"url": "https://www.24chasa.bg/novini/article/7012709", "text": "Освен 38-те загинали и 16-те ранени от рухването на магистралния мост Моранди в Генуа има още няколкостотин жертви на тази трагедия. Това са обитателите на кооперациите, намиращи се в района под моста, припомня Франс прес. Евакуираните са над 600. Те са живеели в блокове в квартала Сампиердарена. Някои от тях са намерили засега убежище при роднини. Други бяха подслонени безплатно в хотели или при частни лица, отворили безвъзмездно вратите на домовете си за тях. Трети са в център за настаняване, обособен в гимнастически салон, предава БТА. Вчера местните и националните власти ясно заявиха - онова, което е останало от моста Моранди ще трябва да бъде разрушено, а също и кооперациите, разположени отдолу.Вътрешният министър Матео Салвини обаче се ангажира, че всички засегнати хора ще бъдат настанени на ново място преди края на годината. За много от евакуираните това си остава далечна перспектива и сега те трябва да свикнат да живеят сбутани например в една хотелска стая с подръчни средства. Същевременно италианската компания Аутостраде пер л'Италия, която бе оператор на рухналия мост и бе подложена на критики от правителството, обяви днес, че линейките няма да плащат повече тол такси в цялата й пътна мрежа, обхващаща близо половината от около 6000 километра автомагистрали в Италия, предаде Франс прес. Решението влиза в сила незабавно. \"Ако бях ръководител на Аутостраде пер л'Италия, щях да отменя някои от тол таксите в часовете след драмата\", каза Салвини по-рано днес. \"В този момент линейките плащат тол такси по магистралите! Чудя се къде са сърцата и мозъците на някои хора\", каза Салвини, който е представител на крайнодясната партия Лига. Той припомни, че от тол такси компанията получава по 3,5 милиарда евро на година. \"Предвид бедствието, което те предизвикаха, мисля, че могат да си позволят няколко седмици без тол такси\", каза Салвини. Според него компанията трябва да инвестира част от печалбите в инфраструктурата на град Генуа и в помощ на пострадалите от рухването на моста, чиито жилища ще бъдат разрушени при предстоящите операции по разчистване на останките от виадукта.", "date": "2018.08.16", "title": "Над 600 души, живели в блокове под срутения мост в Генуа, останаха без домове"}
{"url": "https://www.24chasa.bg/novini/article/7011085", "text": "Българинът спестява 143 лв. за 3 месеца, като основно харчовете му са за храна и поддръжка на жилището. Това показват данни на НСИ за потреблението на домакинствата у нас през второто тримесечие на 2018 г. ( Общият доход средно на лице от домакинство е 1474 лв. през април - юни 2018 г. Макар да се отчита повишаване на доходите с 8,7% спрямо същия период на 2017-а, разходите на българина растат по-бързо, като са се увеличили с 11,4% през второто тримесечие на годината спрямо същото на 2017 г. Те възлизат на 1331 лв. и сме спестили 143 лв. за тримесечието. Най-голям дял в доходите на българина идва от работната заплата, възлизаща на 835 лв., което е увеличение с 8,6% спрямо съответния период на 2017-а. Следващият източник на средствата е от пенсии - 413 лв., спрямо 356 лв. за същото тримесечие на изминалата година. Най-голямо перо в разходите заемат харчовете за храна и безалкохолни напитки- 31,5%. Вторият най-голям разход са средствата за жилището и плащането на битовите сметки - вода, ток и газ. Те възлизат на 213 лв., а за хранителни стоки сме отделили 419 лв. Най-голямо количество в пазарската количка заема хлябът. Средно лице от домакинство е консумирало 21,3 кг тестени изделия през тримесечието. Данните показват, че леко сме намалили приема на прясно мляко и хляб, но пък се е увеличила консумацията на зеленчуци с 800 г.", "date": "2018.08.16", "title": "Българинът спестява 143 лв. на 3 месеца, харчи за храна и жилище"}
{"url": "https://www.24chasa.bg/novini/article/7012711", "text": "Организацията, представляваща католическите епископи в САЩ, призова за светско разследване на твърденията за сексуален тормоз от страна на бившия кардинал на Вашингтон Теодор Маккарик, но то да се води под егидата на Ватикана, предаде Ройтерс. Маккарик се оттегли миналия месец. Призивът беше разпространен два дни след като съдебни заседатели в Пенсилвания публикуваха заключенията от най-голямото разследване за сексуален тормоз в американската Католическа църква. Според тях през последните 70 години 301 свещеници в щата са подлагали непълнолетни на сексуален тормоз, предава БТА. \"Каквито и подробности да излязат по отношение на архиепископ Маккарик или на многото нарушения в Пенсилвания (и където и да било другаде), вече знаем, че една от първопричините е провалът на епископалното ръководство\", заяви председателят на Конференцията на католическите епископи на САЩ кардинал Даниел Ди Нардо.", "date": "2018.08.16", "title": "Американски епископи призоваха Ватикана за разследване във връзка с бивш кардинал"}
{"url": "https://www.24chasa.bg/novini/article/7012715", "text": "Американският министър на финансите Стивън Мнучин предупреди днес, че САЩ ще предприемат допълнителни санкции срещу Турция, ако американският пастор Андрю Брънсън не бъде освободен скоро, предаде АФП. Случаят с американския пастор Андрю Брънсън, съден от турски съд по обвинения в тероризъм, стои в основата на дипломатическата криза между Турция и САЩ в последно време, довела до спад на турската лира, съобщава БТА. Пасторът, духовен водач на малка протестантска църква в егейския град Измир, бе преместен под домашен арест миналия месец, след като прекара близо две години в затвора, но фактът, че не бе напълно освободен, само повиши напрежението. Белият дом оцени вчера като \"достойни за съжаление\" икономическите санкции, обявени от Турция и публикувани вчера в турския Държавен вестник, в отговор на санкциите, предприети няколко дни по-рано от САЩ.", "date": "2018.08.16", "title": "САЩ заплаши Турция с нови санкции, ако не освободят пастор Брънсън"}
{"url": "https://www.24chasa.bg/novini/article/7012502", "text": "13 от общо 35-те милиардери в Турция са станали милионери заради срива на лирата, съобщи сп. “Форбс”. От март 2018 г., когато изданието публикува своя списък с милиардерите, 35-те турски богаташи са загубили поне $ 23 милиарда, основно заради срива на валутата. От началото на годината тя загуби 45% от стойността си спрямо долара. Сред 13-имата, които вече не са милиардери в долари, е Али Агаоглу, магнат на недвижимите имоти, познат като Турския Тръмп, както и Мустафа Латиф Топбас - един от приятелите на президента Ердоган и собственик на BIM, най-голямата верига за търговия на дребно от типа дискаунтъри. Двамата са с общо $ 540 милиона по-бедни, отколкото в началото на март. От останалите 22-ма милиардери 8 са загубили поне по един милиард. Най-много от богатството си загуби строителният предприемач Ерман Иличак - $ 1,5 милиарда, и сега притежава $ 2,5 милиарда. Севим Асел, която бе най-богатата жена в Турция и дължи богатството си на най-големия конгломерат в страната - Koc Holding, е по-бедна с $1,4 милиарда. Най-богатият турчин - Мурат Юлкер, който контролира 320 хранителни бранда, също се е разделил с $1,4 милиарда. Неговото състояние се оценява на 3,5 млрд. долара към днешна дата. Същевременно турската лира продължава постепенно да се възстановява. Стойността на валутата бе около 5,85 лири за долар в четвъртък. Министърът на финансите на Турция Берат Албайрак планира да проведе конферентен разговор с повече от 3000 инвеститори, които желаят да разберат подробности за неговия план за стабилизиране на прегрялата икономика на страната, която се бори с висока инфлация и нестабилна турска лира. На телеконференцията Албайрак, който е зет на президента Реджеп Ердоган, ще отправи директни послания към инвеститорите. Катар пък обеща 15 млрд. долара инвестиции в Турция, които ще бъдат насочени към финансовите пазари и банките, съобщи Ройтерс, цитирайки правителствен източник от Анкара. Инвестиционният пакет бе обявен след срещата на президента Ердоган с гостуващия емир на Катар Тамим бин Хамад ал Тани. Засега няма официално потвърждение или подробности каква форма ще имат тези инвестиции, кога започва да действа планът и колко ще е продължителен. Подкрепата за Турция от Персийския залив трябва да даде резултат в допълнителна подкрепа за лирата, след като централната банка в страната предприе мерки, като ограничи продажбата на валутата. “Турската икономика започна да се съвзема Основното ни очакване е, че това подобрение ще продължи”, заяви турският президентски говорител Ибрахим Калън. Той изтъкна, че Турция не подкрепя воденето на икономическа война, но е невъзможно да няма ответна реакция, когато страната е изправена пред атаки. Турци са горили долари и унищожавали айфони в отговор на призива на турския президент за бойкот на американската електроника, предаде Ройтерс. Видеозаписи, демонстриращи негодуванието на местните жители от САЩ, циркулират из социалните медии. Група таксиметрови шофьори от Истанбул, които са поставили на автомобилите си турския национален флаг, са провели протест край консулството на САЩ в града и сложили там черен венец. В последно време отношенията между Вашингтон и Анкара силно се влошиха. САЩ наложиха санкции на двама турски министри и обявиха, че увеличават митата върху вноса на алуминий и стомана от Турция заради разногласия, свързани със задържането на американския пастор Андрю Брънсън. В отговор Реджеп Ердоган обяви бойкот на всички видове американска електроника и повиши митата за 22 вида продукти и стоки, внасяни от САЩ.", "date": "2018.08.16", "title": "Жертви на  лирата! 13 турски милиардери осъмнаха милионери"}
{"url": "https://www.24chasa.bg/novini/article/7012740", "text": "Датската кралица Магрете сподели, че кончината на съпруга й е била за нея едно трудно изпитание, но работата й помогнала да се справи със скръбта по принц Хенрик, предава Асошиейтед прес, цитирана от БТА. В първата й публична проява след като принц Хенрик се спомина на 13 февруари на 83-годишна възраст, Магрете казва, че е \"здравословно да си имаш работа\". Тя добави, че се чувства добре. Седемдесет и осем годишната кралица коментира и решението на съпруга си да не бъде погребан до нея, както повелява традицията. \"Това бе негово решение, което съм длъжна да уважа\", изтъкна датският монарх. Принц Хенрик, който се ожени за Магрете през 1967 година, беше диагностициран с деменция миналата година и беше хоспитализиран през януари 2018 заради белодробна инфекция.", "date": "2018.08.16", "title": "Кралица Магрете: Работата лекува скръбта след смъртта на съпруга ми"}
{"url": "https://www.24chasa.bg/novini/article/7012537", "text": "3 от 17-те съоръжения в недобро състояние на автомагистралите „Хемус“ и „Тракия“ в момента се ремонтират. Състоянието им бе обсъдено на заседанието на Министерския съвет тази седмица. За ремонта им индикативно са необходими около 130 млн. лв. Това съобщиха от Агенция \"Пътна инфраструктура\" В момента на АМ „Хемус“ се ремонтират виадуктите: „Коренишки дол“ при 36-ти км, съоръжението при 33-ти км в посока София при тунел „Витиня“ и виадукт „Потоп“ при 19-ти километър. Останалите съоръжения, които се нуждаят от ремонт са: Виадукт при 9-ти км на АМ „Хемус“ / в района на с. Яна/; Виадукт при км 37+520 на АМ „Хемус“; Виадукт при км 37+920 на АМ „Хемус“; Виадукт „Разлив“ при 51-ви км на АМ „Хемус“; Виадукт при 13-ти км на АМ „Тракия“ /в района на Нови хан/; Виадукт при 15-ти км на АМ „Тракия“ /в района на Нови хан/; Виадукт при 17-ти км на АМ „Тракия“ /в района на с. Крушовица/; Виадукт при 18-ти км на АМ „Тракия“ /в района на с. Крушовица/; Виадукт при 20-ти км на АМ „Тракия“ /в района на с. Костадинкино/; Виадукт при 37-ми км на АМ „Тракия“ /в района на Ихтиман/; Виадукт при 38-ми км на АМ „Тракия“ /в района на Ихтиман/; Пътен възел „Мухово“ при 46-ти км на АМ „Тракия“; Мост над р. Елешница при 89-ти км на АМ „Тракия“; Мост над р. Елшишка при 89-ти км на АМ „Тракия“.", "date": "2018.08.16", "title": "Виж кои виадукти ще бъдат ремонтирани спешно (списък)"}
{"url": "https://www.24chasa.bg/novini/article/7012507", "text": "Президентът на САЩ Доналд Тръмп заклейми отново \"фалшивите новини\". Той направи това в Туитър като реакция на публикуваните днес в няколкостотин вестника координирани редакционни статии за свободата на словото, предадоха Асошиейтед прес и ДПА. \"Медиите на фалшивите новини са опозиционната партия. Това е много лошо за нашата велика страна. Но ние печелим!\", написа той в публикацията си, предава БТА. Днес няколкостотин издания излязоха с координирани редакционни статии срещу атаките на Тръмп за \"фалшивите новини\" и в тези статии те се обявяват за свобода на словото. Кампанията започна след призив на вестник \"Бостън глоуб\". По негови оценки в нея ще вземат участие около 350 издания по целия свят.", "date": "2018.08.16", "title": "Тръмп: Медиите на фалшивите новини са опозиционната партия"}
{"url": "https://www.24chasa.bg/novini/article/7012515", "text": "Стопанската камара на Косово и Камарата за търговия и индустрия на Албания обявиха дългосрочна съвместна кампания за рекламиране на местните стоки в двете страни под наслов \"Купувай албанското\", съобщи агенция МИА. Новината съобщи косовската Стопанска камара след днешната среща в Прищина на председателите на двете камари Берат Рукичи и Николин Яка. На срещата се разговаряло за задълбочаване на икономическото сътрудничество между Косово и Албания, предава БТА. Рукичи се обявил за засилване на връзките между стопанските дейци в двете страни, а Яка подчертал проблемите в икономическото сътрудничество, за които казал, че са \"многобройни, но не са нерешими\". Според Яка приоритет на стопанските субекти на двете страни трябва да бъде регионалната икономическа интеграция. Той обявил, че скоро ще бъде създадена обща платформа за решаване на процедурите, пред които е изправен бизнесът.", "date": "2018.08.16", "title": "Косово и Албания с обща кампания - \"Купувай албанското\""}
{"url": "https://www.24chasa.bg/novini/article/7012520", "text": "Голямо количество амфетамин е намерено при спецакция в Разград, съобщават от Областната дирекция на МВР. В момент на сделка в местността \"Пчелина\" край града са задържани двама криминално проявени разградчани, на 34 и 43 години. При личен обиск и претърсвания от тях и от автомобила им са намерени и иззети 20 000 таблетки \"екстази\" с лого \"Porshe\" с тегло 7,780 килограма. В гробищния парк на Разград полицаите открили тайник, в който били укрити други 10 000 таблетки \"екстази\" с тегло 3,515 килограма. Извършени са четири претърсвания и изземвания и пет огледа на местопроизшествия на различни адреси и автомобили на територията на Разград и Нови пазар. Единият от мъжете е привлечен като обвиняем и му е наложена мярка за неотклонение \"задържане под стража\" за срок до 72 часа. От Апелативната прокуратура във Варна информират, че утре Окръжната прокуратура в Разград ще внесе искане в Разградския окръжен съд за вземане мярка за неотклонение \"Задържане под стража\" спрямо мъжа с името Шериф Ш. Той е осъждан три пъти и е реабилитиран за престъпление против собствеността, квалифицирана кражба и измами. Изяснява се ролята на втория участник в сделката с таблетките екстази. Действията по разследването продължават. Според първоначалните данни откритата дрога е била предназначена за вътрешния пазар, като част от количеството е разпространявано на територията и на Разградска област, уточняват от Областната дирекция на МВР.", "date": "2018.08.16", "title": "Близо 8 кг амфетамин иззеха при спецакция в Разград, двама са арестувани"}
{"url": "https://www.24chasa.bg/novini/article/7012388", "text": "Трима мъже са задържани за оказване на съпротива на полицейски служители в с. Орешене. Екшанът се разиграл тази сутрин около 4 часа, когато дежурен екип на РУ-Ябланица се отзовал на сигнал за нарушаване на нощната тишина от силна музика. На място полицаите заварили развеселеното и вероятно почерпено трио. При отправено им разпореждане да изключат музикалната уредба и да удостоверят самоличността си един от мъжете нанесъл удар в лицето на служител на реда. Незабавно всички от шумната компания били задържани. Двама от тях са на 28 и 31 години от Орешене и техен 17-годишен приятел от с. Гложене. По случая е образувано бързо производство и работата продължава.", "date": "2018.08.16", "title": "Трима в ареста за силна музика в Ловешко, ударили полицай"}
{"url": "https://www.24chasa.bg/novini/article/7012387", "text": "На трима криминално проявени мъже - на 42, 38 и 32 години, са наложени мерки за неотклонение „задържане под стража“ за срок до 72 часа. Те са арестувани, след като били обявени за общодържавно издирване по досъдебно производство за кражба на автомобил. Това съобщиха от МВР. През месец юни, в хода на спецоперация за противодействие на престъпления, свързани с моторни превозни средства, служители на СДВР забелязали мъжете - активен криминален контингент по линия „противозаконно отнемане на МПС“ – да се придвижват към вилна зона „Малинова долина“ със „Saab 9-3“ със софийска регистрация и „Range Rover Sport“ с чуждестранна регистрация. Полицаите проследили автомобилите и видели, че тримата демонтират регистрационните табели на джипа. В този момент подали звукови и светлинни сигнали и пристъпили към задържането им. Единият от извършителите обаче се качил на ровъра и потеглил с висока скорост, удряйки челно служебен полицейски автомобил, а другите двама побягнали към близката гориста местност. Въпреки опита да бъде спрян, водачът увеличил скоростта и продължил по черен път, влачейки полицейски служител в продължение на 15-20 метра и създавайки реална опасност за живота му. След като с превозното средство разбил железен портал на строителен обект, изоставил колата и хукнал към близката гориста местност. В хода на разследването е установено, че автомобилът с чуждестранна регистрация е противозаконно отнет от паркинг пред столичен хотел на бул. „Цариградско шосе“. При процесуално-следствените действия от сааба, използван от автокрадците като работен, полицаите иззели множество вещи, съотносими към престъпната им дейност. Материалите, събрани по случая, са докладвани в Софийската районна прокуратура. Тримата задържани са привлечени като обвиняеми за извършено престъпление по чл. 346 от НК.", "date": "2018.08.16", "title": "Задържаха трима за кражба на автомобил в София"}
{"url": "https://www.24chasa.bg/novini/article/7012392", "text": "Турската правителствена Дирекция за управление при бедствия и извънредни ситуации (АФАД) предупреждава, че до 30 хиляди души може да загинат, ако земетресение с магнитуд 7,5 по Рихтер удари района на Истанбул, предаде Асошиейтед прес, цитирана от БТА. Директорът на АФАД Мурат Нурлу говори днес пред турската телевизия СиЕнЕн-Тюрк във връзка с предстоящата утре годишнина от земетресението с магнитуд 7,4 по Рихтер (на 17 август 1999 г.) в Северозападна Турция, при което загинаха над 17 хиляди души. Нурлу каза днес, че ако в Истанбул стане земетресение а магнитуд 7,5 по Рихтер около 50 хиляди души може да бъдат тежко ранени и може да се срутят близо 45 хиляди сгради. Около 2,4 милиона души може да останат без дом.", "date": "2018.08.16", "title": "Турция: Ако в Истанбул има земетресение с магнитуд 7,5, може да загинат до 30 000 души"}
{"url": "https://www.24chasa.bg/novini/article/7012398", "text": "Варненският окръжен съд определи най-тежката мярка за неотклонение - задържане под стража, на кипърския гражданин Георгиос М., издирван за 10 измами за над 900 000 евро. Той е обявен за международно издирване от съдебните власти на Република Кипър въз основа на Европейска заповед за арест, издадена на 26.07.2018 г. от Окръжен съд - Никозия. 58-годишният мъж е обвинен в родината си за заговор за извършване на престъпление, вземане на пари с фалшив претекст, кражба от представител, измама при продажба, измамна сделка с недвижими имоти, фалшифициране, издаване на чекове без покритие, разполагане с фалшив документ и легализиране на приходи от незаконна дейност. Според наказателния кодекс на Кипър максималното наказание за тези престъпления е до 14 години затвор. Чъжът е задържан на 14 август 2018 г. в I РПУ-Варна. Според обвинението на кипърските власти през периода 2008-2016 г., в качеството си на собственик на фирма за покупко-продажба на недвижими имоти \"Georgios Manoli And Sons Real Estate\", придобил чрез измама сумата от 914 280 евро. Извършеното е във вреда на пет кипърски граждани. Георгиос заявявал на потенциалните купувачи, че притежавал изгодни имоти за продан в България – Каварна и Шабла. След като получил сумата, издирваният обещал на купувачите, че на по-късен етап ще им издаде документи за собственост върху имотите, но това така и не се случило. В друг случай издирваният получил сума пари срещу обещанието, че ще съдейства на жертвите при инвестирането им в имоти на територията на България. След време обаче станало ясно, че сумата не била инвестирана. На други жертви издирваният издал 15 чека за покриване на дълговете, но чековете били от закрита банкова сметка.", "date": "2018.08.16", "title": "Във Варна арестуваха кипърец, издирван за измами за над 900 000 евро"}
{"url": "https://www.24chasa.bg/novini/article/7012410", "text": "Лек автомобил “БМВ” блъсна две деца на пешеходна пътека във Враца. Инцидентът стана на кръстовището на улица „Генерал Леонов“ и бул. „Екзарх Йосиф“. Млад врачанин с лека кола “БМВ“ идвал от пожарната и завивал по ул. „Генерал Леонов“, когато на пешеходната пътека изневиделица изскочили две малки момичета - на 10 и 9 години. На кръстовището в това време завивал камион, а след него преди пешеходната пътека имало друг лек автомобил, който пропуснал децата да пресекат.В този момент обаче врачанинът с „БМВ“-то тръгнал завивал и не видял навреме двете деца, пресичащи между превозните средства. Така шофьорът ударил момичетата, които за късмет не са пострадали сериозно. Едното няма никакви наранявания, а другото е само с ожулени колене. Шофьорът веднага сигнализирал за инцидента на тел. 112, като на мястото светкавично пристигна линейка, за да прегледа децата и униформени, които да установят причинте за катастрофата.", "date": "2018.08.16", "title": "Кола блъсна две деца на пешеходна пътека във Враца"}
{"url": "https://www.24chasa.bg/novini/article/7012407", "text": "Двама въоръжени мъже, които нападнаха тази сутрин база и център за подготовка на афганистанската разузнавателна служба в северозападната част на столицата Кабул, бяха убити от силите за сигурност и инцидентът приключи, съобщи главният говорител на столичната полиция Хекмат Станикзаи, цитиран от Асошиейтед прес и БТА. Престрелката с бунтовниците продължи близо 6 часа, докато накрая полицаи успяха да блокират нападателите и да установят контрол над недостроена съседна сграда, където те се бяха барикадирали и откъдето стреляха по базата. Полицаите напредваха етаж по етаж, за да гарантират, че в сградата не са останали други нападатели. Намиращ се в съседство университет е бил също блокиран заради водещата се наоколо престрелка, но няма пострадали студенти там. Никоя бунтовническа групировка досега не е поела отговорност за въоръжената атака.", "date": "2018.08.16", "title": "6-часова престрелка в Кабул, униформени убиха двама въоръжени"}
{"url": "https://www.24chasa.bg/novini/article/7012404", "text": "ФБР предупреждава за възможна хакерска атака над банкомати в световен мащаб. По информация на бюрото е възможно атаката да бъде задействана в следващите няколко дни и вероятно ще бъде насочена към малки и средни банкови институции, за които се предполага, че имат по-слаба киберзащита, съобщава  От ФБР не съобщават детайли около произхода и характера на атаката, но предупреждават, че се извършва чрез зловреден софтуер, който позволява кражба на данни и източване на средства от банковите сметки. Съветът към клиентите е да променят паролите и ПИН кодовете си, в случай, че не са го правили скоро, а към банковите институции – да обновят антивирусните си системи.", "date": "2018.08.16", "title": "ФБР: Възможна е хакерска атака над банкомати в световен мащаб"}
{"url": "https://www.24chasa.bg/novini/article/7012423", "text": "Европейската комисия увери днес, че е насърчавала Италия да инвестира в инфраструктури, възразявайки на критиките на италианското популистко правителство след срутването на моста край Генуа, предаде Франс прес. Европейският съюз се е ангажирал да предостави на Италия 2,5 милиарда евро за инвестиции в пътища и жп транспорт през периода 2014-2020 година, изтъкна говорителят на комисията Кристиан Спар, информира БТА. През април 2018 година комисията е дала зелена светлина за инвестиционен план за италианските автомагистрали, предвиждащ инвестиции от около 8,5 милиарда евро, включително в района на Генуа. Италианският министър на вътрешните работи Матео Салвини, известен с антиевропейските си позиции, отправи множество обвинения срещу ЕС след трагедията, при която загинаха 39 души, а 16 бяха ранени. \"Ако има външни ангажименти, които ни пречат да изразходваме пари за сигурността на училищата и автомагистралите, ще трябва да поставим въпроса дали да продължаваме да спазваме тези ангажименти\", посочи министърът във вторник. Вчера Салвини настоя да бъдат изключени фондовете за безопасност от правилата на Пакта за стабилност и растеж на ЕС. \"Инвестиции, които спасяват животи, работни места и право на здравеопазване не бива да бъдат обект на лишени от гъвкавост изчисления и правила, наложени от Европа\", изтъкна той. В отговор на обвиненията Кристиан Спар подчерта, че \"има гъвкавост в Пакта за стабилност и растеж и че Италия е една от страните, които най-много са се възползвали от това\". Автомагистрала А10, на която се намира рухналият виадукт край Генуа, е част от трансевропейската транспортна мрежа - програма за развитие на транспортните инфраструктури, отговаряща на изискванията на европейската директива от 2008 година за сигурността на пътищата, уточни Спар. Той допълни, че националните власти са тези, които трябва да проверяват дали правилата са спазени.", "date": "2018.08.16", "title": "ЕС дава 2,5 млрд. евро на Италия за инвестиции в пътища до 2020 година"}
{"url": "https://www.24chasa.bg/novini/article/7012426", "text": "Засилено полицейско присъствие в Рила има от днес до 20 август заради събора на Бялото братство. Това съобщи говорителят на полицията в Кюстендил Катя Табачка, цитирана от БТА. Полицаи ще следят в района на събора и по маршрута за придвижване на участниците и гостите за недопускане на инциденти и нарушения на обществения ред, които да помрачат празника. От полицията допълниха, че ще бъде проведена и специализирана полицейска операция от служители на полицията в Дупница и допълнителни сили на реда. Ежегодният лагер в Рила планина събира освен последователи на Петър Дънов, известни като Бялото братство, и много туристи, дошли да видят магическия танц \"Паневритмия\". Той се изпълнява край езерото \"Бъбрека\" на 19 август, когато последователите на Петър Дънов посрещат своята Лятна /Слънчева/ Нова година. Бялото братство посреща изгрева на слънцето от Молитвения хълм. Дъновистите вярват, че изгревът на 19 август има магически способности. Според тях човек, посрещнал първите слънчеви лъчи в този ден високо в планината, се зарежда с енергия и здраве за следващите 12 месеца. Празничната \"Паневритмия\" се изпълнява край езерото \"Бъбрека\". По време на играта, която продължава около два часа, всички са облечени в бяло.", "date": "2018.08.16", "title": "Засилиха полицейското присъствие в Рила заради събора на Бялото братство"}
{"url": "https://www.24chasa.bg/novini/article/7012432", "text": "Новото малайзийското правителство отмени критикувания закон за забрана на \"фалшивите новини\". Организация на парламентаристите от Югоизточна Азия определи решението като епохален момент за човешките права, предаде Асошиейтед прес. Законът беше приет на 9 април при управлението на бившия премиер Наджиб Разак въпреки безпокойствата, че ще бъде използван за заглушаване на инакомислието преди парламентарните избори на 9 май, предава БТА. На тях дългогодишната управляваща коалиция на Наджиб падна от власт и в Малайзия беше извършен първият преход във властта след получаването на независимост от Великобритания през 1957 г. След напрегнати шестчасови дебати в парламента и протести от страна на депутатите от партията на Наджиб днес законът беше отменен. Групата \"Парламентаристи от АСЕАН за човешките права\" приветства решението и заяви, че законът изобщо не е трябвало да бъде приеман, защото очевидно е имал за цел да заглуши критиките към правителството и да потисне обществените дебати. \"Това не само показва, че новото правителство е сериозно в обещанията си да премахне спорните закони, но и изпраща послание към региона като цяло, че не е трудно да бъдат направени положителни промени в областта на човешките права\", заяви членът на управителния съвет на организацията Теди Багилат, депутат от Филипините.", "date": "2018.08.16", "title": "Новото малайзийско правителство отмени закона срещу фалшивите новини"}
{"url": "https://www.24chasa.bg/novini/article/7012504", "text": "Военнослужещи от Военноморските сили участват от вчера в операцията по издирването на телата на двете момчета, повлечени от вълна на вълнолома на пристанище Варна, съобщиха от пресцентъра на Министерството на отбраната. Модулната група е задействана след молба на областния управител на Варненска област до началника на отбраната и със заповед на командира на Военноморските сили. Групата е в състав от 17 водолази с две лодки \"Зодиак\" и се ръководи от командира на военно формирование 28580-Варна капитан I ранг Тодор Богданов. Военнослужещите действат съвместно с органите на МВР, Регионална дирекция \"Пожарна безопасност и защита на населението\"-Варна и Изпълнителна агенция \"Морска администрация\". Към момента е намерено тялото на едно от момчетата, а издирването продължава. Водолазната група от състава на флотилия бойни и спомагателни кораби на ВМС извършва днес оглед на кораб, потънал през 1921 г. в Созополския залив, на 5 км от брега и на 30 м дълбочина. Групата е в състав от 4 водолази и водолазен катер и е под ръководството на капитан III ранг Милен Атанасов. Модулната група е задействана след молба на областния управител на Бургаска област до началника на отбраната и със заповед на командира на ВМС.", "date": "2018.08.16", "title": "17 военни водолази с две лодки \"Зодиак\" помагат в издирването на падналия в морето Диян"}
{"url": "https://www.24chasa.bg/novini/article/7012431", "text": "Турският министър на финансите и държавната хазна Берат Албайрак заяви днес, че Турция напълно осъзнава и признава предизвикателствата, пред които е изправена, и ще излезе по-силна от сегашната нестабилност на пазарите, съобщиха турските медии. Албайрак изключи варианта Анкара да поиска помощ от Международния валутен фонд (МВФ), информират Ройтерс и турските медии. Няма план за МВФ. Ние ще се съсредоточим върху преки инвестиции от чужбина, каза министърът, който е зет на президента Реджеп Тайип Ердоган, отбелязва АФП. Албайрак, който се обърна към чуждестранни инвеститори в телеконферентна връзка, посочи, че Турция има здрав и стабилен банков сектор, предава БТА. Анкара няма да прави компромиси по отношение на фискалната дисциплина и намаляването на инфлацията е основен приоритет за страната, каза още министърът на финансите на Турция, информират Ройтерс и в. \"Хюриет дейли нюз\". Албайрак обеща, че неговото правителство ще предприеме структурни реформи, което пазарите искат от години, посочва АФП. Албайрак направи тези изявления в момент, когато Турция преживява парична криза със срив на националната валута. Турската лира е загубила близо 40 процента от стойността си спрямо долара и еврото от началото на годината. Обезценяването на лирата се ускори миналата седмица на фона на дипломатическата криза със САЩ. Изявленията на Албайрак изглежда са били приети позитивно от пазарите, отбелязва АФП. Турската лира, която леко се възстановява през последните три дни, повиши стойността си с над 3 процента спрямо долара в 14 часа по Гринуич /17 часа българско време/ в сравнение с предишната сесия. Въпреки леки лекия подем на лирата през последните дни икономистите остават загрижени от спора между Анкара и Вашингтон, свързан със задържането на американски пастор в Труция, и от контрола на Ердоган върху икономиката, отбелязва АФП. Пазарите остро санкционираха отказа на централната банка да повиши лихвените си проценти миналия месец въпреки спада на лирата и нарастващата инфлация. Ердоган, който е привръженик на растеж на всяка цена, се противопоставя твърдо на увеличаване на лихвените проценти.", "date": "2018.08.16", "title": "Турция: Имаме стабилен банков сектор, ще излезем на пазарите по-силни (Обновена)"}
{"url": "https://www.24chasa.bg/novini/article/7012433", "text": "Бургаският окръжен съд уважи жалбата на Даниел Стоянов от София, който на 7 август помете с БМВ шест момичета в Китен и му наложи мярка за неотклонение \"подписка\", съобщиха за 24 часа от пресцентъра на съда. По време на заседанието днес стана ясно, че веднага след инцидента на Даниел Стоянов е била наложена мярка \"подписка\", но два дни по-късно тя е заменена с арест по искане на наблюдаващия прокурор, което според окръжни магистрати било неправомерно. Срещу Стоянов е повдигнато обвинение за нанасяне на средна телесна повреда. Неговият баща бил готов да поеме всички разходи по лечението на раненото момиче, уточниха още от пресцентъра на съда. По време на инцидента, за който \"24 часа\" пръв съобщи,  пострадаха шест момичета от Лом на възраст от 15 до 18 г. Те вървели по тротоара когато БМВ, шофирано от Даниел Стоянов, излязло от пътното платно и ги блъснало. В болница бяха отведени четири от децата, като едно пострада по-сериозно. Проверка установила, че Даниел е шофирал след употреба на алкохол и наркотици.", "date": "2018.08.16", "title": "Пуснаха шофьора, помел 6 момичета в Китен"}
{"url": "https://www.24chasa.bg/novini/article/7012441", "text": "Легендарната американска певица Арета Франклин e починала в дома си на 76-годишна възраст, съобщи Асошиейтед прес. За кончината й съобщи представителката на певицата Гуендолин Куин. Причината за смъртта на Арета Франклин бе рак на панкреаса в напреднала фаза. Тя беше диагностицирана с болестта през 2010 г., а през 2017 г. обяви, че се оттегля от активна концертна дейност. В последните две години тя беше видимо отслабнала поради болестта.", "date": "2018.08.16", "title": "Почина легендарната певица Арета Франклин (Видео)"}
{"url": "https://www.24chasa.bg/novini/article/7012438", "text": "Новият ръководител на неправителствената правозащитна организация \"Амнести интернешънъл\" Куми Найду заяви, че много световни лидери, особено президентът на САЩ Доналд Тръмп, отстъпват от постиженията в областта на зачитането на човешките права, предаде Асошиейтед прес, цитирана от БТА. Найду определи практиката на американското правителство да се разделят семействата на мигранти по границите на САЩ като \"една от най-големите жестокости\", които светът е виждал в последно време. Вчера роденият в Южна Африка бивш активист срещу апартейда започна четиригодишен мандат начело на лондонската правозащитна организация. Той твърди, че заради предизвикателствата в днешния свят организацията му трябва да покаже \"възможно най-голям кураж\". Найду определя правителствата на Саудитска Арабия, Унгария, Йемен и Филипините като такива, които по думите му не зачитат човешките права.", "date": "2018.08.16", "title": "Шефът на \"Амнести интернешънъл\" разкритикува Тръмп за разделянето на семейства на мигранти"}
{"url": "https://www.24chasa.bg/novini/article/7012439", "text": "Столичният полицай Владимир Стоянов, задържан за трафик на нелегални мигранти, го удари на молба в пловдивския окръжен съд. „Все пак благодарение на мен каналът беше разкрит. Променете мярката ми за неотклонение, за да бъда до майка ми в този тежък момент”, обърна се той към тричленния състав. В залата стана ясно, че бащата на полицая - Пламен Стоянов, е починал на 10 август. Точно на тази дата карловският районен съд остави ченгето в ареста, след като беше заловено да превозва афганци от Бургас към София. На 5 август с мерцедес и още три коли, управлявани от съучастниците на служителя на реда, взели 16 афганци от Бургас, за да ги закарат до столицата. Свършили работата в ранните часове на 6 август и Стоянов направил втори курс към морето за останалите 6 мигранти. През това време пътни полицаи се опитали 4 пъти да го спрат, но той ловко им се измъквал. Стигнал до Карлово, изоставил шестимата афганци. Взел им 100 долара, за да опита да реши проблема с полицията. Съдия Розалия Шейтанова разреши на задържания свиждане за 10 минути с майка му в една от залите на съда. Адвокатът на Стоянов пледира клиентът му да бъде с по-лека мярка като домашен арест, за да бъде с майка си в този тежък за семейството момент. Прокуратурата обаче се противопостави. „Той е полицай и вместо да бди за реда, за да няма престъпления, самият той ги е извършил”, изтъкна прокурорката Стефани Черешарова. Според нея Стоянов е с висока степен на обществена опасност. Тричленният състав, председателстван от Шейтанова, остави за постоянно в ареста ченгето. Съдът се мотивира, че може да извърши друго престъпление или да се укрие. Определението е окончателно.", "date": "2018.08.16", "title": "Полицаят, превозвал мигранти: Баща ми почина, пуснете ме от ареста!"}
{"url": "https://www.24chasa.bg/novini/article/7011880", "text": "Неправоспособен водач е зъдържан от патрул на \"Пътна полиция\" в Пазарджик след като подхвърлил подкуп на униформените служители. Случката се разиграла край пътен възел \" Гелеменово\" на магистрала \" Тракия\" в следобедните часове в сряда, съобщиха от полицията. Обслужващият магистралата пътен патрул засякъл на пътя лек автомобил \" Нисан\" без регистрационни табели и го спрял. Зад волана на японското возило бил 37-годишният пазарджиклия Ангел М. Оказало се, че мъжът е неправоспособен и никога не е имал шофьорска книжка. Като видял, че униформените имат намерение да се обадят на оперативна група за документиране на нарушението мъжът подхвърлил банкнота от 20 евро на седалката на полицейския автомобил с надеждата, че така ще осуети намеренията им. Вместо това той бил закопчан с белезници и отведен в ареста.", "date": "2018.08.16", "title": "Задържаха мъж без книжка от Пазарджик, подхвърлил 20 евро в патрулка (Обновена)"}
{"url": "https://www.24chasa.bg/novini/article/7011950", "text": "Мъж на 28 години, ударил полицай и още двама негови приятели, оказали съпротива при задържането му, са арестувани тази сутрин в село Орешене, община Ябланица, съобщиха от ОДМВР - Ловеч. Инцидентът е станал около 04.00 ч. /на 16 август/ след като полицейски екип от РУ Ябланица се е отзовал на сигнал за нарушаване на нощната тишина от силна музика. На място полицаите са установили тримата мъже, като при отправено им разпореждане да спрат музикалната уредба и да удостоверят самоличността си единият от тях е нанесъл удар в лицето на полицейски служител. При задържането му другите двама, на 31 и 17 години са блъскали полицаите и са оказали съпротива. И тримата са били задържани в РУ Ябланица. По случая е образувано бързо производство и работата продължава.", "date": "2018.08.16", "title": "Мъж, ударил полицай и двама, оказали съпротива, са задържани в РУ Ябланица"}
{"url": "https://www.24chasa.bg/novini/article/7011953", "text": "Литва ще блокира отварянето на глава 31 от преговорите за членство на Сърбия в Европейския съюз, каза сръбският министър за европейска интеграция Ядранка Йоксимович в интервю за в. \"Вечерне новости\". За Литва проблематичен е отказът на Сърбия да въведе санкции срещу Русия съгласно решението на ЕС след анексията на Крим и войната в Украйна, предава БТА. Йоксимович не спомена дали други страни подкрепят решението на Литва. Въпреки че обикновено глава 31 не е трудна, международните отношения стават все по-сложни, а от страните кандидатки се очаква да съгласуват външната си политика с тази на ЕС - не само спрямо Русия, но и за другите страни.", "date": "2018.08.16", "title": "Сръбски вестник: Литва ще блокира преговорите ни с ЕС заради отношенията\nс Русия"}
{"url": "https://www.24chasa.bg/novini/article/7011981", "text": "Полицията в курорта „Албена” задържа 21-годишна жена, откраднала пари от незаключен сейф. Сигналът за кражбата е подаден на 15 август около 16:30 ч. На място е установено, че неизвестен е извършил кражба на сумата от 135 лева, оставени за съхранение в сейф в увеселителен парк. В хода на работа е установено, че тъжителят е оставил сейфа незаключен. От проведените оперативни действия е установен извършителят на деянието. Това е 21-годишната К.Г. от град Враца, която е задържана с полицейска мярка за срок от 24 часа. По случая е образувано бързо полицейско производство.", "date": "2018.08.16", "title": "Задържаха крадла на 135 лв"}
{"url": "https://www.24chasa.bg/novini/article/7011988", "text": "От днес непълнолетните лишени от свобода от поправителния дом в Бойчиновци ще бъдат преместени в нови и модерни помещения, които отговарят на всички европейски изисквания, съобщиха от пресцентъра на правосъдното министерство. Спалните помещения се намират в непосредствена близост до затвора във Враца, но в отделна масивна сграда и в отделен двор. Капацитетът на апартаментите, оборудвани с всичко необходимо за пребиваването на младежите, е за до 30 лица. За непълнолетните правонарушители е изградено и обзаведено изцяло ново училище с 5 класни стаи. В обособения терен на затвора във Враца са разположени още място за престой на открито и зона за фитнес занимания. Две спортни игрища – футболно и волейболно, допълват интериора на вътрешния двор на новия Поправителен дом. Общата сума за преустройството, обзавеждането и охранителната техника на Дома е близо 160 хиляди лева от бюджетите на Министерство на правосъдието, на Главна дирекция „Изпълнение на наказанията“ /ГДИН и на Държавно предприятие „Фонд затворно дело“. На официалното откриване днес присъстваха ресорният заместник-министър на правосъдието проф. Николай Проданов, главният директор на ГДИН главен комисар Васил Миладинов, заместник-омбудсманът Диана Ковачева, заместник- председателят на Държавна агенция за закрила на детето Валери Йорданов, Константин Томанов, секретар на Централна комисия за борба с противообществените прояви на малолетни и непълнолетни, началникът на политическия кабинет на заместник министър-председателя по обществения ред и сигурността и министър на отбраната Николета Кузманова, както и представители на Министерството на образованието, на изпълнителната, законодателната, съдебната и местната власти. По време на церемонията бе припомнено, че след измененията в Закона за изпълнение на наказанията и задържането под стража през август 2016 г., Поправителният дом за непълнолетни младежи в Бойчиновци премина административно към Врачанския затвор и вече не е отделна самостоятелна структура, а подразделение към него. Към момента непълнолетните лишени от свобода в него са общо 20. Предвижда се сградният фонд на Дома в Бойчиновци да бъде преустроен в затворническо общежитие от закрит тип и в него поетапно да бъдат премествани лишени от свобода от корпуса на затвора във Враца. По този начин ще се постигне разтоварване на затвора и пълно съответствие с европейските изисквания за 4 кв. м. на задържано лице, заяви днес началникът на затвора старши комисар Ангел Кабатлийски. Поправителният дом в град Бойчиновци е създаден през юли 1956 година, когато в него са преместени непълнолетните момчета от домовете в София и Пловдив. Сградата, в която се помещава Поправителния дом е построена през 1951 година и е била предназначена за казарма. В нея до 1956 година се помещава военно поделение на вътрешни войски. През септември 1956 година към Дома се открива и основно училище „А.С. Макаренко” с две начални и три прогимназиални паралелки. През учебната 1997/1998 година с акт на министъра на образованието и науката и по предложение на началника на Поправителния дом името на училището се променя на СУ “Св. Св. Кирил и Методий“. От 1964 година Поправителният дом в Бойчиновци остава единственото място за лишаване от свобода на непълнолетни младежи в страната. В поправителния дом за непълнолетни девойки към единствения затвор за жени у нас – този в Сливен, в момента има 2 лишени от свобода.", "date": "2018.08.16", "title": "Непълнолетните лишени от свобода вече са в нов поправителен дом във Враца"}
{"url": "https://www.24chasa.bg/novini/article/7012037", "text": "“Нова тв ми предложи участие при Гала като коментатор, след като свали предаването ми”, каза Милен Цветков пред “24 часа”. Телевизията обяви вчера, че предаването му не е включено в програмната схема за есенния тв сезон. “Не знам защо го спряха, питайте ръководството”, каза Цветков. След като е водил разговори какво може да прави в телевизията наесен, в крайна сметка решението е да се разделят по взаимно съгласие. “Търся си работа”, каза Цветков. От Нова телевизия обявиха, че на мястото на “Часът на Милен Цветков” ще се излъчват филми и сериали. Съобразили решението си с желанието на зрителите. “Нова Броудкастинг Груп” определя програмната схема на телевизионните си канали на базата на детайлно проучване на зрителските интереси. Данните сочат, че в късните часове аудиторията на NOVA предпочита забавни продукции, филми и сериали. През есенния сезон телевизията ще заложи на такъв тип съдържание на мястото на “Часът на Милен Цветков”, посочват от медията и уточняват, че предложили алтернатива на Цветков, но той решил да напусне. В програмата на телевизията има още промени. “Здравей, България” и “Събуди се” ще бъдат с нови рубрики. Освен актуални теми в сутрешните блокове ще има разследвания и формати, свързани с малко известни исторически факти, с демографската криза, както и с политическите и социалните трусове в Европа преди изборите за Европейски парламент догодина. “На кафе” ще бъде с ново студио от септември и съвсем различна концепция, в която ще акцентират върху най-известните личности от България и света. В програмната схема на телевизията са заложени също втори сезон на полицейската комедия “Полицаите от края на града” и нови сезони на “Откраднат живот” и “ВИП Брадър”.", "date": "2018.08.16", "title": "Нова тв свали “Часът на Милен Цветков”, предложи му да бъде коментатор при Гала (обновена)"}
{"url": "https://www.24chasa.bg/novini/article/7012082", "text": "Работници премахнаха пречещи клони от дървета на ул. \"Цар Симеон\" в София и след това ги раздробиха със специална машина.                                                                                                                                                                                                                                                                                                                        ", "date": "2018.08.16", "title": "Виж как върви ремонтът на столичната улица \"Цар Симеон\" (Видео, снимки)"}
{"url": "https://www.24chasa.bg/novini/article/7012112", "text": "Египтяните са балсамирали мъртвите си още преди времето на фараоните и на по-голяма територия, отколкото мислеха специалистите досега, съобщи ДПА, цитирана от БТА.  Изследване на известна праисторическа мумия, за която се смяташе, че се е запазила естествено от престоя в горещия сух пясък в Южен Египет, показа, че балсамирането е започнало 1500 години по-рано, отколкото мислеха специалистите досега. Мумията на 5600 години се съхранява в Египетския музей в Торино, Италия. \"Като комбинирахме химически анализ с визуален преглед, генетични изследвания, въглеродно датиране и микроскопски анализ на платното, потвърдихме, че ритуалното мумифициране е направено около 3600 г. на мъж на възраст от 20 до 30 години, когато той е починал\" каза египтоложката Джейна Джоунс от университета Маккуори в Сидни. Учените разкриха и използваните за мумифицирането материали - растително масло, загрята смола от иглолистно дърво, екстракти от ароматни растения и растителна захар и дъвка. С тях са напоени платовете, в които е увито тялото. В тази \"рецепта\" има антибактериални съставки, използвани в подобни пропорции през пика на мумифицирането 2500 години по-късно.", "date": "2018.08.16", "title": "Египтяните са балсамирали починали още преди времето на фараоните"}
{"url": "https://www.24chasa.bg/novini/article/7012177", "text": "Наркотрафикантите в Турция поддържат тесни връзки с терористичните организации и реализират съвместни планове. Това заяви днес турският министър на вътрешните работи Сюлейман Сойлу, цитиран от Анадолската агенция и БТА. Борбата с наркотрафика е сред най-важните проблеми за турското министерство на вътрешните работи, каза Сойлу. Той каза, че има данни, че наркотърговците плащат на терористите, които държат каналите за доставки на наркотици. Сойлу заяви, че Турция е разположена в регион, в който се правят опити за транспортиране на големи количества наркотици. По наши сметки приходите на терористите от ПКК (Кюрдската работническа партия) от търговия с наркотици възлизат на 1,5 милиарда долара, каза Сойлу. В Афганистан се произвеждат големи количества хероин, а Турция е разположена в района на маршрутите за доставки на наркотици от тази страна към Европа, каза министърът. Сойлу заяви, че от началото на годината в Турция са иззети 17 тона хероин. Той критикува някои страни от Европа, тъй като \"законите им не предвиждат сурови наказания за продажбата и употребата на наркотици\". В Европа няма общо мнение по въпроса за наказания на наркотрафикантите, каза още Сойлу.", "date": "2018.08.16", "title": "Турция: Наркотрафикантите у нас държат тесни връзки с терористични групи"}
{"url": "https://www.24chasa.bg/novini/article/7012191", "text": "28 603 нарушения на скоростните режими са констатирани на територията на цялата страна по време на последната специализирана полицейска операция. Тя се проведе в дните от 6 до 12 август и бе организирана от Европейската мрежа на службите на пътна полиция - TISPOL, съобщиха от пресцентъра на МВР. „Най-много нарушения са установени на територията на СДВР – 3212, ОДМВР-Велико Търново – 2171, и ОДМВР-Благоевград – 1831“, обобщи главен инспектор Росен Рапчев от отдел „Пътна полиция“ към ГД „Национална полиция“. Той припомни, че подобна операция се състоя и през месец април т.г., когато бяха установени 26 325 нарушения, и поясни, че ръстът на констатираните нарушения отразява както засиления контрол, така и недисциплинираността на водачите по отношение спазването на скоростните режими. В календара на TISPOL са предвидени две операции за скорост годишно – през месеците април и август. През 2017 г., по време на проверките през лятото, на територията на целия Европейски съюз бяха установени общо над 660 000 нарушения на скоростта, а у нас - 19 000.", "date": "2018.08.16", "title": "Преброиха 28 603 джигити по пътищата при акцията за контрол на скоростта"}
{"url": "https://www.24chasa.bg/novini/article/7012245", "text": "ЕС отвърна на италианските твърдения, че рухването на моста на магистрала А10 край Генуа е донякъде свързано с бюджетните ограничения, налагани на Италия от чужбина, предаде Асошиейтед прес, цитирана от БТА.  Говорителят на ЕК Кристиан Шпар реагира днес на изказването на италианския вицепремиер Матео Салвини, който критикува правилата, ограничаващи бюджетните разходи, и ги свърза с безопасността на инфраструктурата. Италия е обект на критики в еврозоната за бюджетни преразходи и е призовавана да въведе ред в тази сфера, отбелязва АП. Шпар каза, че \"е дошло времето някои неща да се изяснят\", като посочи, че съгласно бюджетния план на ЕС за периода 2014-2020 г. Италия ще получи около 2,5 млрд. евро специално за \"инвестиции в мрежи и инфраструктура, включително пътища\". Той добави, че през април т.г. ЕС също така е одобрил съгласно своите правила за държавна помощ \"инвестиционен план за италианските магистрали, който ще позволи да бъдат инвестирани около 8,5 млрд. евро, включително и в района на Генуа\". \"Всъщност ЕС насърчава инвестициите в инфраструктурата в Италия\", подчерта говорителят на ЕС.", "date": "2018.08.16", "title": "ЕС не налагал ограничения върху инвестициите в инфраструктурата на Италия"}
{"url": "https://www.24chasa.bg/novini/article/7012248", "text": "Мъж бе спасен, след като се заклещи в тетраподите на трета буна във Варна. Сигнал за инцидента е подаден в 14.24 часа на тел. 112. На мястото веднага са изпратени 2 специализирани автомобила, пожарна и линейка, както и полицейска патрулка. На място се оказало, че мъжът е заклещил единия си крак и не може да излезе. Пожарникари, с помощна на граждани, го освободили от каменната \"прегръдка\" на тетраподите и го извадили от водата. Мъжът е откаран в болница за преглед, контактен и без опасност за живота.", "date": "2018.08.16", "title": "Мъж се заклещи в тетраподите на трета буна във Варна"}
{"url": "https://www.24chasa.bg/novini/article/7012250", "text": "Четирима турски войници бяха убити днес при сблъсъци с бойци от Кюрдската работническа партия (ПКК) в югоизточния турски окръг Адъяман, предаде турската телевизия НТВ. Един войник загина при експлозия на бомба, заложена от кюрдски бунтовници на път в района на град Кьомюр. Няколко войници бяха ранени при взрива, предава БТА. Бойци от ПКК са открили огън по турските сили за сигурност, които са придружавали колите, транспортиращи ранените при експлозията военни. При възникналата престрелка са били убити още трима войници. Турските сили за сигурност са предприели широкомащабна антитерористична операция в района. Групировката ПКК, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ.", "date": "2018.08.16", "title": "Четирима войници загинаха при сблъсъци с бойци от ПКК в Турция"}
{"url": "https://www.24chasa.bg/novini/article/7012249", "text": "Общият брой на осигурените лица в четирите вида пенсионни фондове към 30 юни 2018 г. е 4 637 594 души, като нараства на годишна база с 2.45 на сто, съобщава Комисията за финансов надзор, цитиран от БТА. В системата на допълнителното пенсионно осигуряване към средата на 2018 г. са акумулирани нетни активи на стойност 13 107 047 хил. лв. В сравнение с края на първото полугодие на 2017 г. нетните активи на пенсионните фондове се увеличават с 11,80 на сто. Общите приходи на пенсионноосигурителните дружества през първото полугодие на 2018 г. възлизат на 92 736 хил. лв. и нарастват с 4.48 на сто в сравнение със съответния период на предходната година. Нетният финансов резултат /печалбата/ на дружествата към 30 юни е 2018 г. е в размер на 33 188 хил. лв.", "date": "2018.08.16", "title": "4 637 594 българи в пенсионните фондове в края на юни"}
{"url": "https://www.24chasa.bg/novini/article/7012295", "text": "Европейците имат време до тази вечер да помислят дали да сложат край на практиката да се местят стрелките с час напред за периода от март до октомври, предаде ДПА, цитирана от БТА.  На 4 юли Европейската комисия започна социологическо допитване по въпроса. В него анкетираните могат да кажат дали искат лятното часово време да бъде премахнато. Към средата на срока на проучването на въпроса бяха отговорили над 1 милион души. Допитването приключва тази нощ - между 22 ч и полунощ в зависимост от страната и часовата й зона. Засега не се знае кога ще бъдат обявени резултатите. Макар това да не е референдум със задължителен характер, резултатите от допитването може да послужат като основа за законодателни действия. Каквато и да е окончателна реформа ще трябва да бъде одобрена от Европейския парламент и държавите членки на ЕС.", "date": "2018.08.16", "title": "Проучването на ЕС за лятното часово време \nнавлиза в последните си часове"}
{"url": "https://www.24chasa.bg/novini/article/7012294", "text": "Новите учебни програми за учениците в 11-и и 12-и клас по български език и по литература, математика, гражданско образование, чужд език /немски, английски, френски, испански, италиански и руски/, физическо възпитание са утвърдени. Преподаването по тях ще започне от учебната 2020/2021 година, съобщи пресцентърът на Министерството на образованието и науката. С утвърждаването на тези програми се затваря пълният цикъл за осигуряване на обучението по общообразователна подготовка за учениците от първи до 12-и клас. Новият предмет \"Гражданското образование\" е насочен не само към практическа ориентация на учениците за съвременната демократична държава, разделението на властите и структурите, но и към тяхното осмисляне. По-голямото внимание към формирането на политическа култура цели да подпомага младите хора да взимат самостоятелни и отговорни решения по актуалните въпроси. Гражданското образование търси и по-високо развитие на гражданската среда в училище, която да бъде активен фактор за цялостното развитие на българското гражданско общество. Постигането на тази цел се реализира с включване на основни за гражданското образование теми за политиката и демокрацията, правата и отговорностите, идентичността и различията в обществото, властта и държавата, икономиката и глобалните проблеми. По време на обсъжданията на програмата е било изтъкнато положителното допълване на темата за гражданските свободи с акцент към структурите и механизмите на държавата и обществото, и осъзнатото отношение на учениците към тях. Получените становища за предмета \"Гражданско образование\" подкрепят програмата. Добавени са като нови понятия - медийна грамотност и омбудсман. Окончателният вид на програмата по литература е изработен след много широко и продължително обществено обсъждане. В МОН са получени писмени предложения. От април до края на юни са били осъществени 14 срещи с експерти от РУО и с над 1000 учители от цялата страна и с Асоциацията на учителите по български език и литература. Задължителните текстове са подредени по предложения на преподавателите хронологично в различните теми - \"Родното и чуждото\", \"Любовта\", \"Вярата и надеждата\", \"Трудът и творчеството\", \"Миналото и паметта\", \"Обществото и властта\", \"Животът и смъртта\", \"Природата\" и \"Изборът и раздвоението\". Дава се възможност на учителите към всяка тема да избират допълнителни текстове според своите лични виждания и методически решения и според нивото, интересите и желанията на учениците. По този начин, на практика, не са налице автори и произведения, които да липсват или отпадат от програмите по литература, уверяват от МОН. И посочват, че замяната на дадени текстове е продиктувана от настояването на учителите за изучаване на повече творби от съвременната българска литература. В окончателната програма по литература са включени нови произведения. Стихотворението \"Посвещение\" на Петя Дубарова ще се изучава в 12-и клас. Единадесетокласниците ще изучават текста \"Бай Ганьо журналист\" на Алеко Константинов, като се дава възможност на учителите да подбират допълнителни текстове, като например \"Бай Ганьо прави избори\". Комедията на Станислав Стратиев \"Балкански синдром\" и \"Ноев ковчег\" на Йордан Радичков също са нови произведения, както и \"Крадецът на праскови\" на Емилиян Станев.", "date": "2018.08.16", "title": "Приеха новите програми за 11-и и 12-и клас, влиза и нов предмет \"Гражданско образование\""}
{"url": "https://www.24chasa.bg/novini/article/7011729", "text": "Синът на ексикономическия полицай Пламен Попстоянов, Георги, е шофьорът,  , научи  Пламен Попстоянов напусна системата, стана управител на \"Петричка праскова\" и неин ликвидатор. Около името му и предприятието имаше големи скандали, които стигнаха и до съда. Очаквайте подробности. ", "date": "2018.08.16", "title": "Син на бивш полицай е шофьорът, блъснал деца в Петрич"}
{"url": "https://www.24chasa.bg/novini/article/7011734", "text": "МВР дава гратисен период от няколко дни и няма да глобяват шофьорите, които имат Гражданска отговорност към „Олимпик” и тя вече не е в сила, съобщи Нова телевизия. Шофьорите ще получават само предупреждение да сключат нова застраховка. Докога ще е гратисният период от МВР не уточниха.                                                                                                                                                                                                                                                                                                                       ", "date": "2018.08.16", "title": "МВР дава гратисен период на шофьорите с Гражданска към \"Олимпик\""}
{"url": "https://www.24chasa.bg/novini/article/7011737", "text": "Турският външен министър Мевлют Чавушоглу обяви, че отношенията на Турция с Европейския съюз започват да се нормализират, на фона на напрежението със САЩ, предаде ТАСС, като се позова на Анадолската агенция. \"Отношенията с ЕС започнаха да се нормализират на по-здрава основа. В близките дни ще има среща на делегация на турското външно министерство с първия заместник-председател на Европейската комисия Франс Тимерманс. Ние смятаме да засилим контактите с ЕС по въпроса за визовата либерализация\", каза Чавушоглу. Той подчерта, че Анкара е готова да преговаря с Вашингтон, но само \"в качеството на равноправни партньори\". Министърът посочи, че само така страните ще могат да разрешат всички съществуващи проблеми, предаде БТА. Отношенията между Турция и САЩ се обтегнаха във връзка с решението на САЩ да увеличи митата за внос на алуминий и стомана от Турция, което доведе до рязък спад на стойността на турската лира. Друг проблем в отношенията е арестът на американския пастор Андрю Брънсън в Турция.", "date": "2018.08.16", "title": "Чавушоглу: Отношенията с ЕС се нормализират, на фона на напрежението със САЩ"}
{"url": "https://www.24chasa.bg/novini/article/7011755", "text": "Столичната община проверява сигнали за влошаване на качеството на атмосферния въздух в три района в София. Жители на „Подуене”, „Оборище” и „Сердика” алармират за остра миризма на изгоряло. През последните 24 часа не се отчитат отклонения от нормата, заяви пред камерата на   Красимир Димитров от Дирекция \"Аварийна помощ и превенция\", СО. По думите му мобилни лаборатории и към момента следят за качеството на атмосферния въздух. Той заяви, че за случая са сезирани РИОСВ, РЗИ, СДВР и Столичната пожарна, а съвместни екипи извършват обходи за установяване на източника.", "date": "2018.08.16", "title": "Проверят качеството на въздуха в София заради сигнали за остра миризма"}
{"url": "https://www.24chasa.bg/novini/article/7011748", "text": "Гръмотевични бури и опустошителни наводнения удариха щатите Ню Йорк и Пенсилвания във вторник. Това е рекордно дъждовно лято за региона, съобщава CBS News. \"Грабнах децата и избягах\", разказва очевидка на природното бедствие. Домът й е залят за трети път и тя споделя, че възнамерява да се премести. „Ройтерс“ нарича бедствието „историческо наводнение“.", "date": "2018.08.16", "title": "Опустошителни наводнения удариха Ню Йорк и Пенсилвания (Снимки, видео)"}
{"url": "https://www.24chasa.bg/novini/article/7011783", "text": "Гръцката брегова охрана е спасила днес 36 бежанци и мигранти край малкия остров Сапиенца, югозападно от полуостров Пелопонес, предаде агенция АНА-МПА. Мигрантите подали сигнал за помощ на единния европейски номер за спешни повиквания 112, предаде БТА. Те били намерени в лодка в морето южно от острова. Спасените мигранти са прехвърлени в пристанище Метони на полуостров Пелопонес.", "date": "2018.08.16", "title": "Гръцката брегова охрана спаси 36 мигранти край остров Сапиенца"}
{"url": "https://www.24chasa.bg/novini/article/7011458", "text": "На 15 август в Пекин министърът на промишлеността и информационните технологии на Китай Мяо Ю заяви, че през последните пет години производството на роботи в страната всяка година се увеличава с 30%, като през 2017 г. е достигнало 7 милиарда щатски долара, а обемът на производството на промишлени роботи е надхвърлил 130 000 броя, предаде bulgarian.cri.cn. Благодарение на роботите се появяват нови технологии, продукти и начини за производство. Те са важен двигател на техническия прогрес и индустриалните промени. На проведената на 15 август церемония по откриване на Световната конференция по роботика 2018 г. Мяо Ю заяви, че Китай обръща голямо внимание на развитието на индустрията, гледа на придвижването на технологичния прогрес и индустриалното развитие на роботи като на важна мярка за изграждането на могъща държава. Той посочи също, че роботиката в Китай е изправена пред предизвикателства по отношение на пробива на основни технологии, разширяване на областите на прилагането им, законодателната система и други. Министърът заяви също, че Китай ще задълбочи реформата, за да бъде създадена благоприятна среда за развитие, за повишаване на иновационните способности, за обучение на специализирани кадри с цел висококачествено развитие на отрасъла. „Китай притежава най-големия пазар за роботи. Ние приветстваме компаниите от различни страни заедно да се възползваме от възможностите за развитие и да поемем съответните отговорности.\", каза Мяо Ю.", "date": "2018.08.16", "title": "Производството на роботи в Китай се е увеличило с 30% на годишна база"}
{"url": "https://www.24chasa.bg/novini/article/7011797", "text": "\"Ислямска държава\" пое отговорност за   Това съобщи Ройтерс, като се позовава на информационната агенция \"Амак\" на терористичната групировка, предаде БТА. Според ИД нападението било извършено от един от бойците й, носещ пояс с експлозиви и взривил се в образователен център. По последни данни на афганистанските власти при нападението са убити 34 души, а близо 60 са ранени.", "date": "2018.08.16", "title": "\"Ислямска държава\" пое отговорност за вчерашния самоубийствен атентат в Кабул"}
{"url": "https://www.24chasa.bg/novini/article/7011793", "text": "Състоянието на ранените младежи , блъснати с кола пред “Катмите” в Петрич, е стабилизирано, това съобщиха за   от реанимация на МБАЛ “Югозападна болница”. Младежът е изтървал управлението на автомобила си и се е врязъл в заведението. Тийнейджърите се прибирали от събор и чакали под навеса заради дъждовното време, когато са връхлетяни от лекия автомобил. Пострадалите са в съзнание и са контактни, каза още дежурният лекар д-р Михайлов. Те са с тежки травми на крайници, като на раненото 15-годишно момиче му предстоят още възстановителни операции. От Благоевград преди минути изпратиха линейка с кръвна плазма към болницата в Петрич.", "date": "2018.08.16", "title": "Блъснатите с кола младежи от Петрич са в стабилно състояние"}
{"url": "https://www.24chasa.bg/novini/article/7011795", "text": "30-годишният Панайот Маринов се е самоубил в хисарското село Черничево. Той се е обесил на греда в плевнята в собствения си двор, съобщи  . Трагедията се е разиграла пред очите на съпругата му, която се опитала да го спаси, но не успяла. РУ-Хисар нищи защо младият човек е предприел драстичната стъпка. Той оставя две деца сирачета. Няма данни да е бил в депресия или да е имал психически проблеми. Не е имало и скандал в семейството. Маринов е работел като общ работник. Образувано е досъдебно производство.", "date": "2018.08.16", "title": "Мъж се обеси пред очите на жена си в хисарско село"}
{"url": "https://www.24chasa.bg/novini/article/7011801", "text": "Процесът срещу двете жени, обвинени в убийството на заварения брат на севернокорейския лидер Ким Чен Ун миналата година в Малайзия, ще продължи, предаде Франс прес, като се позова на малайзийския съд, гледащ делото. След както изслуша доводите на прокуратурата, съдът в Шах Алам, близо до столицата Куала Лумпур, сметна, че представените доказателства срещу индонезийката Сити Айсия и виетнамката Тхи Хуонг са достатъчно, за да подкрепят обвинението в предумишлено убийство, каза председателят на съда Азми Арифин. На предишното съдебно заседание през юни съдията каза, че на 16 август ще огласи решението си, което може да е или оправдателно, или за продължаване на делото, което би дало възможност на подсъдимите да се защитят срещу предявените им обвинения, предаде БТА. Изпадналият в немилост Ким Чен Нам почина на 13 февруари 2017 г. на международното летище в Куала Лумпур, малко след като двете жени намазаха лицето му с вещество, оказало се нервнопаралитичния агент Ве Екс (VX) - силно отровна версия на зарина, смятан за оръжие за масово унищожение. От началото на делото двете обвиняеми отричат да са имали намерение да убият Ким Чен Нам. Те твърдят, че са били наети да участват в предаване от рода на \"скрита камера\", което в крайна сметка се оказало заговор, организиран от севернокорейски агенти.", "date": "2018.08.16", "title": "Продължава процесът за убийството на заварения брат на Ким Чен Ун в Малайзия"}
{"url": "https://www.24chasa.bg/novini/article/7011808", "text": "Към края на юни 2018 г. вземанията по кредити на дружествата, специализирани в кредитиране, са 2.429 млрд. лв. или 2.4 от БВП, съобщава Българска народна банка. Тези вземания намаляват с 8.5 на сто (225.7 млн. лв.) спрямо края на второто тримесечие на 2017 г. и с 14.7 на сто (418.4 млн. лв.) в сравнение с края на март 2018 година. В матуритетната структура преобладават кредитите над 5 години, които в края на юни са 1.011 млрд. лв. Те се увеличават на годишна база с 1.4 на сто (14.4 млн.лв.) и представляват 41.6 на сто от вземанията на компаниите. В края на второто тримесечие на 2018 г. вземанията по кредити с матуритет над 1 до 5 години са 629.5 млн. лева. На годишна база те намаляват с 15.9 на сто (119.1 млн.лв.). Вземанията по кредити с матуритет до една година са 510.3 млн. лв. Към края на юни 2018 г. размерът на необслужваните кредити е 278 млн. лева. В сравнение с края на юни 2017 г. тези кредити намаляват с 29.7 на сто (117.7 млн. лева).", "date": "2018.08.16", "title": "Вземанията на фирмите за кредитиране в края на юни са 2.429 млрд. лева"}
{"url": "https://www.24chasa.bg/novini/article/7011806", "text": "Само година след подписването на договора за добросъседство с Македония, той започна да дава дефекти. И тук проличава слабостта на българската дипломация. Доказателство за това е изявлението на Зоран Заев за Илинденско-Преображенското въстание. Това е мнението на лидера на БСП – София Калоян Паргов, който има специалност „Международни отношения“, съобщи пресцентърът на БСП-София. Според него не така в договора между Гърция и Македония. „В него нещата са ясно разписани и това не дава възможност за спекулации. Докато нашият договор по никакъв начин не възпира македонски официални представители да правят подобни изявления. Самият факт, че в договора се говори за македонски език, вече е проблем. Историческа истина е, че македонските наречия са част от българския език“, категоричен е Паргов. „Време е управляващите да проявят смелост и да защитят българщината, която са отстоявали и са дали живота си за нея хиляди. Длъжни са да защитят интересите на българите в Македония, така както го правят Сърбия, Гърция и Албания за техните малцинства“, обясни лидерът на столичните социалисти. „Факт е, че от двете страни на границата ни живее един народ. Ето защо е важна европейската перспектива на Македония, която е в интерес на България“, убеден е Калоян Паргов.", "date": "2018.08.16", "title": "Паргов: Само година след подписването, договорът с Македония дава дефекти"}
{"url": "https://www.24chasa.bg/novini/article/7011812", "text": "Тествани са биологични останки от животни /кости и кожа / и питейната вода в района на село Студена, съобщи пресцентърът на областната администрация. След сигнал до областния управител на жителите на Студена за съмнения за загробени животни и останки от такива на територията на кариера за инертни материали, са направени две пробонабирания от Агенцията по безопасност на храните, Регионалната здравна инспекция и РИОСВ. Извършени са всички необходимите изследвания за установяване на пряка опасност за живота и здравето на хората. Отрицателен е резултатът за антракс - вирусът, опасен за човешкото здраве, е посочила д-р Елза Драгомирова - директор на Областната дирекция по безопасност на храните. Взети са две проби за микробиологичен анализ на водата от всички чешми и водоизточници в землището на кметство Студена. Изследванията не показват отклонения в съдържанието й, по данни на РЗИ - Перник. Издадена е заповед от директора на инспекцията за ежеседмична проверка на водата от водоизточниците в следващите два месеца и ежемесечни проверки до края на годината. Предстои последваща съвместна проверка между РИОСВ и Басейнова дирекция \"Западнобеломорски район\". Направени са предписания към ВиК - Перник за изграждане на санитарно-охранителна зона към каптажа, която да гарантира по-добрата сигурност на обекта. ОД на МВР - Перник и Районна прокуратура изясняват случая, със съдействие на концесионера.", "date": "2018.08.16", "title": "Тествани са биологични останки от животни и питейната вода в района на село Студена"}
{"url": "https://www.24chasa.bg/novini/article/7011816", "text": "Над 110 от общо 133 километровото съоръжение за превенция срещу Африканската чума по свинете (АЧС) вече са изградени. Това е обявил заместник-министърът на земеделието, храните и горите Атанас Добрев по време на контролни проверки в района на ГКПП Дуранкулак и ГКПП Кардам и по цялото протежение на оградното съоръжение, простиращо се от Силистра до Дуранкулак. Предстои и подсилване на оградата с режеща тел тип \"Бруно\" и поставяне на отблъскващи мигриращите животни репеленти, като се очаква тя да е готова през следващата седмица, е допълнил още заместник-министърът, цитиран от пресслужбата на МЗХГ. Той е подчертал, че за изграждането на оградата са командировани служители от шестте държавни предприятия и 16-те регионални дирекции по горите, които работят денонощно, в това число и с даване на дежурства по охрана на съоръжението. По време на проверката, извършена съвместно с регионалните структури на Българската агенция по безопасност на храните (БАБХ), е установено и че на входовете към България на граничните пунктове с Румъния са поставени вани с дезинфекционни разтвори и душови установки за транспортните средства, влизащи в страната. Прави се постоянна проверка на колите и преминаващите граждани за наличие и пренасяне на храни, съдържащи продукти от свинско месо. Директорът на Областната дирекция на БАБХ в Добрич д-р Каменов е посочил, че внасянето на такива продукти е забранено и те се конфискуват и поставят в хладилни камери на БАБХ на граничните пунктове. \"България е първата страна, която прави превенция преди още заболяването да е установено на територията й. Ангажирани над 500 служители от горската система в последните седмици. В разгара на летния сезон въпреки пренасочването на част от ресурса към северната граница, служителите в горите продължават и проверките срещу бракоиниерските набези и по контрол и охрана в горите на територията на цялата страна, е подчертал заместник-министърът\". Само от началото на годината за 7-те месеца досега проверките са вече над 200 000, което е дори повече от миналата година за същия период. 110 хиляди от тях, са извършени от 6-те предприятия и техните поделения и близо 95 000 - от регионалните дирекции по горите на ИАГ. Общият брой установени нарушения са над 6000, като са задържани над 8000 кубически метра дървесина, 200 МПС, 400 каруци, 200 моторни триона и други инструменти за добив на дървесина, е подчертал заместник-министър Добрев.", "date": "2018.08.16", "title": "Атанас Добрев инспектира изграждането на оградата за превенция на африканската чума"}
{"url": "https://www.24chasa.bg/novini/article/7011073", "text": "С 5 млн. лв. в следващите 2 години трябва да бъде въведена в България бързата и надеждна NAT технология за тестване на дарената кръв. За изработването на модел и въвеждането на тестовете, за което от години се бори д-р Красимира Иванова, сестра на премиера Бойко Борисов, е предвидена специална научна програма. За нея през тази година са отделени 3 млн. лева, а за следващата още 2 млн. лв. Технологията позволява скъсяване на прозоречния период до 3 дена при В проекта ще участват националният кръвен център, медицинските университети в София, Пловдив, Варна, Стара Загора и Плевен, центърът по заразни болести, медицинският факултет на СУ “Св. Климент Охридски”. Само за втората половина на тази година е предвидено да бъдат направени по 700 изследвания на кръвни проби за ХИВ 1 и 2, хепатит В и С и сифилис. За следващата година трябва да бъдат направени по 1500 такива изследвания за всеки от вирусите. Това ще се случи в Националния кръвен център, но в периода до 2022 г. трябва да бъде закупена апаратура и за останалите кръвни центрове в страната. “Този метод е от жизненоважно значение за хората, на които се прелива кръв, и предотвратява всички болести, предавани по кръвен път, като хепатит В, за който има ваксина, и хепатит С, за който ваксина няма и който се обостря до хроничен и до цироза. Кръв се прелива и на бебета, и то все по-често заради раждането на все повече недоносени деца.  Тя превръща въвеждането на NAT тестове в България в Методи Борисов бил заразен с хепатит С при кръвопреливане. “Много е тежко да виждаш как един човек, който е бил абсолютно здрав и на когото се налага една стандартна операция, характерна за възрастта му, която обаче налага кръвопреливане, си отива по този абсолютно нелеп начин”, казва д-р Иванова в интервюто си за “24 часа”.", "date": "2018.08.16", "title": "Държавата дава 5 млн. лв. за нови бързи и точни кръвни тестове"}
{"url": "https://www.24chasa.bg/novini/article/7011815", "text": "Известният от десетилeтия поправителен дом в Бойчиновци вече е с адрес във Враца. Лентата на новата база във врачанския затвор прерязаха заместник-министърът на правосъдието проф. Николай Проданов, заместник-главният директор на Главна дирекция „Изтърпяване на наказанията“ главен комисар Васил Миладинов и началникът на затвора във Враца Ангел Кабатлийски. Заместникът на Мая Манолова – Диaна Ковачева, поздрави авторите и изпълнителите на обекта, чрез който страната ни се доближава до европейските и световни стандарти при настаняването на непълнолетни престъпници, превъзпитанието им и социализацията им след изтърпяване Около 170 хиляди лв. е струвало преобразяването на материалната база от жилищни помещения за надзиратели в общежитие на осъдените непълнолетни. Сградите, в които ще се превъзпитават непълнолетните, са две и са изцяло оборудвани, като условията в тях се доближават максимално до домашните. Едната сграда е със спални помещения, кухни и санитарни възли, а другият корпус е за образователни цели. За младежите има и голям двор със спортна площадка. Средното училище ще отвори врати за новата учебна година на 17 септември. Десет преподаватели ще се грижат непълнолетните младежи, изтърпяващи наказания във Враца , да получат адекватно образование. Капацитетът на поправителния дом е за 30 души, в Бойчиновци досега изтърпяваха наказанието си 26 младежи.", "date": "2018.08.16", "title": "Поправителният дом от Бойчиновци вече е с врачански адрес"}
{"url": "https://www.24chasa.bg/novini/article/7011830", "text": "България, Румъния, Словения и Хърватия, заедно със страните от Вишеградската група (Чешка република, Полша, Унгария и Словакия) подписаха обща позиция по предложението за директива на Европейския парламент и на Съвета относно нелоялните търговски практики в отношенията между стопански субекти по веригата за доставка на храни. Тя ще бъде представена в рамките на следващото заседание на Съвета на ЕС по земеделие и рибарство, съобщиха от пресцентъра на земеделското министерство. „Страните от Централна и Източна Европа (ЦИЕ) трябва да работят заедно за съвместни решения на глобални проблеми“, заяви заместник-министърът на земеделието, храните и горите Вергиния Кръстева. Тя подчерта, че по този начин гласът на Страните от ЦИЕ ще бъде чуван и успехът гарантиран. Кръстева участва в срещата на високо равнище на министрите на земеделието на страните от Вишеградската група (Чешка република, Полша, Унгария и Словакия) и България, Румъния, Словения и Хърватия, която се проведе на 15-16 август 2018 г. в гр. Опонице, Словакия. Основните акценти в дневния ред бяха: въпроси, свързани с пакета от законодателни предложения относно бъдещата Обща селскостопанска политика след 2020 г; формулиране на стратегическите приоритети на Инициативата на страните от Централна и Източна Европа за базирани на знанието земеделие, аквакултури и горско стопанство, в контекста на биоикономиката (БИОИЙСТ); обмен на мнения по темата за укрепването на позицията на всички земеделски производители във веригата на доставки на храни, чрез справяне с нелоялните търговски практики (НТП). Министрите на земеделието на държавите членки от разширената Вишеградска група ще присъстват на официалното откриване на 45 –тия Международен панаир за селско стопанство и храни „Агрокомплекс 2018“, като ще посетят и 13-тото Национално панаирно изложение на селскостопански животни.", "date": "2018.08.16", "title": "България и Вишеградската група с обща позиция за нелоялните търговски практики"}
{"url": "https://www.24chasa.bg/novini/article/7011847", "text": "3 години условно с 5 години изпитателен срок и 3 години без книжка е присъдата на Варненският окръжен съд за убита жена на пешеходна пътека. 27-годишният шофьор се възползва от така нареченото съкратено произдовство и съдът бе длъжен да редуцира с една трета наложеното наказание. Инцидентът стана на 7 юли 2017 г. Георги Ж. пътувал с пежото си от Варна към Златни пясъци. Приближавайки пешеходната пътека в близост до спирка „Изгрев“, той забелязал, че друг автомобил е спрял пред пешеходната пътека и решил да го заобиколи. Не успял да забележи пресичащата в същия момент жена и я блъснал. След удара, Георги спрял и се опитал да окаже помощ на ранената до пристигането на лекарския екип, който повикал. Жената била отведена в болницата, но въпреки усилията на лекарите, починала. Съдът наложи наказание „лишаване от свобода“ за срок от 4 години и половина, което поради съкратеното съдебно следствие намали с 1/3. Георги е с чисто съдебно минало, като в хода на разследването е признал вината си.", "date": "2018.08.16", "title": "Условна присъда за шофьор, убил пешеходец"}
{"url": "https://www.24chasa.bg/novini/article/7011854", "text": "Действащият президент на Мали Ибрахим Бубакар Кейта е преизбран за още пет години. На втория тур на президентските избори в неделя той е получил 67,17 процента от гласовете, при 32,83 на сто за съперника му - водача на опозицията Сумайла Сисе, съобщи министърът на териториалното управление Мохамед Аг Ерлаф, цитиран от Франс прес. Избирателната активност на балотажа на 12 юни беше 34,54 процента, каза министърът пред обществената телевизия О Ер Те Ем, цитиран от БТА. Кейта ще започне втория си мандат на 4 септември. Той ще има трудната задача да гарантира спазването на мирното споразумение между правителството и бившите бунтовници (главно туареги) от 2015 г. Страната му продължава да е изправена пред джихадистка заплаха въпреки петте години на военни интервенции.", "date": "2018.08.16", "title": "Досегашният президент на Мали е преизбран с над 67 % от гласовете"}
{"url": "https://www.24chasa.bg/novini/article/7011860", "text": "Задържан е 39-годишен мъж, заподозрян в съпричастност към извършено тежко престъпление. Вчера, около 7 часа, в полицията било съобщено, че в помещение в кв. \"Орландовци\", отдадено под наем е намерено безжизненото тяло на мъж. На адреса незабавно са изпратени екипи на полицията и Бърза помощ, които констатирали смъртта на 38-годишен мъж, а при първоначалния оглед били установени видими травматични увреждания по тялото и главата. В резултат на предприетите незабавни оперативно-издирвателни действия е задържан 39-годишен мъж, заподозрян в съпричастност към извършеното деяние. Според събраните до момента данни, след възникнал скандал между двамата, задържаният е нанесъл множество удари на опонента си. Трупът е изпратен в КСМД за аутопсия. Продължават процесуално-следствените действия по образуваното досъдебно производство под надзора на прокуратурата.", "date": "2018.08.16", "title": "Задържаха заподозрян за убийството на мъж в софийския квартал \"Орландовци\""}
{"url": "https://www.24chasa.bg/novini/article/7011878", "text": "Между 10 и 20 души се издирват сред отломките на моста „Моранди” в Генуа, съобщи прокурорът на града Франческо Коци. Официалният брой загинали е 38, а не 39, уточни той пред медиите. Ранените са 16. В събота ще има национален ден на траур в Италия, успоредно с държавните погребения на жертвите. Властите преглеждат внимателно видеозаписите на камерите на моста, за да установят точния брой коли, намирали се там в момента на рухването. Над 600 души, обитавали къщи и блокове под моста, не могат да се приберат в тях. Временно са настанени във физкултурни салони, а после ще бъдат приютени по близки или в хотели. Всички жилища от квартала «Сампиердарена» под моста ще бъдат разрушени. Те са били вдигнати в следвоенния период. Много от тях са прилепени до пилона на рухналия мост, който само за ден се е снижил с 12 см. Спасителните служби все още копаят сред развалините на моста, надявайки се да открият някой оживял, в случай че е останал във «въздушна възглавница» сред отломките. По моста «Моранди», който мнозина наричаха Бруклинския мост на Генуа, са минавали средно по 80 000 коли и 2000 тира на ден.", "date": "2018.08.16", "title": "Между 10 и 20 души се издирват под руините в Генуа"}
{"url": "https://www.24chasa.bg/novini/article/7011888", "text": " Снощи дупнишки полицаи са задържали двама мъже - на 30 и на 20 години, за притежание на високорисково наркотично вещество. Проверката полицаите извършили в района на ж.п. гарата, от по-младия мъж са иззели опаковка с 1.18 г кокаин, а от другия - 10.41 г кокаин. Видът на наркотика е установен с полеви наркотест. Двамата мъже са известни на полицията с противозаконни деяния, осъждани са. Ще останат в полицейския арест в рамките на 24 часа. По случаите са започнати досъдебни производства, уведомен е дежурен прокурор.", "date": "2018.08.16", "title": "Полицаи задържаха двама мъже за притежание на високорискови наркотици"}
{"url": "https://www.24chasa.bg/novini/article/7011905", "text": "Не съм доволен от шефката на Търговския регистър. Нека да преодолеем кризата, да си довършат работата, да изчакаме още 4-5 дни и там ще направим промени. Това заяви министър-председателят Бойко Борисов в Шумен. „Немалко пари и немалко инвестиции са направени там. На тези, които е трябвало да мислят за тези неща, ще потърся отговорност, но когато има криза, не се пипа“, добави премиерът. Той беше категоричен, че няма как да изчезне информация от регистъра. В Шумен премиерът Борисов посети ОУ „Илия Рашков Блъсков“ - едно от четирите училища, които ще бъдат реновирани по ОП „Региони в растеж“ и в които учат общо над 4000 деца. „Да има повече деца и повече желание да учат – това е добре да се чува. Създаваме условия децата да учат, да спортуват и да са добре“, добави Борисов. Министър-председателят разгледа също санираните блокове на ул. „Цар Освободител“. Посети индустриалната зона на града, където през последните две години са привлечени 18 инвеститори.", "date": "2018.08.16", "title": "Борисов: Не съм доволен от шефката на Търговския регистър (Видео)"}
{"url": "https://www.24chasa.bg/novini/article/7011903", "text": "Двама са задържани при поредна полицейска акция срещу наркоразпространението на територията на Ботевград, съобщиха от пресцентъра на МВР. В хода й криминалисти на ОДМВР- София и РУ- Ботевград са проверили два частни адреса. За срок до 24 часа са задържани 29-годишна ботевградчанка, в чието жилище са открити и иззети около 15 грама суха зелена растителна маса, реагираща на марихуана и гриндер /мелничка/, както и 20- годишен мъж от с. Врачеш, в дома на когото са открити около 5 грама от същия наркотик. В рамките на последните десет дни това е втори случай на открити наркотици в жилището, обитавано от 29- годишната жена. В началото на миналата седмица, при провеждането на специализирана полицейска операция на територията на общината, от същия адрес служителите на реда иззеха около 50 грама марихуана и мелничка, а обитателката бе задържана с полицейска заповед. По двата случая са образувани досъдебни производства, пълното документиране на които продължава.", "date": "2018.08.16", "title": "Задържаха двама при акция срещу наркопласьори в Ботевград"}
{"url": "https://www.24chasa.bg/novini/article/7011919", "text": "По време на визитата си в Испания германският канцлер ясно набеляза следващата си задача: Европейският съюз трябва изцяло да преразгледа политиката си към бежанците. Руските теми също са в списъка с приоритети, пише \"Дойче веле\".  Когато в средата на август канцлерът Ангела Меркел пристигна за среща със своя испански колега Педро Санчес, ставаше дума може би за най-сложната точка от нейният актуален дневен ред: миграцията към Европа и уреждането на вътрешната миграция в ЕС. Премиерът на Испания стана първият, който сключи с Германия двустранно споразумение за връщане на нелегалните мигранти. Сега Берлин може в срок до 48 часа да върне обратно в Испания бежанци, които вече са подали молба за убежище на испанска територия. Това двустранно споразумение само потвърждава убедеността на Меркел, че Дъблинският регламент е \"нежизнеспособен\", което тя заяви по време на посещението си в Испания. В обкръжение на популисти Дъблинският регламент, който беше разработен от страните членки на ЕС през 90-те години, по идея трябва да отговори на въпроса коя страна носи отговорност за един или друг бежанец. На практика обаче молбите за убежище не се обработват по предвидения начин, а правата на мигрантите се нарушават. През 2015 г. и 2016 г. действието на Дъблинския регламент бе частично спряно, защото масовият наплив на бежанци доведе до бюрократична криза и парализа на цялата система за предоставяне на убежище. Испания заедно с Франция остана една от малкото страни в ЕС, където нито една от популистките партии не влиза в правителството. Това прави страната важен съюзник на Германия. Представители на тази постоянно намаляваща група страни ще се срещнат на 20 август с политиците от управляващите партии с дясна ориентация. На този ден в Австрия ще се състои неофициална среща на върха на ЕС. Австрия, където в управляващата коалиция влизат консерваторите от Австрийската народна партия (АНП) и десните популисти от Австрийската партия на свободата (АПС), сега е ротационен председател на Съвета на ЕС. Австрия е и една от европейските страни, която води изключително твърда миграционна политика. За Меркел и Санчес участието в срещата на върха може да стане пътуване до бърлогата на лъва, където ще трябва да убеждават останалите правителства за необходимостта от нови споразумения със страни като Мароко и Либия, откъдето пристигат много много мигранти. Тези страни очакват допълнителна подкрепа от ЕС, за да възпрепятстват по-нататъшното бягство на хора към Европа. Сложният разговор с Русия В списъка от нерешени проблеми на Меркел обаче има и още един, от съвсем различно естество: отношенията с Русия. В събота, на 18 август, руският президент Владимир Путин ще пристигне в Германия. Той ще се срещне с канцлера Меркел в замъка Мезеберг - резиденцията на германското правителство в Бранденбург, само три месеца след последната визита на Меркел в Сочи. Възможните теми за обсъждане са предостатъчно. По много въпроси между Германия и Русия съществуват сериозни разногласия, този разрив е особено забележим по отношение на конфликтите в Сирия и Украйна. Германия заедно с Франция се опитва да действа като посредник между украинското правителство и проруските сепаратисти, които контролират източната част на Украйна. Своя принос се старае да даде и ООН, водейки преговори за прекратяване на огъня. От началото на въоръжения конфликт в Украйна през ноември 2013 г. са загинали вече почти 10 000 души. Отворен обаче остава въпросът, как ООН може да контролира спазването на примирието. Войната в Сирия ще е тема на следващата среща на върха, която ще се състои по инициатива на президента на Турция Реджеп Тайип Ердоган на 7 септември в Истанбул. Франция и Русия също ще вземат участие в нея. Путин е един от най-важните съюзници на сирийския президент Башар Асад, затова най-вероятно ще има ключова роля в тази среща. И още една, свързана с Русия сложна тема, която продължава да е създава главоболия за Меркел: газопроводът \"Северен поток - 2\" с дължина 1200 километра, по който се планират директни доставки на руски газ в Германия. Този инфраструктурен проект продължава да предизвиква доста политически спорове. Критиците му заявяват, че по този начин Германия изпада в зависимост от руския газ и освен това оставя на произвола на съдбата своите източноевропейски партньори, най-вече Полша и Украйна, през чиято територия досега минаваха доставките на газ. Американският президент Доналд Тръмп написа в Туитър, че това, видите ли, било несправедливо: Германия, намираща се под защитата на американски войски, да сключва икономически сделки с Русия. Но това не е толкова изненадващо, защото САЩ, разбира се, на драго сърце биха продавали на Германия втечнен природен газ собствено производство.", "date": "2018.08.16", "title": "Главоболията на Ангела Меркел: бежанците и отношенията с Русия"}
{"url": "https://www.24chasa.bg/novini/article/7011927", "text": "Нов кораб за маркиране на корабоплавателния път по река Дунав се очаква в Русе утре, съобщиха от агенцията, цитирана от БТА. Корабът е на Изпълнителна агенция \"Проучване и поддържане на река Дунав\" (ИАППД). Той е специализиран за обозначаване на фарватера на реката, което е изключително важно за осигуряването на безпроблемно корабоплаване и предотвратява засядането на плавателните съдове в плитчини. Този специализирани плавателен съд е построен от варненската корабостроителница \"МТГ Делфин\" по европейски проект \"FAIRway Danube\",финансиран по Механизма за свързване на Европа. От началото на тази години ИАППД по проекта \"FAIRway Danube\" получи и малък хидрографски кораб. С него вече се извършват редовни измервания, чрез които се събира информация за промените, настъпващи в критичните участъци.", "date": "2018.08.16", "title": "Дунавското корабоплаване в Русе ще има нов кораб"}
{"url": "https://www.24chasa.bg/novini/article/7011933", "text": "Турци горят долари и унищожават айфони в отговор на призива на турския президент Реджеп Тайип Ердоган за бойкот на американската електроника, предаде Ройтерс. Подобни видеозаписи, демонстриращи негодуванието на турците от Съединените щати, съюзник на Турция от НАТО, циркулират из социалните медии. Турският авиопревозвач Търкиш еърлайнс и турската телекомпания Тюрк телеком същевременно предприеха кампания за бойкот на реклами на САЩ и американски фирми, предава БТА. Снощи група таксиметрови шофьори от Истанбул, които бяха поставили на автомобилите си турския национален флаг, проведоха протест покрай консулството на САЩ в града и поставиха там черен венец в знак на протест. В последно време отношенията между Вашингтон и Анкара силно се влошиха. САЩ наложиха санкции на двама турски министри и обявиха, че увеличават митата върху вноса на алуминий и стомана от Турция заради разногласия, свързани със задържането на американския пастор Андрю Брънсън. В отговор турският президент Реджеп Тайип Ердоган обяви бойкот на всички видове американска електроника и повиши митата за 22 вида продукти и стоки, внасяни от САЩ.", "date": "2018.08.16", "title": "Турци горят долари и унищожават айфони в знак на негодувание срещу САЩ (Видео)"}
{"url": "https://www.24chasa.bg/novini/article/7012311", "text": "Зърненият бос и зам. председател на общинския съвет в Бургас Бенчо Бенчев ще обжалва паричната гаранция от 50 хил. лв., срещу която бе пуснат от съда като обвиняем в укривателство на несебърския бос Димитър Желязков-Очите и незаконно държане на боеприпаси. Според адвоката му Ивайло Найденов наложената мярка била определена по неясни за него и клиента му критерии. Обжалването ще се гледа днес на закрито съдебно заседание. На Бенчев бе даден срок от 15 дни да внесе сумата. При налагането на мярката преди два дни шефът на Окръжна прокуратура в Бургас Тодор Чинев заяви, че са събрани достатъчно писмени доказателства, за да се определи тази парична гаранция. \"По наше мнение размерът й е напълно съобразен с имущественото положение на обвиняемия Бенчев\", каза Чинев. \"Обжалвам мярката, защото въпросът е принципен. Не става въпрос за размера на сумата, а за това, че Бенчев не е извършил престъпление. За извършено убийство или източване на еврофондове за милиони пускат срещу подписка или за минимални суми. А г-н Бенчев може да мине и с най-леката гаранция, тъй като нито има опасност да се укрие, нито да попречи на разследването. И съм убеден, че рано или късно прокуратурата ще прекрати делото\", коментира пред \"24 часа\" адв. Найденов. Срещу Бенчев бяха повдигнати две обвинения. Едното бе за укривателство заради това, че на 2 август се е срещнал с Очите в Солун и с една от колите си го е закарал до Истанбул, където до 4 август го бе настанил в хотел \"Рамада\". Второто обвинение е за незаконно държане на боеприпаси, които бяха наммерени при обиска на къщата му в Меден рудник.", "date": "2018.08.16", "title": "Бенчев ще обжалва гаранцията си от 50 хил. лв."}
{"url": "https://www.24chasa.bg/novini/article/7012305", "text": "Турският президент Реджеп Тайип Ердоган разговаря днес по телефона с френския президент Еманюел Макрон, предаде Анадолската агенция. По време на разговора Макрон е изтъкнал, че икономическата стабилност на Турция е важна за Франция, предава БТА. Президентите на Турция и Франция са обсъдили икономическите отношения и търговските връзки на двете страни и са изтъкнали значението на двустранните инвестиции. По време на разговора Ердоган и Макрон са се договорили за скорошна среща на турския министър на финансите и държавната хазна Берат Албайрак и френския му колега. Двамата лидери са обсъдили ситуацията в Сирия, главно в района на Идлиб, информира турската телевизия СиЕнЕн-Тюрк.", "date": "2018.08.16", "title": "Макрон към Ердоган: Икономическата стабилност на Турция е важна за нас"}
{"url": "https://www.24chasa.bg/novini/article/7012310", "text": "Тримата руски журналисти, убити в Централноафриканската република, където разследваха присъствието на руски наемници, очевидно са попаднали на засада, предаде Франс прес, цитирана от БТА. Това обяви днес организацията на руския опозиционер Михаил Ходорковски, за която са работили. Първоначалните изводи от разследването, осъществено от тази организация и публикувано на сайта й, изглежда противоречат на резултатите, обявени от Москва, според които журналистите са станали жертва на обирджии. Военният кореспондент Орхан Джемал, документалистът Александър Расторгуев и операторът Кирил Радченко бяха убити в нощта на 30 срещу 31 юли от въоръжени хора в северната част на ЦАР. Те са разследвали твърдения за дейността в ЦАР на частната руска военна компания \"Вагнер\", станала известна преди всичко с участието си м сирийския конфликт. Властите в Русия смятат, че основната версия е обир. Но според първоначалните заключения на разследващите, изпратени от МБК Медия на Ходорковски и разговаряли с източници в ЦАР, \"версията за обикновен обир като основен мотив на престъпниците се оборва от много обстоятелства\". Според събраната от разследващите информация престъпниците са чакали точно колата, превозваща Джемал, Расторгуев и Радченко и не е изключено с нападението срещу тях да са свързани \"руски наемници\". \"Група от около десет души е чакала колата с журналистите дълги часове, въпреки че те са променили маршрута си в последния момент, поемайки на север, посочва МБК. Тя обаче уточни, че не е ясно дали жертвите са знаели за промяната в маршрута. Един от източниците на организацията допуска, че \"в екзекуцията на журналистите са участвали хора, работещи за правителството на ЦАР\". Разследващите от организацията на Ходорковски между другото са констатирали, че кола, превозваща трима души с хладно оръжие, приличащи на наемници, и двама централноафриканци\" е минала през същия контролен пункт малко преди руските журналисти и час по-късно е минала в обратната посока. В разговор по Си Ен Ен Ходорковски отхвърли хипотезата за обир и казва, че от страна на хора, близки до руските наемници, са отправяни предупреждения журналистите да не отиват в ЦАР. От началото на 2018 г. Русия в ЦАР работят руски военни инструктори, Москва достави въоръжение на армията на републиката и гарантира сигурността на президента Фостен-Арканж Туадера, чийто съветник по сигурността е руснак.", "date": "2018.08.16", "title": "Убитите в ЦАР трима руски журналисти попаднали на засада"}
{"url": "https://www.24chasa.bg/novini/article/7012339", "text": "Повреда в двигателния отсек подпали кабината на камион в движение. Шофьорът успя да отбие и да спре. Няма пострадали. Сигнал за инцидента е подаден с 12.30 часа. Тежкотоварното возило пламнало по пътя меду село Ветрино и Провадия, в посока автомагистрала \"Хемус\". На мястото веднага е изпратен 1 противопожарен автомобил с екип от 4 пожарникари, които са погасили горящата кабина. Пламъците унищожили напълно кабината, както и предните гуми, спасено е ремаркето. До пристигането на пожарната шофьорът и граждани, са се опитвали да гасяг пламъците с пожарогасители, но не са успели.", "date": "2018.08.16", "title": "Камион се запали по пътя"}
{"url": "https://www.24chasa.bg/novini/article/7012338", "text": "3 от 17-те съоръжения в недобро състояние на автомагистралите „Хемус“ и „Тракия“ в момента се ремонтират. Състоянието им бе обсъдено на заседанието на Министерския съвет тази седмица. За ремонта им индикативно са необходими около 130 млн. лв. В момента на АМ „Хемус“ се ремонтират виадуктите: „Коренишки дол“ при 36-ти км, съоръжението при 33-ти км в посока София при тунел „Витиня“ и виадукт „Потоп“ при 19-ти километър. Останалите съоръжения, които се нуждаят от ремонт са: Виадукт при 9-ти км на АМ „Хемус“ / в района на с. Яна/; Виадукт при км 37+520 на АМ „Хемус“; Виадукт при км 37+920 на АМ „Хемус“; Виадукт „Разлив“ при 51-ви км на АМ „Хемус“; Виадукт при 13-ти км на АМ „Тракия“ /в района на Нови хан/; Виадукт при 15-ти км на АМ „Тракия“ /в района на Нови хан/; Виадукт при 17-ти км на АМ „Тракия“ /в района на с. Крушовица/; Виадукт при 18-ти км на АМ „Тракия“ /в района на с. Крушовица/; Виадукт при 20-ти км на АМ „Тракия“ /в района на с. Костадинкино/; Виадукт при 37-ми км на АМ „Тракия“ /в района на Ихтиман/; Виадукт при 38-ми км на АМ „Тракия“ /в района на Ихтиман/; Пътен възел „Мухово“ при 46-ти км на АМ „Тракия“; Мост над р. Елешница при 89-ти км на АМ „Тракия“; Мост над р. Елшишка при 89-ти км на АМ „Тракия“.", "date": "2018.08.16", "title": "Три от мостовете в недобро състояние на автомагистралите се ремонтират"}
{"url": "https://www.24chasa.bg/novini/article/7012353", "text": "Полският президент Анджей Дуда заяви, че ще наложи вето на предложения от управляващата партия \"Право и справедливост\" изборен закон, облагодетелстващ големите партии за изборите за Европейски парламент догодина, включително евроскептичната ПиС и основната опозиционна политическа сила, предаде Ройтерс, цитирана от БТА. В мотивите за решението си Дуда посочи, че новите правила - одобрени от парламента през юли - на практика означават, че за да спечелят каквито и да било места в ЕП, партиите ще трябва да съберат не по-малко от 16,5 процента от гласовете. \"Това е прекалено отдалечаване от стандартите на пропорционалното представителство\", заяви той. Ако на изборите евроскептичните партии се представят добре в целия ЕС, това може да окаже сериозно влияние върху бъдещата политика на съюза, който от март догодина ще има 27 членки, отбелязва Ройтерс. Почти три години след като спечели последните парламентарни избори, ПиС, която съчетава националистическа риторика с щедра социална политика, се радва на силна обществена подкрепа в Полша. За Дуда подкрепата на по-малките партии, в частност на антисистемната \"Кукиз-15\", може да се окаже от решаващо значение, за да бъде преизбран на следващите президентски избори през 2020 г. Дуда е съюзник на ПиС, но отношенията му с нейното правителството се оказаха трудни и може да му е необходима по-широка подкрепа, за да победи вероятния си опонент на изборите Доналд Туск, бившия полски премиер, който сега е председател на Европейския съвет, допълва Ройтерс.", "date": "2018.08.16", "title": "Полският президент налага вето на спорни промени в изборните закони"}
{"url": "https://www.24chasa.bg/novini/article/7012358", "text": "Турският министър на финансите Берат Албайрак разговаря днес по телефона с германския министър на финансите Олаф Шолц, предаде турската телевизия НТВ. Двамата са обсъдили въпроси, свързани с икономиката, и са изтъкнали, че трябва да се засили икономическото сътрудничество между Турция и Германия, предава БТА. Силната икономика на Турция е важна за Германия, заяви Шолц. Албайрак и Олаф са обсъдили и мерките на САЩ срещу Турция. Очаква се министрите на финансите на Турция и Германия да се срещнат на 21 септември в Берлин, информира НТВ.", "date": "2018.08.16", "title": "Германия: Силната икономика на Турция е важна за нас"}
{"url": "https://www.24chasa.bg/novini/article/7012367", "text": "Французин, живеещ във Великобритания, беше осъден днес заради фалшива бомбена заплаха, направена в опит да отложи полет за САЩ и да спечели време, за да се качи на самолета, предаде ДПА, цитирана от БТА. Жакоб Меир Абделак беше осъден на 10 месеца затвор от Кралския съд на Луис по обвинение, че е \"съобщил невярна информация с вредителско съдържание, която е могла да доведе до сериозен риск за човешкото здраве\". Той първоначално отричаше вината си, но по-късно се призна за виновен. Полицията арестува 47-годишния мъж, който работел като библиотекар в Лондон, на летището в Гетуик през май, когато се опитал да се качи на по-късен полет за САЩ. \"Доста нелепо решение от страна на Абделак, който прибегна до изключително сериозна заблуда само за собствена изгода\", каза главният полицейски инспектор на Гетуик Марк Клотиър. \"Той закъсняваше за полета си и помисли, че е добра идея да даде фалшив сигнал за бомба\", добави Клотиър. Според него наказанието на Абделак трябва да служи като \"предупреждение за останалите, че подобно поведение няма да бъде толерирано и спрямо нарушителите ще се действа енергично\".", "date": "2018.08.16", "title": "Вкарват в затвора французин, подал фалшив сигнал за бомба на летище"}
{"url": "https://www.24chasa.bg/novini/article/7012373", "text": "Днес имах удоволствието да се срещна с добри приятели в лицето на Шефкет Чападжиев, Хамид Русев и семейство Вълневи. Те са пример за българи, които са емигрирали от страната още през 1964 г. и са успяли да се реализират отлично в Чикаго, САЩ. Това написа във фейсбук зам.-председателят на ГЕРБ Цветан Цветанов. \"Хамид и Шефкет споделиха спомените си от България и режима, заради който са били принудени да напуснат страната ни. Въпреки това се връщат в България всяка година и оценяват с радост всички положителни неща, който се случват в страната. Доказателство за успеха са и семейство Вълневи, които също имат бизнес в САЩ, но с удоволствие всяка година се връщат в родината. Заедно се обединихме около извода, че възможността днес всички да пътуват свободно по света е безценно богатство\", пише още Цветанов.", "date": "2018.08.16", "title": "Цветанов се срещна с българи, емигрирали в Чикаго"}
{"url": "https://www.24chasa.bg/novini/article/7012377", "text": "61-годишна жена, получила тежък сърдечен пристъп в Рила, е транспортирана с хеликоптер на застрахователна компания в болница „Света Анна”, съобщиха от пресцентъра на лечебното заведение, цитирани от  . Жената е получила силни болки в гръдната област и високо кръвно налягане в близост до езерото Бъбрека. Хоспитализирана е в Клиника по кардиология. Други подробности за състоянието й не се съобщават.", "date": "2018.08.16", "title": "Жена получи инфаркт на Рилските езера, хеликоптер я откара в болница"}
{"url": "https://www.24chasa.bg/novini/article/7012380", "text": "Частна колекция антични предмети са иззели служители на полицията от дом в Берковица, съобщиха от ОД на МВР-Монтана. Предметите са открити по време на специализирана операция „Контингент“. Претърсването е извършено в жилището, гаража и прилежащите стопански постройки, обитавани от 49-годишен жител на Берковица. Намерени и иззети са 34 броя патинирани предмета с релефни изображения, с различни диаметри и форми наподобяващи монети, 1 брой патинирана метална халка, 1 брой керамичен фрагмент с цветни инкрустации, 1 брой пръстен от жълт на цвят метал, 1 брой патиниран кръст с инкрустации, 3 броя метални пластини с различни форми, 2 броя сферични метални предмета с халки в краищата им, 1 брой корозирало метално острие, 1 брой метален предмет с инкрустации, предмет наподобяващ част от пръстен, 1 брой кръгъл метален предмет, с вградено бяло на цвят камъче, наподобяващ част от пръстен. По случая е образувано досъдебно производство.", "date": "2018.08.16", "title": "Иззеха антични предмети от дом в Берковица"}
{"url": "https://www.24chasa.bg/novini/article/7012372", "text": ", са били издирвани и преследвани от служители на Гранична полиция Елхово и Бургас.  В акцията по залавянето им е използвано и следово куче, съобщиха от пресцентъра на ГД \"Гранична полиция\". Още вчера е получен сигнал за мигранти, преминали нелегално българо-турската граница. Незабавно са предприети оперативно-издирвателни и заградителни мероприятия и днес по обед 14-те бежанци са сгащени в района между Китен и Приморско.  Веднага след ареста младите  мъже бяха изтеглени край мантинелата на шосето с вдигнати ръце, видя екип на \"24 часа\". След около час групата бе отведена в Гранична полиция Царево. Все още не е установена самоличността им, тъй като бежанците били без документи.", "date": "2018.08.16", "title": "Следово куче надушило мигрантите, задържани след преследване край Китен"}
{"url": "https://www.24chasa.bg/novini/article/7012453", "text": "Генуа е плетеница от тунели и надлези, заклещен между морето и планината и задушен от гъстия автомобилен поток. От вторник градът остана без най-важния си мост, което поражда опасения за хаос у местните жители и експертите, предаде Франс прес, цитирана от БТА. \"Генуа реши проблема си с пътния трафик\", гласеше заглавие на в. \"Кориере дела сера\" през март 1964 г., малко след започването на строителните дейности на моста Моранди, в чието срутване във вторник загинаха най-малко 38 души. Срутването на тази структура създава сериозно предизвикателство за града с население 600 000 души - мостът бе разположен по една от основните пътни оси север-юг на Италия и по него минаваха над 25 милиона моторни превозни средства годишно. Освен това икономиката на Генуа, която заедно с Торино и Милано образува италианския \"индустриален триъгълник\", зависи в голяма степен от пристанището й, което е най-голямото в Италия, а градът може да стане непроходим щом приключи лятната ваканция. \"Мостът Моранди беше единственият път между източната и западната част на града, който можеше да поеме високи равнища на трафик. Той също така водеше към северната част на страната или към Франция, а в някои случаи и свързваше различни части на пристанището\", обясни Джовани Векио от Миланската политехника и експерт по градска мобилност. Засега лятната ваканция прави проблема поносим, но за да се избегне претоварване на пътищата към пристанището, експертът предлага някои кораби да се отклоняват към съседни пристанища. \"В нормално време в града вече става страшно, ако има катастрофа на магистралата, а без моста Моранди пък да не говорим\", каза Маурицио Кампара, шофьор на автобусна линия 1, която обслужва пристанището. \"Ще настане пълен хаос, защото този мост свързваше всички райони на града. Без моста градът е разполовен. През септември като свърши ваканцията и се възобновят учебните занятия и всякаква друга дейност, ще стане трагично. Всички камиони ще нахлуят в града\", предрича Джанпиеро Сантини, който е таксиметров шофьор в Генуа от 2003 г. \"В краткосрочен план решението изглежда е да се направят дълги отклонения по други магистрали, което ще увеличи разстоянията и ще има финансово отражение\", смята Векио. Стопанисващата магистралата фирма \"Аутостраде пер л'Италия\" увери, че е възможно мостът да се възстанови за пет месеца, щом приключат издирвателните операции и разследването. Правителството обаче иска да лиши от лиценз тази фирма, която е смятана за виновна за случилото се. Други предложения са да се построи нов мост по на север или пристанището да приема камиони нощно време за по-добро разпределение на трафика, или пък камионите да имат достъп до частен път, който води до пристанището, но сега е запазен само за стоманодобивната компания \"Илва\". \"Няма алтернатива\", смята Марко Порчиле, който от 31 години притежава бар близо до пристанището. \"Дойде ли септември, ще е достатъчно едно задръстване при някой вход на пристанището и целият град ще е блокиран.\"", "date": "2018.08.16", "title": "Срутването на моста Моранди ще доведе до транспортен хаос в Генуа"}
{"url": "https://www.24chasa.bg/novini/article/7012461", "text": "Задържаният за 24 часа заради убийство на бездомно куче в Дупница Явор Рафаел е пуснат на свобода след няколко часа престой в ареста, съобщи  От притеснение в килията стрелецът е покачил кръвното до 240 горна граница. След като се почувствал зле, от РУП – Дупница извикали лекар от Спешен център, който му направил преглед и установил, че е в прединфарктно състояние. Лекарят дал становище, че Явор не може да остане в ареста, и той бил пуснат на свобода. Срещу него е образувано досъдебно производство. Мъжът се беше барикадирал в с. Дяково и не пускаше полицаите да влязат в къщата му. Той беше открит след няколкодневно издирване за убийството на бездомно куче. Стрелял от терасата на апартамента си с въздушна пушка. При обиска в къщата в с. Дяково криминалисти са открили 3 нерегистрирани въздушни пушки и арбалет.", "date": "2018.08.16", "title": "Убиецът на бездомно куче в Дупница вдигна кръвно, пуснаха го от ареста"}
{"url": "https://www.24chasa.bg/novini/article/7012481", "text": "Турската полиция е арестувала още един германски гражданин, посочи днес източник от германското министерство на външните работи, съобщава Ройтерс, цитирана от БТА. Германската държавна телевизия А Ер Де посочи, че мъжът е обвинен в \"терористична пропаганда\", след като е критикувал турското правителство в социална медия. Арестът е извършен, след като германският външен министър Хайко Маас призова Анкара в понеделник да направи повече за подобряване на влошените си дипломатически връзки с Германия и със САЩ, което би помогнало също за облекчаване на сегашните й икономически проблеми. \"Ние знаем за случая. Посолството в Анкара ще предприеме стъпки за консулска помощ\", каза източникът от външното министерство. Говорител на германското външно министерство заяви в сряда, че за момента има седем германски граждани, арестувани в Турция по политически причини. Турция е арестувала също няколко американски граждани през последните месеци. Във връзка с последния случай телевизия А Ер Де съобщи, че турската полиция е арестувала 46-годишния Илхами А. във вторник сутринта, когато той посещавал майка си в дома й в Саръбашак в населения предимно с кюрди район на Източна Турция. Съдия в окръжния град Елязъг е издал заповед за арест на Илхами А., който е с кюрдски корени и работи като шофьор на такси в Хамбург, посочва телевизия А Ер Де. Той живее в Германия от 1992 г., според телевизията. Неговият турски адвокат Ерджан Йълдъръм е посочил пред телевизията, че клиентът му е обвинен в \"терористична пропаганда\", защото е критикувал турското правителство в социална медия. Йълдъръм е заявил пред телевизията, че неговият клиент е бил отведен в затвора в Елязъг и че той ще подаде жалба срещу ареста в четвъртък.", "date": "2018.08.16", "title": "Турските власти арестуваха още един\nгерманец"}
{"url": "https://www.24chasa.bg/novini/article/7012483", "text": "Украинският президент Петро Порошенко се обяви днес в телефонен разговор с германската канцлерка Ангела Меркел за незабавното освобождаване от затвора в Русия на украинския режисьор Олег Сенцов, предаде Франс прес, като се позова на комюнике на неговата пресслужба. Двамата \"хармонизираха позициите си предвид срещата между германската канцлерка и руския президент\" Владимир Путин, се отбелязва в текста. В събота Меркел ще приеме Путин в двореца Мезеберг, край Берлин. Очаква се двамата да обсъдят конфликтите в Сирия и Украйна, както и строителството на газопровода \"Северен поток-2\" от Русия до Германия, предава БТА. Олег Сенцов, който е в гладна стачка от повече от три месеца, настоява за освобождаването на \"всички (украински) политически затворници\" в Русия. Според руската активистка Зоя Светова, която се е срещнала с 42-годишния режисьор в затвора във вторник, той е отслабнал със 17 килограма и е в предкритично състояние. Противник на анексията на Крим от Русия през 2014 г., Сенцов бе осъден на 20 години затвор в Русия за тероризъм и трафик на оръжия на процес, който бе осъден от Украйна, Европейския съюз и Съединените щати, припомня Франс прес.", "date": "2018.08.16", "title": "Порошенко обсъди с Меркел по телефона случая Сенцов"}
{"url": "https://www.24chasa.bg/novini/article/7012488", "text": "Големите турски доставчици спряха да приемат от клиентите поръчки за американски мобилни телефони Айфон, съобщава ТАСС, като се позовава на вестник \"Хюриет\". Компанията Догубанк, един от най-големите вносители на електроника в Истанбул, отмени поръчките на Айфон за около 50 милиона долара. Телефоните трябваше да пристигнат в Турция през октомври и ноември. Още редица големи фирми и обекти, занимаващи се с търговия на електроника в Истанбул, вклчително Капалъчаршъ, се отказаха да внасят Айфони и други видове електронни продукти от САЩ. Много продавачи махнаха от витрините на магазините си устройства американско производство, предава БТА. Местните продавачи предприеха тези действия в знак на солидарност с властите в Турция. На 14 август турският президент Реджеп Тайип Ердоган обяви бойкот на всички видове американска електроника и повиши митата за 22 вида продукти и стоки, внасяни от САЩ, тъй като смята Вашингтон за отговорен за преднамерена атака срещу турската лира, която рязко се обезцени в последно време. Ердоган каза, че САЩ \"имат Айфон, но съществува и Самсунг\".", "date": "2018.08.16", "title": "Турските доставчици спряха да приемат\nпоръчки за Айфон"}
{"url": "https://www.24chasa.bg/novini/article/7012487", "text": "Заради силното вълнение на морето и изчерпаният лимит за спускане под вода на водолази от военноморските сили е прекратено издирването на 14-годишния Диан. То ще бъде подновено утре сутринта. Диян, който е ученик във варненското училище \"Стоян Михайловски\" бе повлечен от вълна в морето с приятеля си Мариян. Тялото на по-малкото момче бе открито сутринта на около 50 метра от мястото, от което ги е събола вълната, а издирването на Диан продължи през целия ден. Хеликоптер на военноморските сили направи оглед над морето, за да установи дали тялото на детето е изплувало някъде. 17 водолази от Военноморските сили и Областната дирекция \"Противопожарна безопасност и защита на населението\" участваха в издирвателните мероприятия. \"Нека не забравяме, че всички сме били тийнейджъри. В случая не става въпрос за родителска небрежност. В групичката все пак са били деца между 12 и 15 години. Родителите на двете момчета са достатъчно съсипани, за да им вменяваме вина\", каза наблюдаващият прокурор Красимир Конов. Той допълни, че по случая са разпитани 8 души. Четирите деца, които са били с двете момчета и още двама очевидци.", "date": "2018.08.16", "title": "Прекратиха издирването на 14-годишния Диан"}
{"url": "https://www.24chasa.bg/novini/article/7012486", "text": "Обвинителен акт срещу бивш охранител внесе в съда районната прокуратура във Враца. Той е срещу Мирослав М. за извършено от него присвояване в качеството му на длъжностно лице. Миналата година обвиняемият работил като охранител на ценни пратки във фирма, занимаваща се с такава дейност. Но едновременно с това имал склонност към хазарта, често посещавал игрални зали във Враца, където правел залагания. Работното му място било инкасов брониран автомобил с екип, включващ шофьор-охранител, инкасатор-охранител и охранител. Тримата изпълнявали задълженията по приемане и транспортиране на пратки - дебасейф, представляващ полиетиленов плик с баркод и съответни обозначения на вид валута и размер на сумата. С оглед създадената организация физическото им пренасяне следвало да се извършва от инкасатора, но в действителност често в това взимали участие и останалите служители. Екипът, в който работел Мирослав, извършвал доставки на ценни пратки на територията на Врачанска област. Електронното им маркиране фирмата осъществявала с помощта на специално устройство с програма, чрез която се проследявало движението им. Не се съставяли обаче приемно-предавателни протоколи с полагането на подписи на съответстващи служители. Информация от електронните устройства се подавала в централата на охранителната фирма. При множество отчитания понякога се получавало претоварване и системата работела с няколко минути закъснение по отчитане на приемане и предаване между екипите. Обвиняемият знаел за слабостите в организацията на работата във фирмата и решил да се да се облагодетелства. През март м. г., докато бил на работа, при срещата със софийския екип, доставящ ценни пратки за областта, пред офиса на фирмата, охранителя се включил във фактическото им пренасяне. Той успял да укрие в дрехите си една от пратките със сумата от 22 000 лв., предназначени за банков клон в Козлодуй. По-късно, докато пътували с колегите му в автомобила, под предлог, че трябва да се облекчи, той спрял, слязъл от него като скрил пратката в крайпътни храсти. Впоследствие обвиняемият изхарчил откраднатата сума за собствени нужди, твърдят от прокуратурата.  ", "date": "2018.08.16", "title": "На съд отива охранител, свил пари от инкасо фирма"}
{"url": "https://www.24chasa.bg/novini/article/7012529", "text": "Лидерът на крайнолявата руска опозиционна партия \"Ляв фронт\" Сергей Удалцов започна гладна стачка, след като бе осъден на 30 дни административен арест за изгаряне на портрети на руски лидери по време на протест срещу повишаването на пенсионната възраст, съобщи съпругата му Анастасия, цитирана от Франс прес и ТАСС. Удалцов е бил задържан във вторник и осъден на 30 дни административен арест заради участието му в протест на 28 юли, когато десетки хиляди руснаци демонстрираха в цяла Русия по призив на Комунистическата партия срещу план за повишаване на пенсионната възраст, предава БТА. \"Той смята, че е обект на съдебен произвол и започна гладна стачка в знак на протест срещу реформата на пенсионната система и повишаването на пенсионната възраст, които са в разрез с интересите на народа. Той е убеден, че това задържане цели да му попречи да организира нови протестни прояви срещу реформата на пенсионната система, по-специално шествие и демонстрация, планирани за 2 септември\", написа Анастасия Удалцова във Фейсбук. През август 2017 г. Сергей Удалцов бе освободен след изтърпяване на присъда от 4,5 години затвор за организиране на \"масови размирици\" по време на демонстрациите от 6 юли 2012 г. преди встъпването в длъжност на Владимир Путин за трети президентски мандат. Партията на Удалцов \"Ляв фронт\" трудно се изявява като част от опозицията през последните години. Тя например подкрепи анексирането на Крим от Русия, отбелязва АФП. На 19 юли руският парламент прие на първо четене внесен от правителството законопроект за реформа на пенсионната система, в който се предвижда повишаване на пенсионната възраст на 65 години за мъжете и 63 години за жените в течение на дълъг преходен период. Срокът за внасяне на поправки в текста бе удължен от 18 август на 24 септември, отбелязва ТАСС.", "date": "2018.08.16", "title": "Руският опозиционен лидер Сергей Удалцов започна гладна стачка"}
