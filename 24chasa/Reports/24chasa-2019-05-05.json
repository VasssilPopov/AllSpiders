{"url": "https://www.24chasa.bg/novini/article/7436290", "text": "Кандидатът за президент на управляващата коалиция в Северна Македония Стево Пендаровски води с 57,64 процента от гласовете след обработка на бюлетините от 32,72 процента от избирателните секции, а кандидатката на опозицията Гордана Силянсковска-Давкова получава 38,95 от гласовете, предаде МИА. Избирателната активност на втория кръг на президентските избори до 18.30 часа е била 44,5 процента, което означава, че резултатите ще бъдат признати за валидни. Генералният секретар на управляващия СДСМ Александър Кирацовски заяви, че днешният вот е бил честен, свободен и демократичен, предаде БТА. \"Имаме необходимата избирателна активност, което доказва, че гражданите са взели отговорно решение за бъдещето си. Голям брой граждани упражниха правото си на глас по мирен и достоен начин за избирането на петия президент на страната. Северна Македония организира напълно открити, честни и демократични избори, които са характерни за една европейска, модерна и демократична страна\", заяви Кирацовски. Той каза, че кандидатът на СДСМ Стево Пендаровски води в надпреварата. \"Очакваме той да победи\", посочи генералният секретар на управляващата партия.", "date": "2019.05.05", "title": "Пендаровски води с 57,64% от гласовете в Северна Македония"}
{"url": "https://www.24chasa.bg/novini/article/7436015", "text": "Бизнесменът Ветко Арабаджиев остава в ареста, реши преди минути Специализираният съд. След решението неговите близки, сред които синът му Вълчо и дъщеря му Александра останаха безмълвни. Съдът обясни, че с оглед избягване на по-нататъшни неясноти е необходимо да се изиска от испанския съд разяснение заради това, че Ветко Арабаджиев не е екстрадиран по едно от обвиненията, а именно за данъчни престъпления и по този текст от закона той не може да бъде съден. Според спецсъда ако испанските магистрати категорично бяха отказали да го екстрадират за данъчни престъпления, те щяха да го упоменат в решението си. Според съда от събраните до момента доказателства може да се направи разумното предположение, че през 2013 година Ветко Арабаджиев е участвал в престъпна група с цел данъчни престъпления и пране на пари. В този период участниците в групата са регистрирали дружества на социално слаби и наркозависими хора, с които се целяло укриване на данъци.  Ветко и Маринела Арабаджиеви контролирали целия процес и най-вече облагодетелствалите се захарен комбинат и \"Виктория груп корпорейшън\", стана ясно от решението на съда. Работниците в захарния комбинат в Пловдив казали, че Арабаджиев е реалният собственик и подбуждал управителя на предприятието Петьо Стойков да върши престъпления. Освен това съществувала опасност Арабаджиев да извърши друго престъпление и да се укрие, още повече, че имал значителни финансови възможности. Съдът допусна, че ако е на свобода, той би манипулирал доказателствата и би влиял на свидетели. Още повече, че в един от 26-те телефона, намерени у него и съпругата му при задържането му, е имало разпределение на свидетелите като разпитани и неразпитани.  Ако Ветко Арабаджиев обжалва, делото ще се гледа пред Апелативния спецсъд на 14 май.", "date": "2019.05.05", "title": "Ветко Арабаджиев остава в ареста"}
{"url": "https://www.24chasa.bg/novini/article/7436217", "text": "Върховният съд на Испания взе днес решение, че бившият ръководител на регионалното каталунско правителство Карлес Пучдемон има право да се яви на изборите за Европейски парламент, съобщи Франс прес. Пучдемон, който избяга в Белгия след опита за отцепване на Каталуния през 2017 г., обжалва решението на избирателната комисия от 29 април да не го впише като водач на листата \"Свободни за Европа\" за евровота през май, предаде БТА. Върховният съд взе единодушно решение, че нищо не ограничава него и още двама живеещи в изгнание кандидати, Тони Комин и Клара Понсати, да се явят. Според него не трябва да им попречи и фактът, че бягат от закона. Те обаче трябва да изчакат окончателното решение на административните съдилища в Мадрид, към които Върховният съд препрати делото, тъй като се обяви за некомпетентен да вземе окончателно решение по такива жалби.", "date": "2019.05.05", "title": "Карлес Пучдемон може да се яви на евроизборите"}
{"url": "https://www.24chasa.bg/novini/article/7436239", "text": "Президентът на САЩ Доналд Тръмп е провел телефонен разговор с руския си колега Владимир Путин, в който не е изразил намерение да започне военна намеса във Венецуела. Това каза днес руският външен министър Сергей Лавров след края на преговорите си венецуелския си колега Хорхе Ареаса, предадоха ТАСС и БТА. По думите на Лавров \"в телефонния разговор с президента Путин такова намерение не е прозвучало\".", "date": "2019.05.05", "title": "Тръмп говорил с Путин, не споменал за военна намеса във Венецуела"}
{"url": "https://www.24chasa.bg/novini/article/7435992", "text": "Националният център по наркомании да бъде закрит, а функциите му да се поемат от Националния център по общественото здраве и анализи (НЦОЗА). Това предвижда проект на постановление на Министерския съвет за структурни промени в системата на здравеопазването, качен за обществено обсъждане. Дублиране на едни и същи дейности, изпълнявани от центъра по наркомании и от дирекция в Министерството на здравеопазването - с това мотивира предложението си министър Кирил Ананиев. След промени през 2001 г. центърът по наркомании започва да изпълнява функции по превенция на злоупотребата с наркотични вещества, както и за грижа и рехабилитация на лица, злоупотребяващи или зависими от наркотици. Дейностите по профилактика, диагностиката и лечението на злоупотребяващите и зависимите пък са преминали към Държавната психиатрична болница за лечение на алкохолизъм и наркомании в Суходол. Така функциите на центъра се припокривали с тези на дирекция “Промоция на здраве, профилактика на болести и зависимости” в МЗ, която обаче е разкрита доста по-късно - през 2017 г. За да се гарантира, че няма да има прекъсване на специфичните дейности на центъра след прехвърлянето му към НЦОЗА, 13 от общо 18-те му служители ще бъдат назначени на работа там. Други двама от специализирната администрация пък ще бъдат прехвърлени в Държавната психиатрична болница за лечение на наркомании, като целта е да се запази функциониращият към момента лабораторен комплекс там. Подобна идея за закриване на центъра по наркомании имаше и през 2014 г., но тогава по настояване на пациенти и неправителствени организации това не се случи. ", "date": "2019.05.05", "title": "Закриват националния център по наркомании"}
{"url": "https://www.24chasa.bg/novini/article/7436271", "text": "Поне 13 са загинали,  , предаде ТАСС. Шест души са пострадали. В самолета \"Сухой Суперджет 100\", произведен през 2018 година, са пътували от Москва за Мурманск 73-ма пътници и шест души екипаж. Пожарът вече е потушен, но напълно е унищожил опашната част на машината, предаде БТА. Източник от службите за извънредни ситуации посочи, че самолетът се е подпалил още във въздуха, а не при кацането, както беше съобщено по-рано. Преди това беше съобщено, че е възможно самолетът да е бил ударен от мълния. Самолетът излетял в 17.50 ч. московско време от Шереметиево за Мурманск, направил няколко кръга над Московска област и рязко започнал да намалява височина. Пилотът поискал аварийно кацане и около 18.40 ч. се приземил.", "date": "2019.05.05", "title": "13 загинали при пожара в пътнически самолет в Москва, 6-има са ранени (Видео, снимки)"}
{"url": "https://www.24chasa.bg/novini/article/7435946", "text": "Германска туристка беше отнесена днес от бурните вълни, разхождайки се на плажа в южния корсикански град Порто-Векио. Бурни ветрове бушуват в региона, съобщиха спасителните служби и жандармерията, цитирани от Франс прес. По първоначални данни става въпрос за инцидент. Жертвата е около 60-годишна, уточнява БТА. По обяд френската метеорологична служба съобщи за пориви на мистрала (северен вятър) с незапомнена сила за месец май, достигаща 138 км/час в Югоизточна Франция. Над 2000 домакинства нямат ток от рано сутринта в департамента Алп-дьо-От-Прованс.", "date": "2019.05.05", "title": "Бурните вълни в Корсика отнесоха германка, разхождала се на плажа"}
{"url": "https://www.24chasa.bg/novini/article/7435983", "text": "Полицията арестува мъж със съмнение, че носи пистолет на кръста. Това стана в непосредствена близост до КПП-то на ул. „Г.С.Раковски”, предаде  . Заради посещението на папа Франциск мерките за сигурност в София са изключително сериозни. Визитата на Папата започна при драконовски мерки за сигурност. Не бяха допуснати никакви сериозни инциденти около публичните прояви на папа Франциск. Целият център на столицата беше блокиран, а желаещите да видят Светия Отец минаваха през щателни проверки. Само един човек събуди подозренията на службите за сигурност.   От полицията са организирали мобилен полеви щаб. 10 души са припаднали по време на молитвата, но те веднага са били откарани в болница и им е оказана лекарска помощ, съобщиха по Спешна помощ.", "date": "2019.05.05", "title": "Арестували мъж с пистолет преди началото на Светата литургия"}
{"url": "https://www.24chasa.bg/novini/article/7436000", "text": "Президентът на САЩ Доналд Тръмп обяви днес, че митата за китайски стоки на стойност 200 милиарда долара ще бъдат увеличени от 10 май от 10 на 25 на сто, защото според него търговските преговори преговори напредват твърде бавно, предадоха световните агенции. \"За 10 месеца Китай плащаше на САЩ мита от 25 на сто за високотехнологична продукция на стойност 50 милиарда долара и 10-процентови налози за други стоки на стойност 200 милиарда долара\", допълни Тръмп, цитиран от Ройтерс и БТА. По думите му от петък тези 10 процента ще станат 25 процента. Други стоки, доставяни от Китай за САЩ на стойност 325 милиарда долара, остават без мита, но скоро ще бъдат обложени с 25 процента, уточни американският държавен глава в Туитър. \"Преговорите по търговското споразумение с Китай продължават, но напредват много бавно\", подчерта президентът на САЩ.", "date": "2019.05.05", "title": "От 10 май Тръмп вдига митата за китайските стоки на 25%"}
{"url": "https://www.24chasa.bg/novini/article/7436012", "text": "В 19 часа местно време (20 часа българско) бяха затворени избирателните секции в Северна Македония, където гражданите на страната можеха да гласуват във втория кръг на президентските избори, съобщава МИА. Общо 1 808 131 граждани имаха право да гласуват на шестите президентски избори в страната в 3480 избирателни секции в Северна Македония и 32 в чужбина. Избирателните секции бяха отворени в 7 часа сутринта, припомня БТА. Председателят на Държавната избирателна комисия Оливер Дерковски съобщи, че е постигнат необходимият праг от най-малко 40 процента избирателна активност, за да бъдат признати изборите. Той уточни, че до 18.30 часа избирателната активност е била 44,50 процента.", "date": "2019.05.05", "title": "Гласуването в Северна Македония приключи"}
{"url": "https://www.24chasa.bg/novini/article/7435924", "text": "Руският министър на външните работи Сергей Лавров призова днес Съединените щати \"да се откажат от безотговорните си планове\" за Венецуела в момент, когато Вашингтон засили тази седмица натиска върху привържениците на Каракас и посочи, че вече не може да изключи военно решение, предаде Франс прес. На среща с венецуелския първи дипломат Хорхе Ареаса в Москва Лавров призова Вашингтон да действа изключително само в рамките на международното право, предаде БТА. Ареаса от своя страна предаде благодарностите на венецуелския президент Николас Мадуро към руския държавен глава Владимир Путин за подкрепата на суверенитета на латиноамериканската страна, предаде ТАСС.", "date": "2019.05.05", "title": "Лавров призова САЩ \"да се откажат от безотговорните си планове\" за Венецуела"}
{"url": "https://www.24chasa.bg/novini/article/7435926", "text": "Русия и другите съюзници на венецуелския президент Николас Мадуро трябва да си тръгнат от Венецуела, каза днес държавният секретар на САЩ Майк Помпейо, предаде Франс прес. \"Руснаците трябва да си ходят\" и \"всички други страни, които пречат на венецуелците да възстановят демокрацията, трябва да си ходят\", заяви той в ефира на телевизия Ей Би Си, предаде БТА. Той каза, че ще разговаря по-подробно за руското присъствие в Каракас с колегата си Сергей Лавров, с когото ще се срещне след няколко дни в кулоарите на форум във Финландия. \"Целта е ясна\", каза той - \"искаме иранците, руснаците и кубинците да си тръгнат\". Израелците имат \"всяко право да се защитават\", каза Помпейо,  , предаде Асошиейтед прес. Помпейо определи насилието като \"доста сериозно\". \"Надявам се да можем да се върнем към примирието, което действаше седмици наред\", заяви той по телевизия \"Фокс нюз\". Пратеникът на ООН за Близкия изток Николай Младенов призова за прекратяване на ракетния обстрел от Газа. Той написа в Туитър, че \"достатъчно животи на палестинци и израелци са погубени, хора са ранени, къщи са повредени и разрушени\". Младенов призова за \"връщане към договореностите от последните няколко месеца, преди да е станало твърде късно\".", "date": "2019.05.05", "title": "Помпейо: Руснаците, иранците и кубинците \nтрябва да си тръгнат от Венецуела"}
{"url": "https://www.24chasa.bg/novini/article/7435931", "text": "Руски пътнически самолет, летящ за Мурманск, се запали днес при аварийно кацане на московското летище Шереметиево, предаде ТАСС. Възможно е самолетът Сухой Суперджет 100 да е бил ударен от мълния, посочи източник от службите за извънредни ситуации. Самолетът излетял около 18 ч. московско време от Шереметиево за Мурманск, направил няколко кръга над Московска област и рязко започнал да намалява височина. Пилотът поискал аварийно кацане и около 18.40 той се приземил, при което един от двигателите се запалил, предава БТА. Има един загинал и 10-има пострадали хора, посочи източникът. На място са изпратени най-малко 10 коли на Бърза помощ.", "date": "2019.05.05", "title": "Пътнически самолет се запали при аварийно кацане в Москва, има загинал и ранени (Видео)"}
{"url": "https://www.24chasa.bg/novini/article/7435940", "text": "Над 38 процента от имащите право на глас са пуснали своите бюлетини на днешния втори кръг на президентските избори в Северна Македония до 17 часа местно време /18 часа българско/, съобщи Държавната избирателна комисия /ДИК/, цитирана от ТАСС. \"До 17.00 часа, като се има предвид обработката на данните от 95,53 процента от избирателните секции, са гласували 665 985 граждани или 38,23 процента\", съобщи председателят на ДИК Оливер Дерковски, цитиран от БТА. Според съобщение на министерството на вътрешните работи не са установени нарушения на обществения ред по време на президентските избори. Ходът на гласуването се следи от 3381 местни и около 520 чуждестранни наблюдатели от 32 страни. За да бъдат признати за валидни резултатите от втория кръг, на който за президентския пост се състезават кандидатът на управляващата коалиция Стево Пендаровски и кандидатката на опозицията Гордана Силяновска-Давкова, избирателната активност трябва да бъде най-малко 40 процента.", "date": "2019.05.05", "title": "Към 17 ч. местно време избирателната активност в Северна Македония стигна 38%"}
{"url": "https://www.24chasa.bg/novini/article/7435908", "text": "Около 12 000 души са присъствали на празничната Света литургия на площад \"Княз Александър I\". Събитието е част от Апостолическото пътуване на папа Франциск в България. По време на провеждането му не са регистрирани инциденти, съобщиха от МВР. Двама граждани - мъж и жена, в явно неадекватно състояние не са допуснати до събитието, а поради отказ да изпълнят полицейско разпореждане са отведени в столично районно управление. Оказана е медицинска помощ на място общо на шестима, четирима от тях - чужди граждани. Две деца, изгубили се в множеството, са били предадени на родителите им. Утре посещението на папа Франциск продължава според предварителната програма.", "date": "2019.05.05", "title": "Без инциденти премина празничната Света литургия в центъра на София"}
{"url": "https://www.24chasa.bg/novini/article/7435892", "text": "Петдесетина демонстранти устроиха днес сцена на природно бедствие по време на срещата на Г-7 за околната среда в Мец, за да разобличат \"маскарада\" на великите сили пред нуждаещите се от спешни мерки проблеми с климата, предаде Франс прес. Близо до гарата, недалеч от полицейски контролен пункт и на стотина метра от Конгресния център, където се провежда двудневният форум, по земята налягаха преоблечени като животни мъже и жени. Облечени в бели гащеризони активисти разхвърляха пластмасови отпадъци и стари електродомакински уреди, изсипваха кофи с въглища и червена кал, предава БТА. Отстрани мъже и жени в костюми или с черни палта и маски с лицата на ръководителите от Г-7 ги наблюдаваха безучастно и развеселено вдигаха наздравици. Пластмасовите им чаши бяха пълни с имитация на банкноти.", "date": "2019.05.05", "title": "Протестиращи инсценираха природно бедствие по време на срещата на Г-7 в Мец (Видео)"}
{"url": "https://www.24chasa.bg/novini/article/7435843", "text": "Германия обмисля задължителна имунизация срещу шарка на всички деца, които посещават детска гладина или училище. Законопроектът за това бе внесен от министъра на здравеопазването Йенс Шпан тази седмица. Родителите, които не имунизират децата си срещу шарка, ще бъдат глобявани 2500 евро, а децата ще бъдат изключвани от детските градини. Това предвижда законопроектът на министерството на здравеопазването на Германия.“Искаме да предпазим всички деца от заразата и това налага тези мерки“, обясни министърът Йенс Шпан. „Затова е и необходимо децата, посещаващи учебн изаведения, да са имунизиран и ида имат документ за това“, поясни той. Документите за имунизация трябва да се набавят до 31 юли 2020 година. Децата, които не могат да бъдат имунизирани поради болест или слаба имунна система, също трябва да докажат това с документ от лекаря си. Шпан е министър от ХДС. Коалиционният партньор ГСДП също подкрепя този законопроект.", "date": "2019.05.05", "title": "Глоба 2500 евро за липса на ваксини в Германия"}
{"url": "https://www.24chasa.bg/novini/article/7435842", "text": "Израелската армия съобщи, че е убила днес командир на палестинската групировка Хамас в ивицата Газа, предадоха Ройтерс и ТАСС. Според армията Хамед Ахмед Абед Худри е бил отговорен за прехвърляне на финансови средства от Иран на въоръжени фракции в Газа, предава БТА. Очевидци заявиха, че той е бил убит при въздушен удар срещу колата му. Армията каза, че атаката е била планирана. Според палестинци това е първата подобна акция в Газа от войната през 2014 г.", "date": "2019.05.05", "title": "Убиха командир на Хамас в ивицата Газа"}
{"url": "https://www.24chasa.bg/novini/article/7435850", "text": "Лидерката на френската крайна десница Марин Льо Пен заяви днес, че протяга ръка на унгарския премиер националконсерватор Виктор Орбан и на полската консервативна управляваща партия \"Право и справедливост\" по време на предизборен митинг в Брюксел, съобщи Франс прес. Тя бе в белгийската столица, за да участва в проява, организирана от фламандската крайнодясна партия \"Влаамс беланг\", уточнява БТА. Всички партии, които искат да се присъединят към нас, \"са добре дошли, ние ще им подадем ръка\", каза Льо Пен. Тя заяви, че Орбан трябва да реши дали мястото му е \"сред членовете на Европейската народна партия, които гласуваха срещу него и гласуваха за принудително разселване на мигранти\" или \"сред движения като нашите\". По-късно днес Льо Пен бе запитана на пресконференция в Брюксел за евентуално партньорство с полската \"Право и справедливост\", на което тя отговори: \"Вратата за тях винаги е отворена за съставяне на тази голяма група, която се надяваме да сформираме в Европарламента\". Близостта на Русия с Льо Пен и Салвини предизвиква недоверие у полската управляваща партия, която е в редиците на групата на Европейските консерватори и реформисти в ЕП. Но според председателката на френската партия Национален сбор, част от групата Европа на нациите и свободата, това не е проблем. \"Ако Полша не иска по-близки отношения с Русия, никой не я задължава\", заяви тя.", "date": "2019.05.05", "title": "Марин Льо Пен протяга ръка на Орбан и на полската партия \"Право и справедливост\""}
{"url": "https://www.24chasa.bg/novini/article/7435852", "text": "Говорителката на Държавната избирателна комисия /ДИК/ на Северна Македония Люпка Гугучевска съобщи, че до 15 часа местно време /16 часа българско/ избирателната активност на втория кръг на президентските избори е била 30,34 процента, а гласуването преминава спокойно, без прекъсвания и без нередности, предаде МИА. Гугучевска уточни, че до 15 часа са гласували 527 068 души според обработени данни от 95,67 процента от избирателните секции. На първия кръг на президентските избори избирателната активност до 15 часа беше 28,89 процента, припомня БТА. За да бъдат признати за валидни резултатите от втория кръг, на който за президентския пост се състезават кандидатът на управляващата коалиция Стево Пендаровски и кандидатката на опозицията Гордана Силяновска-Давкова, избирателната активност трябва да бъде най-малко 40 процента.", "date": "2019.05.05", "title": "Към 15 ч. местно време избирателната активност в Северна Македония е 30,34%"}
{"url": "https://www.24chasa.bg/novini/article/7435866", "text": "На 66 години почина Радослав Янкулов - един от емблематичните спортни журналисти, бивш директор на Българското национално радио, запален фен на футболния \"Славия\". Радослав Янкулов е роден на 11 февруари 1953 година в София. Учи в 7-а гимназия, но в края на 10-и клас се премества в спортното училище \"Олимпийски надежди\". Завършва ВИФ и журналистика в СУ \"Св. Климент Охридски\". През 1976 г. постъпва в БНР. В края на 80-те напуска \"Хоризонт\" и за кратко е зам. главен редактор на спортната редакция в БНТ.  Оглавява частното радио \"Експрес\" през 1992 г. от самото му тръгване, а когато го напуска, става шеф на радио \"99\". След него оглавява софийския канал на пловдивското радио \"Канал Ком\". Основател е на първото спортно радио в България - радио \"Спорт\", дало пътя на редица настоящи спортни журналисти. Директор е на пресслужбата на БФС от 2001 до 2003 г. След това става шеф на спортната редакция на Би Би Ти, когато в ефира на медията за първи път в България са излъчвани мачове от английската Висша лига. Ръководител е на пресслужбата на бившата Държавна агенция за младежта и спорта (ДАМС), когато начело бе Весела Лечева (2005-2009 г.)  Генерален директор е на Българското национално радио от 23 май 2013 г. до 17 май 2016 г. От години Радослав се бореше с диабет. Намираше обаче свръхсили заради семейството си  любимите си дъщери Теодора и Александра и още по-любимите си внучета Яна и Матей. Ознаменуваше най-голямото си щастие, като превръщаше внучетата си в потомствени слависти с бебешките им снимки върху членските карти за привърженици на най-стария столичен клуб непосредствено след раждането им.  Едно е сигурно - те ще се гордеят със своя дядо!", "date": "2019.05.05", "title": "Почина Радослав Янкулов"}
{"url": "https://www.24chasa.bg/novini/article/7435794", "text": "Чужди разузнавателни служби са докладвали в ДАНС за бизнесмена Ветко Арабаджиев. Подобни справки били приложени по делото, което наброява 607 тома. Това стана ясно в Специализирания съд, където в 16 часа започна делото за определяне на мярка за неотклонение на хотелиера. Той бе екстрадиран тази нощ от Мадрид. Ветко Арабаджиев, чието име по документи е Вълчо, съпругата му Маринела, синът им, който носи името на баща си, счетоводителките Елена Караянева, Румелия Кирилова и Серафим Стефанов са обвинени за участие в престъпна група, създадена с цел данъчни престъпления и пране на 5,432 хиляди лв.  Пред съда бизнесменът демонстрира спокойствие. Той бе в черно сако, бяла риза и дънков панталон. Да го подкрепят в залата бяха дошли синът му Вълчо, който наскоро напусна ареста срещу 500 000 лв. гаранция, дъщеря му Александра и техни приятели. Повече от половин час наблюдаващият прокурор Кирил Пейчинов обясняваше в какво се изразява престъпната дейност на групата. По думите му Вълчо и Маринела управлявали огромен конгломерат от дружества, 38 на брой. Голяма част от кухи фирми, регистрирани на социално слаби. Тези хора били разпитани като свидетели и обяснили, че никога не са развивали дейност и не знаят да са сключвали сделки със захарен комбинат. Чрез многото фирми всеки момент можело да се прикриват и средства. Дружествата, чиито собственици Арабаджиеви са захарен комбинат и \"Виктория груп корпорейшън\", се облагодетелствали от данъчните измами. Част от дружествата били с така наречените \"липсващи търговци\". Те сключвали договори за дейности за захарен комбинат, които всъщност не извършвали. И така им се възстановявало ДДС. Едно от тези дружества било за изграждане на вилно селище през 2013 година, което и до момента все още не е реалност. Най-общо тези дружества извършвали фиктивни сделки за доставки. По думите на прокурора чрез свидетелски показания и документи се доказвало, че захарният комбинат и \"Виктория груп корпорейшън\" са собственост на Арабаджиеви. Също така Ветко сключил договор с офшорната фирма собственост на захарния комбинат, за стипендия на сина му Вълчо. В мобилните телефони на двамата, открити при задържането им в Кабрера де Мар, били открити схеми на всички свързани фирми в конгломерата. Пак там имало подробни обяснения кои свидетели са били вече разпитани по делото срещу семейство Арабаджиеви и кои е щяло да бъдат призовавани. Имало и информация за данъчни служители. В един от тях дори се казвало в каква зависимост е от Арабаджиеви.  Адвокатът на Ветко Илиян Василев пък настоя клиентът му да бъде незабавно освободен още в съдебната зала. Тъй като, по силата на решението на съда в Мадрид той е предаден на нашите власти само за пране на пари и участие в ОПГ, а не за данъчни престъпления. Също така според защитника му има разминаване между годините в обвинението и в европейската заповед за арест. Василев посочи, че в своята пледоария прокурорът говорел за 2013 и 2014 година, но не споменал нищо за престъпления, извършени през 2017 и 2018 година, периодът, за който всъщност се отнася европейската заповед за арест.  Самият Ветко Арабаджиев бе лаконичен и каза, че не разбира защо е в съдебната зала. \"Всичко това, което каза прокурорът, няма нищо общо с фактите\", обясни бизнесменът. Съдът ще се произнесе в 19:30 часа. ", "date": "2019.05.05", "title": "Чужди разузнавания докладвали в ДАНС за Ветко Арабаджиев (Снимки)"}
{"url": "https://www.24chasa.bg/novini/article/7435861", "text": "Кандидатът на управляващата коалиция в Северна Македония Стево Пендаровски заяви, че очаква голяма победа на днешния втори кръг на президентските избори, предаде Ройтерс. \"Очаквам голяма победа на балотажа\", заяви Пендаровски пред журналисти, след като пусна бюлетината си. \"Очаквам изборният ден да бъде спокоен и смятам, че ние - една страна, която очаква да получи дата за начало на преговори за членство в ЕС - сме способни да организираме свободни и честни избори\". Преди днешния втори кръг на президентските избори политически анализатори прогнозираха преднина за Пендаровски, който е дългогодишен висш държавен служител и учен, пред кандидатката на националистическата опозиция ВМРО-ДПМНЕ Гордана Силяновска-Давкова, предаде БТА. На свой ред Силяновска-Давкова, която е университетски преподавател, също заяви, че очаква победа. \"Очаквам голяма избирателна активност и очаквам да спечеля\", заяви тя, след като гласува. Избирателната активност е много важна за този тур на изборите, чиито резултати ще бъдат валидни само ако са гласували най-малко 40 процента от избирателите. В противен случай изборите трябва да бъдат повторени.", "date": "2019.05.05", "title": "Стево Пендаровски: Очаквам голяма победа на балотажа"}
{"url": "https://www.24chasa.bg/novini/article/7435886", "text": "Изключителна чест за мен е, че Негово светейшество Папа Франциск избра да служи Неделната света литургия в София с  , написа министър-председателят Бойко Борисов във Фейсбук. \"Това е най-масовото събитие по време на визитата му в България\", завършва съобщението на премиера Борисов.", "date": "2019.05.05", "title": "Борисов: Изключителна чест е, че папата избра да служи литургията с омофора, който му подарих"}
{"url": "https://www.24chasa.bg/novini/article/7435900", "text": "Севернокорейските държавни медии показаха днес как лидерът Ким Чен Ун наблюдава военни учения с ракетни установки с голям обсег и оръжие, което изглежда беше нова балистична ракета с малък обсег, предаде Асошиейтед прес. Това стана ден, след като Южна Корея изрази тревога, че изстрелванията представляват нарушение на междукорейско споразумение за прекратяване на всички враждебни действия, припомня БТА. Корейската централна телеграфна агенция (КЦТА) заяви, че Ким е изразил \"голямо задоволство\" от ученията вчера и е подчертал, че неговите войски по фронтовата линия трябва да проявяват \"повишена бдителност\" и да засилят боеспособността си, за да \"защитават политическия суверенитет и икономическата самодостатъчност на страната\". Печатният орган на Корейската трудова партия в. \"Нодон синмун\" публикува снимки, показващи как Ким наблюдава с бинокъл изпитанията на различни оръжейни системи, включително реактивни системи за залпов огън и оръжие, което изглежда беше ракета с малък обсег. Според анализатора Ким Дон Юб от сеулския Институт за далекоизточни изследвания изглежда, че ракетата е направена по модела на руската балистична ракетна система с малък обсег \"Искандер 9К720\". По думите му новата ракета може да е способна да носи ядрени бойни глави и да поразява цели на разстояние 500 километра, което поставя в обсег целия Корейски полуостров.", "date": "2019.05.05", "title": "Ким Чен Ун наблюдава ракетни учения и призова войските да бъдат бдителни (Снимки)"}
{"url": "https://www.24chasa.bg/novini/article/7435915", "text": "Полицията в Кипър откри тяло в езеро днес, което се смята, че е петата жертва на предполагаем сериен убиец, който нападал чуждестранни жени в продължение на почти три години без да бъде разкрит, предаде Ройтерс. Водолази са извадили тялото от езеро западно от столицата Никозия - същото място, където тяло на жена беше намерено в потънал куфар преди седмица. \"Намерено е разложено тяло. Не подлежи на идентификация и е откарано в моргата за допълните проучвания\", заяви полицейски служител. Друг официален представител каза, че това тяло също е било в куфар. Не е ясно дали тялото е на жена или на дете, отбелязва в. \"Сайпръс мейл\", цитиран от БТА. 35-годишен армейски капитан призна за общо седем убийства на жени, с които се бил свързал в сайтове за запознанства. Сред предполагаемите жертви са и две момичета - на 6 и на 8 години, които са дъщери на изчезналите. Той е в ареста от края на април. Смята се, че две от жертвите са от Филипините - майка и дъщеря. Майка и дъщеря от Румъния също са сред предполагаемите жертви на убиеца, както и една жена от Непал. Повечето от чужденките са работели като домашни помощнички на острова и са изчезнали между септември 2016 г. и август 2018 г. По-рано днес бе съобщено, че заподозреният е разследван и за изнасилване на чужденка. Случаят предизвика възмущение в страната, а властите бяха критикувани заради недостатъци в разследването на сигналите за изчезнали жени. Кипърският президент Никос Анастасиадис уволни в петък началника на полицията, а ден по-рано министърът на правосъдието подаде оставка.", "date": "2019.05.05", "title": "Откриха тялото на 5-ата жертва на серийния убиец в Кипър, не е ясно дали е жена или дете"}
{"url": "https://www.24chasa.bg/novini/article/7435920", "text": "Православното и католическо паство в България няма какво да делим. Това каза главният секретар на Светия Синод епископ Герасим в извънредното студио на  . Той обясни, че папа Франциск е помолил да остане сам в храма „Св. Александър Невски”, където се помоли пред иконата на Св. Св. Кирил и Методий. „Това беше негова молба и негово желание. Още в първото писмо, което получихме с официалното потвърждение, че папата ще пристигне у нас, той помоли в тишина, спокойно да се помоли пред олтара на Светите братя Кирил и Методий. Смятам, че изпълнихме всички желания, които имаше папа Франциск относно нашата организация и протокол”, обясни той. Епископ Герасим обясни и защо Светият Синод е отказал да се моли заедно с папа Франциск. „Наистина общуването в такова ниво – молитвено, между нашите две църкви е прекъснато много отдавна, още пред 1054 г.”, каза той.", "date": "2019.05.05", "title": "Епископ Герасим: Изпълнихме всички желания на папата относно организацията и протокола"}
{"url": "https://www.24chasa.bg/novini/article/7435917", "text": "Австрия се готви да блокира изграждането на нови енрегоблокове в словашката атомна централа \"Моховце\" и призовава словашките власти да се въздържат от разширението на електроцентралата, предаде ТАСС, като цитира австрийския канцлер Себастиан Курц. Трябва да предотвратим разширяването на АЕЦ \"Моховце\" по всякакъв начин. За това е необходима национална сплотеност. В разговор със словашкия премиер Петер Пелегрини изразих безпокойството на Австрия във връзка с безопасността и се опитах да го разубедя да правят разширение, написа в Туитър Курц. Министърката на устойчивото развитие и туризма Елизабет Кьостингер също призова за обединение на силите срещу строителството на трети и четвърти енергоблок на АЕЦ \"Моховце\", предаде БТА. Строителството на трети и четвърти енергоблок на \"Моховце\" започна през 1987 и се осъществява заедно с руската корпорация Росатом. Ще бъдат монтирани усъвършенствани реактори тип ВВЕР-440 с мощност 471 мегавата. След като бъдат пуснати в експлоатация новите реактори, електроцентралата ще осигурява 45 процента от използваната в Словакия енергия. Трети енергоблок трябва да бъде пуснат през второто тримесечие на годината. \"Моховце\" се намира на 130 километра източно от Братислава в окръг Нитра. Първи и втори енергоблок са пуснати в експлоатация съответно през 1998 и 1999 година. Те също работя с реактори тип ВВЕР-440.", "date": "2019.05.05", "title": "Курц: Австрия трябва да предотврати разширяването на АЕЦ \"Моховце\""}
{"url": "https://www.24chasa.bg/novini/article/7435820", "text": "Разработваме продуктова стратегия за развитие на балнео и СПА туризма, е казала министърът на туризма Николина Ангелкова при откриването на дискусионна кръгла маса \"Туристически район \"Родопи\" - балнеология и екотуризъм\" в с. Баните, организирана съвместно от община Баните и Министерството на туризма. Това съобщиха от пресцентъра на Министерството на туризма. Поставяме акцент и върху здравния туризъм, защото потенциалът на България в тази област е огромен, е отбелязала Ангелкова. Акцент в работата на ведомството е популяризирането на създадените 7 балнео- и СПА дестинации. Вече има дигитална карта на дестинациите, предстои да бъдат направени брошури, които да допринесат за популяризирането на дестинациите и за привличането на инвестиции. Министерството на туризма стартира изпълнение по проект ЕДЕН, с който ще бъдат избрани нови пет малко познати дестинации в областта на здравния и балнеотуризма в България, е информирала министър Ангелкова. До 30 юни 2019 г. в министерството се приемат документи за кандидатстване. През февруари стартирахме инициативата \"Естествено в България\" и обявихме 2019-а за година на вътрешния туризъм, чрез нея целим да привлечем вниманието към по-малко познати, но много атрактивни места, е казала Ангелкова. Според нея родопският регион предлага изключителни възможности за разнообразни видове туризъм-СПА, планински, еко, кулинарен и др. Пампорово е с най-висок ръст на туристите тази зима. 60 на сто от посетителите в курорта са българи, 40 на сто са чужденците. В момента подготвяме нова инициатива, която предвижда в един ден през летния сезон музеите да бъдат с вход свободен, е информирала министърът и е приканила кметовете от Родопския регион да се включат. Важно за развитието на здравния туризъм е предстоящото посещение на представители на германските здравни каси и възможностите за подписване на споразумения с тях, е заявила министър Ангелкова. Родопският регион ще бъде включен сред възможните места за лечение у нас. Има интерес към инвестиции в комплекс в Баните от Якутския регион. В последните 3 години - от 2015 година до 2018 година, ръстът на приходите от международен туризъм е 34 на сто, а увеличението при посещенията на чуждестранните туристи е 31 на сто. Имаме рекорд в броя на реализираните нощувки в местата за настаняване с 10 и повече легла, като през миналата година са близо 27 млн., е посочила министър Ангелкова. В Закона за туризма сме предвидили създаване на специален статут за националните курорти, който се отнася не само за основните морски и зимни, а и тези обявени от Министерство на здравеопазването, е казала тя. По този начин те ще станат двигател за развитие на туризма в региона и на местната икономика. Надявам се с ваша подкрепа да го реализираме до края на годината, е допълнила министърът. В Регистъра на туристическите фестивали и събития, който постоянно се надгражда, в момента са включени над 1800 фестивали и събития от цялата страна. Акцент в работата ни е и привличането на инвестиции, като министерството разработи инвестиционна карта, е казала министър Ангелкова. Тя е информирала, че предстои второ нейно издание и е призовала кметовете да дадат предложения на проекти за инвестиции. Друг вариант за инвестиции в регионалните проекти са двустранните форуми. Министър Ангелкова информирала, че съвместно с посолството на 14 май се организира среща с американски компании и инвеститори, планира се подобен форум с Германия, а вече е имало такъв с Русия. В края на този месец в Слънчев бряг ще има Международна конференция за устойчиви инвестиции в туризма. На дебата и на празника в Баните освен домакинът Милен Белчев, кмет на общината, са участвали областният управител на Смолян Недялко Славов, кметовете на Смолян Николай Мелемов, на Велинград д-р Костадин Коев, на Чепеларе Славка Чакърова и др. Кметовете са изразили признателност за подкрепата за региона към министър Ангелкова и екипа на министерството, както и за разработените СПА дестинации, които са платформа за популяризиране на този вид туризъм.", "date": "2019.05.05", "title": "Ангелкова: Разработваме стратегия за балнео и СПА туризма, потенциалът на Родопите е огромен (Снимки)"}
{"url": "https://www.24chasa.bg/novini/article/7435450", "text": "Папа Франциск пристигна в 16,20 ч с папамобила на площад \"Александър I Батенберг\", където го посрещнаха хиляди граждани. Там е изградена специална сцена за Светата литургия, която започна 15 минути по-рано от планираното - вместо в 16:45 ч. тя започна в 16:30 ч. Още щом слезе от папамобила, папа Франциск се спря при хората, които го очакваха. Така отново наруши протокола. Папа Франциск погали дечица. Спря се и при монахините евхаристинки.  \"В името на Отца и Сина, и Светия дух. Мирът да бъде с вас. Братя, преди да отслужим светите тайни, да признаем греховете си. Изповядвам... .....пред всемогъщия Бог и пред вас, братя и сестри, че много съгреших с мисли, думи, дела и опущения. Моя вина, моя вина, моя преголяма вина. Затова моля блажената Мария, всякога Дева, всички ангели и светци, и вас, братя и сестри, да се молите за мене пред Господа, нашия Бог.  Да се смили над нас всемогъщия Бог и след като ни прости греховете, да ни въведе в живот вечен.\", започна Светата литургия папа Франциск.  Папа Франциск избра да води Светата литургия с омофора, който по-рано му бе подарен от премиера Бойко Борисов. Малко преди края отците минаха с жълти и бели чадъри и дадоха причастие на хората, които са се изповядали.  По време на литургията припаднаха двама души. Медицинските екипи реагираха веднага и откараха хората до линейките, където им бе оказана първа помощ. В 17, 42 ч хилядите миряни запазиха молитвена тишина. В 18 ч папа Франциск се качи на папамобила си, под бурните овации на хората.", "date": "2019.05.05", "title": "Литургията на папа Франциск започна 15 минути по-рано (Снимки)"}
{"url": "https://www.24chasa.bg/novini/article/7435770", "text": "Корабите \"Девицата на мъглата\", които отвеждат туристите под Ниагарския водопад, ще станат електрически - с нулеви парникови емисии, съобщи Асошиейтед прес. От следващия туристически сезон корабите ще бъдат захранвани от акумулатори с висок капацитет. Те ще бъдат осигурени от швейцарската компания ABB, предава БТА. Литиево-йонните акумулатори ще се зареждат за седем минути на брега след всеки курс. Дизелови кораби ще останат в експлоатация до края на сегашния сезон. Корабите \"Девицата на мъглата\" отвеждат туристи под Ниагарския водопад от 1846 г.", "date": "2019.05.05", "title": "Туристическите корабчета под Ниагарския водопад ще станат електрически"}
{"url": "https://www.24chasa.bg/novini/article/7435783", "text": "Сред страните от Западните Балкани, които се стремят към членство в ЕС, Сърбия е водеща по отношение на демократичните институции, икономическото развитие и общата готовност за членство, но там има опасност от завой към авторитаризъм, се казва в анализ на центъра за проучвания на Европейския парламент, цитиран от Танюг и БТА. В документа е посочено, че той е подготвен като информация за евродепутатите, която да им помогне в работата, и в никакъв случай не представлява официална позиция на Европейския парламент. Авторът Мартин Ръсел оценява, че в Сърбия изборите не са напълно свободни и честни, реформата в правосъдието изостава, неправителственият сектор е подложен на нападения, а свободата на медиите е застрашена. Ръсел оценява, че протестите на опозицията, които започнаха неотдавна, ще продължат дълго. Макар че президентският пост в Сърбия има главно церемониален характер, президентът Александър Вучич, избран през 2017 г., остава доминираща фигура в страната, посочва още Ръсел. \"Завоят на Сърбия към авторитаризъм продължава и може да бъде главна пречка за интеграцията в ЕС\", се казва в анализа.", "date": "2019.05.05", "title": "ЕП: Сърбия е лидер в европейската интеграция, но има риск от авторитаризъм"}
{"url": "https://www.24chasa.bg/novini/article/7435420", "text": "В Синодната палата днес се състоя среща между Негово Светейшество Българския патриарх Неофит и Св. Синод на БПЦ-БП с папа Франциск, който е на посещение у нас. Заедно с него на срещата присъстваха кардинали и епископи от Ватикана, придружаващи го във визитата му. Това съобщиха от Българската православна църква. \"От името на Светия Синод на Българската православна църква – Българска Патриаршия приветстваме Вас и Вашите спътници с „Добре дошли”. Добре дошли в земите, носителки на наследството на светите равноапостолни Кирил и Методий, на свети княз Борис-Михаил Покръстител, на свети Климент Охридски и на много други Божии светци и угодници, благодарение на чието просветителско дело през IX-ти и X-ти век християнството се разпространи в Европа и отвъд нейните предели\", каза в обръщението си към папа Франциск патриарх Неофит. Той изтъкна още, че \"глава и кормчия на кораба на Едната, Света, Вселенска и Апостолска църква е сам Господ Иисус Христос и в днешните бурни времена наш безусловен дълг е да пазим Неговия кораб от каквито и да е пробойни, за да се спасят повече човешки души. Стараем се да опазваме Църквата, която е „без петно, или порок, или нещо подобно” (Еф. 5:27) и полагаме всички усилия да не допускаме компромиси с вярата. Радваме се всеки път, когато научаваме, че и други духовни водачи споделят сходни на нашите убеждения.\" От своя страна папа Франциск сподели в обръщението си: \"В радостта на възкръсналия Господ отправям към Вас пасхалния поздрав в тази неделя, която в Християнския изток е наричана „Томина неделя\". Съзерцаваме апостола, който слага ръка в ребрата на Господ и след като е докоснал раните Му, изповядва: „Господ мой и Бог мой!\" (Йоан. 20:28). Раните, които в хода на историята се отвориха сред нас, християните, са болезнени разкъсвания, нанесени на Тялото Христово, което е Църквата. И днес докосваме с ръка техните последствия. Но може би, ако сложим заедно ръка в тези рани и изповядаме, че Иисус възкръсна, и Го обявим за наш Господ и наш Бог, ако, признавайки нашите несъвършенства, се потопим в Неговите рани от любов, можем да намерим отново радостта от прошката и да предвкусим деня, в който с Божията помощ ще можем да отслужваме на един и същ олтар пасхалната тайна\"... \"\"Бих искал отново да благодаря за оказания ми прием и да Ви уверя, че ще нося в сърцето си спомена за тази братска среща. Христос воскресе!\", завърши словото си папа Франциск. На срещата участие взеха Техни Високопреосвещенства Плевенски митрополит Игнатий, Ловчански митрополит Гавриил, Пловдивски митрополит Николай, Западно- и Средноевропейски митрополит Антоний, Варненски и Великопреславски митрополит Йоан, Неврокопски митрополит Серафим, Русенски митрополит Наум, Старозагорски митрополит Киприан и Врачански митрополит Григорий и Мелнишки епископ Герасим, гл. секретар на Св. Синод, както и Негово Величество цар Симеон II. Срещата завърши с благопожелания и вдъхновение от Пасхалната радост. След приема в Св. Синод папа Франциск посети Патриаршеската катедрала \"Св. Александър Невски\" и се поклони пред Северния олтар на Храм-паметника, носещ името на светите братя Кирил и Методий. Папа Франциск и патриарх Неофит си размениха подаръци. България получи богато инкрустирана книга, посветена на Св. Павел. Кръст със скъпоценни камъни краси корицата на книгата. Българският патриарх подари картина на храм-паметника „Св. Александър Невски”.                                                                                                                                                                                                                                                                                                                       ", "date": "2019.05.05", "title": "Патриарх Неофит и папа Франциск си размениха дарове (Снимки)"}
{"url": "https://www.24chasa.bg/novini/article/7435439", "text": "Човекът, който призна, че е убил седем чужденки на острова, е разследван по допълнителни обвинения за изнасилване на чужденка, която е фотографирал като модел. Това съобщи следовател от кипърската полиция, цитиран от Асошиейтед прес. Ръководител на отдела за криминални разследвания каза днес в съда в Никозия, че заподозреният е изнасилил жената в своята кола в покрайнините на Никозия в началото на 2017 г., след като я качил с обещанието да й направи снимки. Извършителят заснел изнасилването с мобилния си телефон. Жертвата, 19-годишна чужда гражданка, се обадила на тогавашната съпруга на изнасилвача и й разказала какво се е случило. Съдът продължи със 7 дни задържането на заподозрения в ареста. 35-годишен армейски капитан призна за общо седем убийства на жени, с които се бил свързал в сайтове за запознанства. Сред предполагаемите жертви са и две момичета - на 6 и на 8 години, които са дъщери на изчезналите, допълни БТА.", "date": "2019.05.05", "title": "Серийният убиец в Кипър е изнасилил още една жена"}
{"url": "https://www.24chasa.bg/novini/article/7435442", "text": "Папа Франциск промени сценария и вместо първо да произнесе неделната молитва “Царица Небесна” отиде при хората, след като излезе от храма “Св. Александър Невски”. Той поздрави част от официалните лица и след това отиде първо при няколко човека в инвалидни колички. Спря се при всеки от тях. Една от тях беше Марияна Харизанова. “Казах му: “Добре дошъл!” на английски. Нямаше време за повече”, разказа след молитвата жената. След това папата се спря при децата и им даде малки подаръци. Някои дори успяха да си направят и селфита с него. По време на словото си папа Франциск произнесе на български: “Христос Воскресе”, а хората на площада отвърнаха с: “Воистина Воскресе”. Ръкопляскания пък прозвучаха, след като той каза, че се е прегърнал с българския патриарх Неофит. Множеството на площада изпрати Светия отец с викове: “Да живее папата” и “Папа Франциск”.", "date": "2019.05.05", "title": "Папа Франциск наруши протокола, говори над 20 минути с хората (Снимки)"}
{"url": "https://www.24chasa.bg/novini/article/7435462", "text": "Самолет с гръцкия президент Прокопис Павлопулос на борда кацна принудително на летището в Ираклио на остров Крит заради бурен вятър, предаде ТАСС, като се позова на гръцкия портал Нюзит. Лайнерът е летял за град Ханя на Крит, но атмосферните условия не позволили да кацне там и в резултат било взето решение да се приземи принудително в Ираклио, откъдето президентът продължил за Ханя с автомобил, предава БТА. Заради бурните ветрове днес бяха отменени полетите на две авиокомпании от Ханя за Атина и обратно. Редица авиокомпании бяха принудени да променят маршрутите на полетите и да насочат самолетите си към други летища, вместо в Ханя.", "date": "2019.05.05", "title": "Самолет с президента на Гърция на борда кацна принудително на остров Крит"}
{"url": "https://www.24chasa.bg/novini/article/7435463", "text": "Венецуелският опозиционен лидер Хуан Гуайдо, който се самопровъзгласи за временен президент на Венецуела и който беше признат като такъв от около 50 страни, включително САЩ, призна за допуснати грешки при опита да се предизвика бунт сред военните по-рано тази седмица, пише в. \"Вашингтон пост\". В екслузивно интервю за американското издание Гуайдо казва, че е очаквал Николас Мадуро да се оттегли от поста си, ако военните започнат да минават масово на негова страна, но така и не се стигнало до подобно нещо. \"Може би ние се нуждаем от повече военни, може би ние се нуждаем от повече представители на режима, които да имат желанието да ни подкрепят, да подкрепят конституцията\", казва Гуайдо, обяснявайки защо очакванията му за бунт срещу Мадуро не са се сбъднали. В интервюто Гуайдо не подкрепи едностранна американска военна интервенция в страната му. Той даде ясно да се разбере, че всяка американска военна подкрепа трябва да бъде за онези венецуелски сили, които са се обърнали срещу Мадуро. Гуайдо обаче не навлезе в подробности за това кое би било приемливо. Администрацията на Доналд Тръмп каза, че всички опции са на масата. Но тя не даде ясно да се разбере дали ще подкрепи военна интервенция срещу Мадуро. Запитан какво ще направи, ако съветникът по националната сигурност на Белия дом Джон Болтън му се обади с оферта за американска военна интервенция, Гуайдо каза, че ще отговори: \"Скъпи приятелю, посланик Джон Болтън, благодаря ви за цялата помощ за справедливата кауза тук. Благодаря ви за опцията, ще я оценим и вероятно ще я разгледаме в парламента, за да разрешим тази криза. Ако е необходимо, може би ние ще я одобрим\". Това е едно от най-силните изказвания на Гуайдо досега относно деликатния въпрос за американската военна помощ - опция, която остава широко непопулярна дори и сред противниците във Венецуела на Мадуро. Запитан дали американският държавен секретар Майк Помпейо е провалил преговорите на опозицията във Венецуела, като е споменал имена на предполагаеми конспиратори, които искали да се обърнат срещу Мадуро, включително и неговия министър на отбраната Владимир Падрино Лопес, Гуайдо каза, че Помпейо не е навредил. По-скоро неговите действия са били демонстрация на \"важна подкрепа\", допълни той. В отговор на призиви от международната общност към венецуелската опозиция да започне официални разговори с лагера на Мадуро, Гуайдо повтори, че е против разговори без предварителното условие да е оттеглянето на Мадуро. \"Да преговаряме с Мадуро не е опция. Това се случи през 2014 г., 2016 г., 2017 г. Краят на узурпацията на властта е предварително условие за всеки възможен диалог\", заяви Гуайдо. Той освен това намекна, че шефът на разузнаването на Мадуро, изчезнал във вторник, може да е минал на противниковата страна, но допълни, че няма да навлиза в подробности. На въпрос защо Мадуро не е наредил ареста на Гуайдо, той отвърна: \"Мадуро е изплашен\".", "date": "2019.05.05", "title": "Гуайдо призна за допуснати грешки в опита за пораждане на бунт сред военните"}
{"url": "https://www.24chasa.bg/novini/article/7435476", "text": "Негово светейшество папа Франциск пристигна на апостолическо пътуване в България, което ще продължи до 7 май, с папска свита, съставена от 35 души - най-висши представители на Светия престол. Сред тях са държавният секретар на Светия престол - кардинал Пиетро Паролин, както и кардиналите Леонардо Сандри и Курт Кох. Папа Франциск пристигна на летище София със самолет на \"Алиталия\". Да посрещне Светия отец на правителствения ВИП-Терминал на летището бе министър-председателят Бойко Борисов. Папата имаше срещи и с президента Румен Радев, патриарх Неофит и др.  Това е 29-ото апостолическо пътуване на папа Франциск в чужбина след избирането му за глава на Римокатолическата църква през 2013 г. Вижте визитата му дотук през обектива на световната агенция Ройтерс: ", "date": "2019.05.05", "title": "Вижте визитата на папа Франциск през обектива на Ройтерс (Снимки)"}
{"url": "https://www.24chasa.bg/novini/article/7435538", "text": "61-годишен пешеходец е бил прегазен от джип на Цариградско шосе в София. Инцидентът е станал снощи около 23:30 часа, предава  . Десет минути по-късно на мястото е пристигнала линейка. Медиците обаче установили, че мъжът е починал на място. Пешеходецът е блъснат малко след бензиностанция ОМВ, посока Горубляне. Шофьорът на автомобила е избягал веднага след инцидента. По доброто описание на автомобила обаче от МВР го заловили. Той е задържан за 24 часа.", "date": "2019.05.05", "title": "Шофьор блъсна и уби пешеходец на \"Цариградско шосе\" в София, избяга, но го хванаха"}
{"url": "https://www.24chasa.bg/novini/article/7435532", "text": "Президентът на САЩ Доналд Тръмп разкритикува компаниите - собственици на социални медии, след като фейсбук забрани редица екстремистки личности, и предупреди, че \"следи и наблюдава внимателно\", предаде Асошиейтед прес. Тръмп публикува неколкократно възраженията си през последните два дни и заяви, че ще \"следи цензурирането на американските граждани в социалните медии\". По-рано Тръмп е заявявал, че компаниите, които стоят зад социалните медии, проявяват неприязън към хора с консервативни възгледи, което компаниите отричат, пише БТА. Реакцията на президента Тръмп беше предшествана от забраната, наложена от фейсбук на някои екстремистки фигури като Луис Фарахан и Алекс Джоунс, тъй като нарушават забраната срещу \"опасни лица\". Фейсбук отстрани също крайно десни фигури като Пол Нелън, Майло Янопулос, Пол Уотсън и Лора Лумър, заедно със сайта на Джоунс \"Инфоуорс\", където често са публикувани теории на конспирацията. Последната забрана обхваща текстове във фейсбук и инстаграм и се простира и върху страници на почитатели и други свързани акаунти. В туитър Тръмп изброи редица хора, които според него са несправедливо третирани от социалните медии и изтъкна, че \"за консерваторите нещата в социалните медии стават все по-зле\". Според президента социалните медии и медиите на фалшивите новини заедно с партньора си - Демократическата партия, нямат представа какви проблеми си създават.", "date": "2019.05.05", "title": "Президентът Тръмп нападна социалните медии"}
{"url": "https://www.24chasa.bg/novini/article/7435546", "text": "Изцяло обновеното читалище „Ралю Тодоров Кехайов 1929“, в руенското село Просеник, отвори врати. Сградата на културната институция не беше ремонтирана 60 години, съобщиха от ГЕРБ. Гости на откриването бяха кандидатите за евродепутати от ГЕРБ Ивелина Василева и Асим Адемов и народните представители Димитър Бойчев, Диана Саватева, Ася Пеева и Галя Желязкова. За реконструкцията на читалището са използвани две парични дарения – от заплатите на депутатите от парламентарната група на ГЕРБ и от основателя на две здравни заведения в Бургас Семир Абумелих. „Когато помагаме, не делим общините спрямо политическа сила, която ги управлява. Всички хора трябва да живеят в по-добра среда, това е и нашата цел. За да се пазят традициите и духовността е необходима и финансова подкрепа“, каза Ивелина Василева в препълнената зала на читалището. Тя припомни, че миналата година беше реконструиран пътят от с. Просеник до Слънчев бряг, с помощта на правителството. Бяха отпуснати средства от Междуведомствената комисия по бедствия и аварии за справяне с щетите от природни бедствия. На училището, в селото, вече са отпуснати средства от Министерството на образованието за изграждане на спортна площадка. Избран е изпълнител и започва изграждането на спортните съоръжения. Осигурени са средства и за нова детска площадка, която ще замени старите уреди до читалището. „Вярваме, че няма втора ръка хора, населени места и държави. За това ще настояваме и в Европейския парламент. Бъдете активни граждани“, призова Василева. Асим Адемов сподели, че по време на предизборната кампания различни партии посещават населените места и обещават, но всички в залата виждат реално изпълнен ангажимент. „Аз съм родом от село край Гоце Делчев, там продължавам да живея. За да бъде едно село живо, будно, то трябва да има храм, училище и читалище, а вие имате всичко това. Нека в обновеното читалище кипи културен живот и да носи радост на жителите на с. Просеник“, пожела кандидатът за евродепутат. Кметът Стоян Добрев благодари на представителите на ГЕРБ за подкрепата и заедно с председателя на читалището Радостина Топчиева връчиха благодарствени писма и плакети на областния председател на ГЕРБ Димитър Бойчев и на Семир Абумелих. Първата постановка в обновената културна институция бе на самодеен състав към читалище „Самообразование 1919“ от Приморско.", "date": "2019.05.05", "title": "Село Просеник с обновено читалище и нов културен живот, с лични дарения от депутати от ГЕРБ"}
{"url": "https://www.24chasa.bg/novini/article/7435578", "text": "Кандидатът за евродепутат Андрей Ковачев ще присъства на откриване на ремонтирания паметник на загиналите в Първата световна война в сeло Волуяк. Събитието ще се проведе на 6 май 2019 г. (четвъртък) от 11.00 часа, съобщиха от пресцентъра на ГЕРБ. В 17.00 часа кандидатите за евродепутати Андрей Ковачев, Мария Габриел и Лиляна Павлова ще се срещнат с жители на Банкя. Събитието е от 17.00 часа в парк „Ротонда“ в града.", "date": "2019.05.05", "title": "Андрей Ковачев, Мария Габриел и Лиляна Павлова ще се срещнат с граждани във Волуяк и Банкя"}
{"url": "https://www.24chasa.bg/novini/article/7435533", "text": "АЕЦ \"Козлодуй\" отчита печалба за първите три месеца на годината от 127 млн. лв., при 87 млн. за същия период преди година. Това показва  финансовият отчет на дружеството. Приходите на централата са 350 млн. лв., с 51 млн. повече от първите три месеца на 2018 г., въпреки че производството е нараснало само с 0,2 на сто.   79% от тока си атомната централа продава на свободния пазар и основно на платформата за дългосрочни договори. Парите на \"Козлодуй\" са 340 млн. лв.  \"Булгартрансгаз\"  пък има 527 млн. лв. в наличност. Печалбата на газовият оператор за тримесечието е 37,45 млн. лв., при 22,9 млн. за трите месеца на 2018 г. Е \"Булгаргаз\" е на плюс със 17,13 млн. лв., при 31,97 млн. загуба за 2018 г. заради плащане на над 50 млн. лв. по делото на ЕК \"БЕХ-газ\", което в момента се обжалва, но въпреки това парите са дължими. \"Булгаргаз\" плаша 1/3 от сумата, \"Булгартрансгаз\" осигурява пък банкова гаранция. Газовата компания отчита 69,8 млн. лв. парична наличност, при малко над 2 млн. лв. преди година. Това е 3154% повече.  Електроенергийният системен оператор е с печалба 9,79 млн. лв., при 8 млн. пред 2018 г. Мини \"Марица-изток\" са на плюс със над 17 млн. лв., при 10 млн. през миналата година. На другия полюс е държавната ТЕЦ \"Марица-изток 2\", която все повече затъва заради плащане на квоти въглеродни емисии. Дълговете й вече са 1,38 млрд. лв. , като най-големите краткосрочни и дългосрочни борчове, над 1 млрд., са към свързани лица, тоест - към БЕХ.  Централата отчита оперативна загуба за трите месеца от 33,67 млн. лв., което е с 14 млн. по-малко от миналата година, но пък за емисии е платила 81,34 млн. лв., при 45 млн. за съшия период на 2018 г.  Тецът очаква увеличаване на капитала с 298 млн. евро (583 млн. лв.) чрез капитализиране на дълг. Очаква се положително становише на Европейската комисия, с което ликвидността на дружеството да бъде значително подобрена.  НЕК отчита отрицателен финансов резултат от 72,76 млн. лв., при плюс 72,8 млн. преди година, това прави влошаване от 145,58 млн. лв. Компанията обаче очаква приходи от фонд \"Сигурност на електроенергийната система\" от 123 млн. лв. и оше 27,7 млн. лв. невъзстановени разходи.  Ако това се случи, тя ще е на плюс 38 млн. лв.  ", "date": "2019.05.05", "title": "АЕЦ \"Козлодуй\" за 3 месеца с печалба 127 млн. лв. Държавният ТЕЦ с дългове над 1,38 млрд."}
{"url": "https://www.24chasa.bg/novini/article/7435583", "text": "Кандидатите за евродепутати на листата на ГЕРБ и СДС за изборите за Европейски парламент Ева Майдел и Андрей Новаков ще посетят Русенска област на 6 май 2019 г. (понеделник). Те ще бъдат придружени от Пламен Нунев – областен координатор на ГЕРБ – Русе и народен представител и неговите колеги Светлана Ангелова и Андриан Райков, съобщават от ГЕРБ. От 9.00 часа кандидатите за евродепутати ще посетят град Сливо поле /Община Сливо поле/, като ще се срещнат с кмета на Общината Валентин Атанасов и екипа му, както и с граждани на площад „Демокрация“ № 1. От 10 часа Майдел и Новаков ще присъстват на тържествена света литургия и курбан в село Ряхово /Община Сливо поле/. Събитието ще се състои в храма „Свети Георги“ в населеното място. Кандидатите за евродепутати ще присъстват на честванията по повод празника на Русе. В 11 часа те ще бъдат пред т. нар. „Часовник“ до Съдебната палата и на площад „Княз Александър Батенберг“, където ще се насладят на музикални етюди в изпълнение на ученици от НУИ „Проф. Веселин Стоянов“ – Русе. В 12 часа на площад „Княз Александър Батенберг“ двамата ще поднесат венец и цветя пред Паметника на загиналите в сръбско – българската война на площад „Княз Александър Батенберг“. В 13.30 часа започва посещението на кандидадите за евродепутати от листата на ГЕРБ и СДС в русенския автомобилен производител Sin Cars, намиращ се на бул. „Трети Март“ № 56. В 15 часа Ева Майдел и Андрей Новаков ще направят преглед на изграждащите се спортна и стрийт фитнес площадки в село Копривец /Община Бяла/. От 17 часа ще се проведе среща с жители на град Бяла.", "date": "2019.05.05", "title": "Ева Майдел и Андрей Новаков ще посетят Русенска област на 6 май"}
{"url": "https://www.24chasa.bg/novini/article/7435650", "text": "Трима станаха загиналите от жестоката катасрофа край Асеновград. В болница е починала жена на 64 г., съобщиха от полицията. Пострадали са още двама. Инцидентът стана днес около 11, 30 ч. в участък от кръгово движение в района на Комбината за цветни метали. Джип и тойота са се сблъскали челно. Шофьорът на първия автомобил е на 70 г., а на втория - на 43.", "date": "2019.05.05", "title": "Жертвите от жестоката катастрофа край Асеновград вече са три"}
{"url": "https://www.24chasa.bg/novini/article/7435662", "text": "Израелският премиер Бенямин Нетаняху нареди на израелските въоръжени сили да продължават с \"масираните удари\" срещу мишени на Хамас и Ислямски джихад в ивицата Газа в отговор на изстрелването на ракети оттам по израелска територия, предадоха световните агенции. \"Инструктирах армията да продължи с масираните удари срещу терористични елементи в ивицата Газа и наредих да бъдат подсилени, откъм танкове, артилерия и войски, силите, разположени около ивицата Газа\", каза премиерът по време на заседание на израелския министерски съвет, предава БТА. Израелската армия обяви, че е поразила 200 военни цели в Газа и че палестински бойци са изстреляли около 450 ракети и снаряда по Израел от вчера, предаде ДПА. Най-малко шестима палестинци, включително бременна жена и нейната малка дъщеря бяха убити при новата ескалация на насилие. От израелска страна има една жертва. Палестинските здравни власти казаха, че има 70 ранени палестинци, а в Израел службите за спешна помощ са оказали медицинска помощ на 83 души, някои с рани от шрапнели, други, пострадали докато бягали към убежищата, а трети в състояние на силен шок.", "date": "2019.05.05", "title": "Нетаняху нареди на израелските сили да продължават с \"масираните удари\" в Газа"}
{"url": "https://www.24chasa.bg/novini/article/7435664", "text": "Мохамед не е най-често даваното име на новородени през 2018 година в Берлин. Новината за това е фалшива и тръгна от погрешна интерпретация във в. „Билд“ на статистиката на германското „Общество за немския език“, което всяка година публикува кои са най-често даваните имена на бебета в страната. Ден, след като новината гръмна, „Билд“ се коригираха. Най-често даваните имена на новородени момчета в Берлин са Александер, Максимилиан и Паул. Момичетата пък се казват най-често Мари, Софи и Шарлот. За цяла Германия най-любимото име за новородени момченца е било Паул, следвано от Александер и Максимилиан, а сред момиченцата – Мари, Софи, Мария. Мохамед не се класира сред първите 10. Откъде тогава тръгна объркването? Мохамед е давано най-често като първо от няколко малки имена в Берлин. Тоест при бебета с няколко първи имена, Мохамед присъства по-често, отколкото Александер, например. Това се дължи не на големия брой бебета на мюсюлмани, а на ограничения списък от възможности, с които религиозните мюсюлмани разполагат при избора на име за децата си. При християните и атеистите изборът е неограничен. Според данните на „Общество за немския език“ в Германия в момента изборът при тях е от около 65000 имена, които са в обръщение. Това на практика означава, че вероятността сред 1000 бебета повече пъти да се среща Мохамед, отколкото Александер, е голяма, но това не говори нищо за броя на бебетата мюсюлмани по принцип. Това се вижда и от статистиката - от 22 177 момчета, родени в Берлн през 2018 година, само 280 са кръстени Мохамед. Това е 1,26% от мъжките имена, дадени миналата година и 0,65% от дадените имена на момчета и момичета общо. Статистиката опровергава идруг мит – че християнските жени не раждат, докато всички мюсюлмански жени са многодетни майки. Всъщност в Берлин жените през 2018 година са родили средно по 1,47 деца. Германките са родили по средно 1, 34 деца, а чужденките – по 1,86. Като чужденки са жени от цял свят и от европейската чужбина, а не само мюсюлманки. По статистически данни в Берлин 9% от населението са мюсюлмани, а в Германия в края на 2015 година процентът на мюсюлманите е бил между 5,6 и 5,9%.", "date": "2019.05.05", "title": "Александер е най-любимото име в Берлин, Паул в Германия"}
{"url": "https://www.24chasa.bg/novini/article/7435666", "text": "Доставката на военно оборудване на дадена страна е въпрос на нейно национално решение. Това е заявил генералният секретар на НАТО Йенс Столтенберг на пресконференция в Брюксел в отговор на въпрос относно закупуването от Турция на системи С-400 от Русия, съобщиха турски медии. Утре Столтенберг пристига на двудневно посещение в Турция по повод 25 години от създаването на програмата Средиземноморски диалог в рамките на алианса, в която участва и Турция. Ето защо пресконференцията на генералния секретар в навечерието на визитата се преценява като важно послание във връзка с ролята на Турция в НАТО, предава БТА. Анадолската агенция цитира Столтенберг, който казва, че \"НАТО и съюзниците, които са в период на изживяване на сериозни тестове във връзка с националната сигурност, проявяват солидарност с Турция. Турция продължава да дава важен принос в дейността на Алианса\". На въпрос във връзка със започващата утре визита в Турция Столтенберг казва: \"Турция ще бъде домакин на специален двудневен форум, в който ще участват партньорите на НАТО в Средиземноморския диалог. Средиземноморският диалог на 7-те страни, които са включени в него, укрепва общото разбирателство и сътрудничество като уникална мрежа от партньори на Северноатлантическия съюз. От тази гледна точка провеждането на форума в Турция е особено важно и аз използвам случая да благодаря за това на турската страна.\" Столтенберг каза, че по време на тази визита ще има възможност да разговаря с турския президент Реджеп Тайип Ердоган, както и с външния министър Мевлют Чавушоглу, с които ще обсъди ситуацията в региона и приноса на Турция в НАТО. \"Ние взаимно поддържаме постоянни контакти и аз съм изключително доволен. Благодарение на подкрепата, която оказва турското правителство, натовските АУАКС излитат от турската военна база в Коня за участие в международната коалиция за борба срещу ДАЕШ. Турция изпълнява важна роля и в мисията на НАТО за обучение на иракските сили и тяхното укрепване, за да бъдат в състояние да не позволят завръщането на ДАЕШ\", заяви Столтенберг. Спирайки се на ролята на Турция в региона на Западните Балкани, генералният секретар на НАТО посочва, че \"участието на Турция в мироопазващите сили в Косово, в която дава значителен принос, е гаранция за опазването на мира и сигурността в този регион\".", "date": "2019.05.05", "title": "Столтенберг: Осигуряването на военно оборудване е въпрос на национално решение"}
{"url": "https://www.24chasa.bg/novini/article/7435092", "text": "Kметът на Чипровци Пламен Петков ще подари на Папа Франциск в град Раковски пано, изтъкано от Наташа Димитрова и Йорданка Иванова. Двете килимарки са изобразили земното кълбо с българския трикольор и логото на посещението му в България с надпис „Мир на земята“ на български и латински. Втъкани са и характерни елементи от стари чипровски килими като „канатицата“, разказаха изкусните тъкачки. Те преплитат шарените нишки от 55 години. За паното е закупена багрена с естествени материали прежда. Всичко е българско, хвали се Наташа Димитрова, която е бивша медицинска сестра. С това пано, оградено с оригинална рамка от орехово дърво те отправят послание за мир и свобода, толерантност и разбирателство в целия свят. Изработено е за месец и половина в светлина и хармония на духа в жълто и бяло на вертикален стан. Акцентът е, че идва от Балканите. Поканен съм на церемонията понеже Чипровци и Раковски са побратимени градове. Те имат цял квартал потомци на чипровчани, преселили се след Чипровското въстание 1688 година , каза кметът Пламен Петков. Според него папата ще бъде посрещнат от 35000 до 50 000 гости. На фестивала на чипровския килим паното беше изложено в специална шатра, за да му се порадват жителите и гостите на града. Във Ватикана вече има дар от балканското градче. Преди 17 години тъкана икона „Света Богородица Чипровска“ е подарена при визитата на Папа Йоан Павел Втори. Тя е изработена в пост и молитва от знатната майсторка Сийка Тачева за 70 дни. Местните парламентаристи в Чипровци са взели решение да бъде изграден параклис на видния българин Петър Богдан Бакшев, роден в градчето през 1601 година, съобщи още кметът Пламен Петков. В него ще бъдат изложени костите на книжовника, написал най-старата история на България – 95 години преди Паисий Хилендарски. Петър Богдан е останал в историята като един от най-големите духовници, книжовници и дипломати на 17-ти век. Досега костите се съхраняват в историческия музей на града. Те са открити при разкопки в останките на католическата катедрала „Санкта Мария”, която се е намирала на Историческия хълм и са останали само руини. В нея Петър Богдан е служил като епископ в Софийската католическа архиепископия. Параклисът ще бъде открит тази есен, увери кметът на Чипровци Пламен Петков.", "date": "2019.05.05", "title": "Кметът на Чипровци ще дари пано на папа Франциск"}
{"url": "https://www.24chasa.bg/novini/article/7435022", "text": "Министър-председателят Бойко Борисов посрещна Негово Светейшество папа Франциск на летище София. Светият отец е у нас на апостолическо пътуване, което ще продължи до 7 май като ще посети градовете София и Раковски.  Папа Франциск пристигна на летище София със самолет на \"Алиталия\". Българският премиер приветства с добре дошъл Негово светейшество. Двамата ще проведат среща на четири очи като във фокуса й ще бъдат установените отношения и диалог между България и Светия престол и желанието те да продължат да се развиват, за да може с общи усилия да се допринася за изграждането на по-хуманен свят, в защита на слабите и уязвимите, както и за отстояването на християнските ценности и норми. Борисов благодари на главата на Римокатолическата църква, че е приел да посети нашата страна. \"Наистина аз се моля за мир\", бяха думите на Светия отец в началото на срещата. Министър-председателят Бойко Борисов ще подари златовезана икона, омофор и българско кисело мляко на Негово Светейшество папа Франциск.       ", "date": "2019.05.05", "title": "Бойко Борисов приветства папа Франциск на Летище София (Видео, снимки)"}
{"url": "https://www.24chasa.bg/novini/article/7435103", "text": "В центъра на визитите на папа Франциск в България и Северна Македония са темите за диалога, мира и миграцията, пише италианският в. \"Авенире\". По време на трите дни в България и Северна Македония програмата на папата ще е пълна с ангажименти. Предвидени са 12 изказвания (5 речи, 3 молитви, 1 приветствие, 3 проповеди), всички произнесени на италиански, припомня изданието. В апостолическите си пътувания папа Франциск е склонен да привилегирова географските и църковни периферии, да насърчава екуменическия и междурелигиозен диалог и да съгражда мир. Визитата в България и Северна Македония съдържа от всички тези съставки, плюс още два елемента, които се открояват особено в неговите проповеди и изказвания в последно време, а именно драмата на бежанците и на мигрантите и опасността, идваща от бесния национализъм, посочва изданието. В. \"Джорнале\" отбелязва, че броени дни след като папата разкритикува конфликтния национализъм, който изгражда стени, и дори води до расизъм и антисемитизъм, той посещава България и Северна Македония и ще е важно какви ще са неговите думи, изречени там в навечерието на изборите за Европейски парламент, на които ще се следи как ще се представят националистическите и популистките партии. В. \"Кориере дела сера\" припомня, че критиката срещу конфликтния национализъм от страна на папата бе отправена на 2 май пред участниците в пленарната асамблея на Папската академия за социални науки. Тогава папата каза още, че начинът, по който една страна посреща мигрантите, изразява нейната визия за човешкото достойнство, допълва Франс прес и припомня, че визитата на папата в България предвижда и посещение в център за прием на бежанци. Агенция АНСА припомня, че това е четвъртото пътуване зад граница за Франциск за годината. Папата ще окуражи по време на визитата си в България 44 000-те български католици, но неговата среща с православната църква остава съществена, посочва в. \"Фигаро\". Радио Ер Еф И припомня, че тази година папата посети Панама, Абу Даби и Мароко, а сега отива на \"среща с православните\". Пътуването се вписва в желанието на Франциск да се срещне с католическото малцинство в България, но също така и да затвърди диалога с православния свят. Визитата идва обаче в момент, в който самото православие в Европа е обхванато от голямо напрежение, свързано с украинската криза. Църквите трябва да изберат дали да останат в орбитата на Москва или да се поставят под крилото на Константинопол, допълва Ер Еф И. Сайтът \"Ватикан нюз\" пък припомня визитата преди 17 години на друг папа в България - Свети Йоан Павел Втори. \"Цяла Европа, западна, както и източна, очакват общ ангажимент от католиците и православните в защита на мира и справедливостта, на човешките права и на културата на живота\", каза преди 17 години Йоан Павел Втори на тогавашния патриарх Максим, припомня сайтът. В. \"Стампа\" съобщава, че потегляйки за България и Северна Македония, папа Франциск гледа още по на изток в Европа и не забравя драмите на Украйна, която днес е сцена на война и на вътрешни междурелигиозни разделения. Франциск реши да покани във Ватикана на 5 и 6 юли върховния архиепископ, членовете на постоянния синод и митрополитите на Украинската гръко-католическа църква, допълва изданието.", "date": "2019.05.05", "title": "Италиански и френски медии за визитата на папата в България (Снимки)"}
{"url": "https://www.24chasa.bg/novini/article/7435113", "text": "Няма проблем или напрежение между Българската православна църква (БПЦ) и Ватикана. Това коментира пред   Западно и средноевропейският митрополит Антоний. „Според каноните не може да имаме обща молитва с католическата църква, нито да участваме в каквито и да било съвместни и богослужения. Това е в самия устав на Българската православна църква..., бих искал ясно да подчертая, че Светият синод и българският патриарх оказват нужното гостоприемство на папа Франциск“, допълни още най-младият митрополит в страната. \"Ако някой мисли, че има някакво напрежение, то е инспирирано от трети лица, които нямат нищо нито с Ватикана, нито с Българската православна църква. При такава значима визита като идването на папа Франциск в България, естествено, ще се опитат някои хора да изкарат дивиденти на гърба на БПЦ и на Ватикана и да се явяват като мними посредници без никой да ги е молил за това\", каза митрополит Антоний. \"Имаше коментари, че програмата на папа Франциск била много скучна и аз се шегувам, да бяха поканили Цирк дю Солей, като искат да им е по-интересно. Ватикана строго следва определената си програма, много държат на протокола и затова веднъж решена програма, няма как да се промени в движение, не може да има генерални импровизации. Папа Франциск е известен с това, че е нетрадиционен човек и много често излиза извън рамките на програмата. Но що се касае до основни, фундаментални въпроси, касаещи общата молитва, тя няма как да бъде между православни и католици\", подчерта митрополит Антоний.", "date": "2019.05.05", "title": "Митрополит Антоний: Няма напрежение между църквата ни и Ватикана"}
{"url": "https://www.24chasa.bg/novini/article/7435120", "text": "Златовезана икона, българско кисело мляко и омофор подари премиерът Бойко Борисов на Негово Светейшество папа Франциск при посрещането му на летището. Иконата е на светите братя Кирил и Методий, чието велико дело самият папа Франциск отбеляза в специалното си видео обръщение към българския народ в навечерието на посещението му у нас. Впечатляващ украса има и омофорът - лентата, символизираща епископската власт. В превод от гръцки \"омофор\" означава покрив, покривало и е част от епископско то облекло. Има два вида - голям и малък омофор. Големият представлява дълга широка лента от бял вълнен плат, украсен с кръстове. Замята се през врата като единият край е на гърдите, а другият - на гърба. Малкия омофор пък се спуска от двете страни на гърдите и представлява широка лента с изображения на кръстове. Той е характерен за православната църква. Омофорът, който Борисов подари на папата е с извезани златни кръстове в краищата му, а в горната му част – образите на Свети Петър и Свети Павел.", "date": "2019.05.05", "title": "Борисов подари на папа Франциск икона, омофор и българско кисело мляко (На живо)"}
{"url": "https://www.24chasa.bg/novini/article/7435152", "text": "Българската православна църква е направила всичко, което Ватиканът е поискал във връзка с визитата на папата у нас. Това каза в ефира на „Събуди се” Западно- и Средноевропейският митрополит Антоний. „Папата ще има среща с българския патриарх Неофит, със Светия синод в Синодалната палата. Ще посети патриаршеската катедрала „Свети Александър Невски”. Това е желанието на Ватикана”, поясни митрополитът. Той подчерта, че „Българската православна църква винаги е готова за разговори по темите, които касаят единството във вярата”.", "date": "2019.05.05", "title": "Митрополит Антоний: Направихме всичко, което Ватиканът пожела за визитата на папата"}
{"url": "https://www.24chasa.bg/novini/article/7435023", "text": "Неслучайно след тези три дни папата ще иде в Северна Македония, заради това че поставяме мирът и разбирателството на първо място. Подаръците са ни символ. Благодарихме, че всяка година на 24 май има владика от нашия синод. Кирил и Методий те почитат много, направили са много за мира и за образоването на много народи в региона. Затова и подаръка беше икона, везана, кадифе. Един личен подарък - за първи път е чул \"българско\", когато баба му му дала купичка мляко. Това каза премиерът Бойко Борисов след срещата на четири очи с папа Франциск.  Негово Светейшество папа Франциск пристигна у нас на апостолическо пътуване, което ще продължи до 7 май като ще посети градовете София и Раковски. \"Той идва с най-важните си министри. Те ми издадоха, че зависи къде си сложи бележката. Като си говорихме за България и колко неща имаме за председателството. Видяхме, че си записа нещо и гледах къде ще го сложи\", каза Борисов. \"Това посещение е реклама пред целия свят. Такава реклама иначе струва милиони. Цял свят ще може това да го види. България стои добре на фона на конфликтите, които има в региона и това се оценява. Октомври месец се разбрахме, за 6 месеца подготвихме посещението\", каза Борисов. \"От разговорите с папата много неща човек научава. Неслучайно той даде пример \"Знаеш ли разликата между терористите и протокола - с терористите може да преговаряш\". Съобразявахме се колкото можем с протокола. Както аз не обичам да закъсняват при мен, някой да закъснява за другите срещи\", каза премиерът. „Аз съм вярващ човек, българинът е вярващ човек. Радвам се и благодаря на всички българи, за разбирането и за тази възможност, да посрещна един от символите на вярата за съвременния свят - Негово Светейшество Папа Франциск. Вярвах, че той ще приеме поканата да посети България, вярвам, че страната ни ще остави в него спомен за добри хора, толерантни и миролюбиви“, заяви министър-председателят Борисов. По думите му посещението на папа Франциск е голяма реклама за България то фактът, че за втори път папа посещава страната ни означава че демократичните процеси са необратими. Според премиера Борисов апостолическото посещение на папа Франциск е висока чест за България, вдъхновяващо послание и подкрепа за мира в региона и света.", "date": "2019.05.05", "title": "Борисов: Посещението на папата е реклама на България пред цял свят (Видео + снимки)"}
{"url": "https://www.24chasa.bg/novini/article/7435159", "text": "Облачността ще е значителна, а валежи няма да липсват Жълт код за силен вятър е обявен за 19 области в страната тази неделя. Очакват се пориви на вятъра до 90 км/ч. Облачността ще е значителна, а валежи няма да липсват. По-значителни ще бъдат количествата в следобедните часове над районите от Западна България и южните Родопи. Добрата новина е, че ще остане топло. С минимални температури между 8 и 13 градуса. Дневните ще варират в интервал от 20 до 25-26 градуса. Ако сте в столицата – температурата там ще е около 20 градуса. След обяд ще е дъждовно. А в района на центъра, където ще бъде и папата, ще е позволено да използвате чадър!", "date": "2019.05.05", "title": "Жълт код: Очаква се вятър с пориви до 90 км/ч в 19 области"}
{"url": "https://www.24chasa.bg/novini/article/7435182", "text": "За първи път чух думата \"българско\" заради киселото мляко, което като дете ми даваше баба ми. С тези думи папа Франциск прие подаръка на българския премиер Бойко Борисов. Освен официалните дарове министър-председателят поднесе на главата на римокатолическата църква и купа с кисело мляко като личен подарък. \"Виждам, че знаете моята история\", зарадва се папа Франциск. \"Ама аз от вас зная, че баба ви ви е давала кисело мляко, вие ми го разказахте\", отвърна му Борисов. Икона на светите братя Кирил и Методий, омофор със св. Петър и св. Павел и вечна роза в стъкленица бяха официалните подаръци на премиера Борисов за папа Франциск. Мирът на Балканите и направеното от България по време на европредседателството са били темите, по които са говорили Борисов и Франциск, разказа премиерът, след като изпрати папата. Посещението на папа Франциск е реклама за страната, каквато иначе би ни струвало милиони. Това е оценка, че България стои добре, коментира още Борисов след срещата си с папата.", "date": "2019.05.05", "title": "Папата: За първи път чух \"българско\" заради киселото мляко (Снимки)"}
{"url": "https://www.24chasa.bg/novini/article/7435034", "text": "Точно в 10,37 кортежът на папа Франциск пристигна пред президентството. Той бе посрещнат от президента Румен Радев. Пред почетната рота и химните на двете държави, двамата направиха обиколка по червения килим. Пред входа ги очакваха вицепрезидентът Илиана Йотова, столичният кмет Йорданка Фандъкова, председателят на парламента Цвета Караянчева, правосъдният министър Екатерина Захариева, шефа на премиерския кабинет Румяна Бъчварова, представители на дипломатически я корпус, кандидати за евродепутати, висши католически духовници. Радев и папа Франциск влязоха в президенството точно в 10,50 ч. не от официалния вход, вероятно от съображения за безопасност. От 11 часа е предвидена официалната среща на четири очи с президента Румен Радев. Оригинално, ръчно изработено разпятие с резбовани флорални мотиви, които се вплитат като детайли в централна част на българския възрожденски иконостас ще подари Радев на папа Франциск. Материалите, върху които е резбовано разпятието, са стогодишен орех, както и кестеново дърво. Изработката е характерна за художествената школа от района на град Банско в началото на 19 век.", "date": "2019.05.05", "title": "Президентът Радев се срещна с Папа Франциск (Обновена, снимки)"}
{"url": "https://www.24chasa.bg/novini/article/7435175", "text": "Израелската армия отрече днес, че бременна палестинка и нейното бебе са били убити при израелски въздушен удар по ивицата Газа, твърдейки, че двата смъртни случая са дело на радикалното палестинско движение Хамас, което е на власт в анклава, предаде Франс прес. Говорителят на израелската армия Ронен Манелис определи твърденията на властите на Газа като \"пропаганда на терористични организации в пълния си блясък\". \"Майката и дъщеричката й, за които те твърдят, че са загинали в израелска атака, бяха убити в действителност от оръжия, използвани от Хамас\", допълва говорителят, цитиран от БТА. Двама бойци на палестинското движение Ислямски джихад бяха убити днес при израелски въздушен удар по ивицата Газа, съобщи палестинската групировка, която пое отговорност за ракетния обстрел в последните дни по еврейската държава. Убитите са Махмуд Иса и Фаузи Бауди. Те са загинали при бомбардировка в централната част на Газа. Шестима палестинци и един израелец бяха убити при новата ескалация на насилие между Израел и въоръжените палестински движения в Газа. От вчера сутринта от Газа по израелска територия са били изстреляни 430 ракети, допълва ТАСС. Само през нощта те са били 180. Същевременно израелските военни са атакували през нощта 60 обекта в ивицата Газа и така общото число на целите там е достигнало 180, добавя агенцията като се позовава на изданието \"Таймс ъв Израел\".", "date": "2019.05.05", "title": "430 ракети са изстреляни от Газа по Израел общо от вчера"}
{"url": "https://www.24chasa.bg/novini/article/7435221", "text": "Охраняването на папата е голямо изпитание. Особено при сегашното посещение, понеже папа Франциск често разчупва протокола. Това каза пред  ген. Васил Василев, участвал в охраната на папа Йоан Павел II при посещението му през 2002 г. Той сподели, че тогава Йоан е имал сериозни и ненарушими граници, но сегашният Свети отец е различен. Той възнамерява да спре папамобила и да се ръкува с хората. Ген. Василев разказа, че за да се подготви за посещението през 2002 г., е ходил в Хърватия да черпи опит, където папата е бил два пъти. Той бе категоричен, че за такова посещение трябва да има изграден много сериозен и координиран щаб, който да ръководи всичко. Имидж консултантът Румяна Величкова коментира промените, които папата иска и въвежда като представител Римокатолическата църква. Папата рядко подава ръка, но го направи у нас, което е жест за желание да се разчупва протоколът. За него той трябва да е променен за новото време, в което живеем, обясни Румяна Величкова. Дори дрескодът е \"разчупен\" – мъжете вече могат да са с костюми при среща с папата, а самият Свети отец отказва да носи червена перелина и обувки, както и кръстът му е вместо златен, сребърен. А основното му мото е \"Искам бедна църква за всички бедни по света\".", "date": "2019.05.05", "title": "Ген. Васил Василев: Охраняването на папата е сериозно изпитание"}
{"url": "https://www.24chasa.bg/novini/article/7435002", "text": "Китайската медийна група (КМГ) откри в Шанхай откри своя лаборатория за прилагане на технологиите „5G+4K+AI\" и старта на документален филм „Развитието на Пудун\". В мероприятието участваха заместник-председателят на Отдела за публичност към ЦК на ККП и директор на КМГ Шън Хайсюн, председателят на партийния комитет на Шанхай и кмет Ин Юн, съобщава \" \". След учредяването си преди година, КМГ работи за реализиране на поставените от генералния секретар на ЦК на ККП Си Дзинпин цели за изграждане на силна медия с ръководна, комуникационна и влиятелна сила, стреми се към иновации и интегрирано развитие на медиите и поставя на приоритетно място стратегията за технологиите „5G+4K+AI\" и ги приложи на тазгодишната програма за Пролетния фестивал, сесиите на ОСНП и КНПКС и форума на върха за международно сътрудничество по „Един пояс, един път\", каза Шън Хайсюн. Документалният филм с висока дефиниция „Развитието на Пудун\" разказва история на шанхайския район през изминалите 30 години и показва, че отварянето му има голямо значение и играе водеща роля за разпространението на тази политика в цялата страна, добави той.", "date": "2019.05.05", "title": "КМГ откри своя лаборатория за медийни технологии „5G+4K+AI\""}
{"url": "https://www.24chasa.bg/novini/article/7435246", "text": "След кратката среща, двамата направиха изявления пред официалните лица, граждани и журналисти. Президентът Румен Радев припомни че вече 44 години Рим приема българска делегация на 24 май в знак на почит към Светите апостоли . Че българската писменост е вградена в основите на европейската и световната цивилизация. Държавният глава изброи и битката при Варна през 18 44 г, за застъпничеството на , за жестокото потушаване на априлското въстание, както и за медицинската помощ от римо-католическата църква при последвалата руско-турска освободителна война. „Ваше светейшество, вашето посещение е едно от най-значимите събития в нашата най-нова история. То е още по-ценно, защото споделяме общи грижи- за хора, подхвърлени на бедност, робство, сегрегация и терор“, обърна се към папата президентът. Той подчерта своята увереност, че общата ни загриженост е основата „ хуманно мислещите хора могат да постигнат стремежи, които ще са добри за всички. Добре дошли в България ваше светейшество“, завърши словото си президентът. „България е място за среща на множество различни цивилизации, отворена врата към Близкия Изток. България е държава, в която на различията се гледа като на източник на богатство, а не като източник на конфликт“, каза  . Той поздрави всички религиозни и етнически общности и заяви, че „ истинските лишения на религиите ни позволяват да останем вкоренени в мира“. Папата каза също, че България е изправена „пред последствията от емиграцията на повече от 2 милиона нейни съграждани. Както и от „новата зима- демогравската криза, паднала като ледена завеса“. Той сподели, че са му известни усилията на правителството България да остане спокойно и лишено от напрежение място. „ Бог да благослови България и да я направи мирна, просперираща и щастлива“, завърши папа Франциск. Мотото на апостолическото пътуване на папа Франциск в България е \"Мир на Земята\". Този призив ще отекне в целия свят и то от българската столица, която носи името на Божията Премъдрост. Това каза президентът Румен Радев в приветствието си към Светия отец, произнесено на площад \"Атанас Буров\" пред представителите на българските власти, гражданското общество и дипломатическия корпус у нас. Държавният глава приветства папа Франциск за неговото официално посещение в България. Ваше Светейшество, днес с най-топли чувства Ви посреща един открит и добросърдечен народ. Народът на една от най-старите християнски държави, приел Христовата вяра преди 12 века, каза президентът. Народ, преодолял всички предизвикателства, превратности и изпитания благодарение на своите морални и духовни добродетели, на Църквата и Кирилицата, на Вярата и Знанието - с тези думи се обърна президентът Радев към Светия отец. Нашата история е наситена с войни и страдания. Затова знаем цената на мира и знаем, че мирът е траен, само когато тържествуват хуманизмът и толерантността между различни религии, етноси и народи, защото българското общество не търпи расизъм и ксенофобия. Само на метри от тук съжителстват мирно от векове православен храм, джамия, католическа църква и синагога, каза държавният глава. Президентът Радев припомни, че в своето Великденско послание папа Франциск е призовал \"Да изграждаме мостове, а не стени\". Това е мисията на нашето време. Стени се вдигат лесно, но мостове се градят трудно. И ако в многовековните отношенията между България и Ватикана доминират добрата воля и взаимното уважение, заслугата е на майсторите на мостове, заяви държавният глава. Той каза, че в базиликата \"Санта Мария Маджоре\" през девети век папа Адриан Втори освещава българските писмена. В базиликата \"Сан Клементе\" почива Св. Константин Кирил Философ. Това са свети места за всеки българин. Вече 44 г. епископът на Рим приема българска делегация на 24 май в знак на почит към Светите равноапостоли Кирил и Методий - първоучители на славянския свят. Българската писменост е вградена в основите на европейската и световна цивилизация и е стожер на нашата идентичност, отбеляза президентът Румен Радев. Той каза, че дълбоко в нашата родова памет са съхранени спомените за Унията на цар Калоян с Римската църква, за битката при Варна през 1444 г., за застъпничеството на Римската курия за българите след жестокото потушаване на Априлското въстание през 1876 г., за медицинската помощ при последвалата Руско-турската освободителна война. Светъл е споменът от времето, когато Анджело Ронкали - папа Йоан 23-и, наричан от някои \"Българския папа\", пребивава десетилетие като Апостолически визитатор и делегат в София. Днес, когато в Европа се завръщат омразата и ксенофобията, ние си спомняме великата мисия на Светите братя Кирил и Методий - да отстоят правото на всеки народ да слави Бога на своя език. Дълбокият смисъл на техния урок е, че езиковите и културни различия не са пречка народите да живеят в мир и да изповядват общи ценности, посочи президентът Радев. Ваше Светейшество, посещението Ви в Република България е едно от най-значимите събития в нашата нова история. То е още по-силно, защото ние споделяме общи грижи и общи тревоги - грижата за опазването на мира и тревогите за съдбата на милиони човешки същества, хвърлени на произвола и обречени на преследване, унижение, бедност, робство, сегрегация и терор, заяви държавният глава. Той добави, че искреността и дълбокият емоционален заряд в нашите отношения му дават увереност, че нашата обща загриженост е основата, върху която хуманно мислещите хора могат заедно да постигнат своите общи, благородни стремежи за доброто на всички. Вашето посещение е свидетелство за обичта Ви към българския народ и вярата Ви в България за изграждането на един по-мирен, по-справедлив и по-човечен свят. Добре дошъл в България, Ваше Светейшество - с тези думи завърши посланието на президента към Светия отец.", "date": "2019.05.05", "title": "Радев: Призивът \"Мир на Земята\" ще отекне по целия свят от София"}
{"url": "https://www.24chasa.bg/novini/article/7435288", "text": "С викове “Да живее папата” и “Папа Франциск” посрещнаха Светия отец част от хората на площада пред храма “Св. Александър Невски”. Папата пристигна за срещата с българския патриарх Неофит и Светия Синод в Синодалната палата. Преди да влезе в Синодалната палата папата се обърна и помаха на хората, които викаха името му. Малко преди това китара и песни огласиха площада. Група от хора танцуваха, свириха и пяха “Христос възкръсна”. Те носят два големи плаката с надпис “Благословен е онзи който идва в името Господне. Неокатехуменалният път поздравява папа Франциск”. Възрастна жена пък припадна. Екип на “Бърза помощ” се притече на помощ и я заведе в една от линейките на площада. По данни на полицията около 3000-4000 души все още чакат да влязат на площада. В 13 ч. пред храма папа Франциск ще произнесе неделната молитва “Царица Небесна”. Още в 10,30 ч на контролно-пропускателните пунктове около храма “Св. Александър Невски” вече имаше опашки от хора. Освен затварянето на голяма част от центъра, до него не стигаше и градски транспорт. Още в 8,30 ч на площада е пристигнал Рафаил Арабаджиев, който е от Русе. “Бях един от първите. Дойдох с влака рано сутринта. Католик съм и искам да направя паралел с визитата на папа Йоан Павел II преди 17 г. Тогава бях на литургията в Пловдив, а утре вероятно ще отида и в Раковски”, разказа Арабаджиев, който е на първия ред зад загражденията. До него е Ивайло Аспарухов, който пристигнал снощи от Свищов. На площада е от 10 ч. “Не съм католик, но искам да видя папа Франциск, защото го харесвам”, обясни младият мъж. На площада има и много чужденци. Сред тях са сестри от ордена на Майка Тереза. Една от тях е от Индия и обясни, че са дошли на площада преди няколко часа. В другия край също на първа линия има група младежи от Германия и Америка. Те са на обмен в Американския университет в Благоевград. Дошли в София още в 5 ч сутринта. “Папа Франциск е емблематична фигура. Някои от нас са религиозни и за нас е важно да го видим”, разказа американката Тифани. Очаква се след малко повече от час папа Франциск да се помоли пред олтара на Светите братя Кирил и Методий в храма. След това в 13 ч папа Франциск ще произнесе на площада пред храма неделната молитва “Царица небесна”, която всяка седмица се проследява в ефир от над 100 милиона вярващи по цял свят.", "date": "2019.05.05", "title": "С викове “Да живее папата” посрещнаха Светия отец (Снимки)"}
{"url": "https://www.24chasa.bg/novini/article/7435054", "text": "Главата на Римокатолическата църква папа Франциск влезе в Синодалната палата за Негово Светейшество Българския патриарх Неофит .  На входа на Синодалната палата папа Франциск беше посрещнат от Западно и Средноевропейския митрополит Антоний. По пътя от Синодалната палата до патриаршеската катедрала \"Св. Александър Невски\", а и в самия храм, Светият отец беше придружаван от Западно- и Средноевропейския митрополит Антоний. Заедно с него беше и директорът на Дирекцията по вероизповеданията при Министерския съвет. Папа Франциск написа и свое пожелание в книгата на патриаршеската катедрала \"Св. Александър Невски\". Към 12:20 папата напусна Синодалната палата. На излизане от храма, на площада пред него, папа Франциск разговаря с вярващи, дошли да го видят, а някои от тях си направиха и снимка със Светия отец. Очаква се Папа Франциск да проведе тиха молитва пред олтара на Светите братя Кирил и Методий в катедралния храм „Свети Александър Невски“. Патриарх Неофит ще подари на папа Франциск картина на храма \"Александър Невски\".                                                                                                                                                                                                                                                                                                                        ", "date": "2019.05.05", "title": "Папа Франциск влезе за среща при патриарх Неофит (Обновена, снимки)"}
{"url": "https://www.24chasa.bg/novini/article/7429666", "text": "Малките хора в България от септември имат център за рехабилитация и социални услуги в София. В триетажната сграда обаче няма асансьор и това я прави труднодостъпна за голяма част от хората с нисък ръст, както и за тези на инвалидни колички. Затова от няколко месеца те събират пари чрез дарения за асансьор, за да може повече хора да получат помощ в центъра. “Нужни са около 60 хил. лв. за изграждането му, като вече сме събрали около 20 хил. лв. Идеята е асансьорът да бъде външен, а прозорец ще бъде преустроен във врата. И така малките хора ще могат да се качват на третия етаж”, обясни председателят на Национална организация “Малки български хора” Светослав Чернев. Всеки, който иска да дари може да го направи на банковата сметка- БАНКА ОББ - СОФИЯ, КЛОН ГАРИБАЛДИ, IBAN BG97UBBS80021014388040, BIC UBBSBGSF, титуляр НО \"Малки български хора\". Дарения се правят и на платформата \"Дари и подари усмивка\" - https://usmivka.org/help/?show=info%40lpbulgaria.org, както и на HelpKarma - www.helpkarma.com/help/lpbulgaria. Сградата е предоставена безвъзмездно от Столична община, а центърът се изгражда по ОП “Развитие на човешките ресурси”. “Искам да отбележа, че изборът бе наш, защото имаше спекулации, че общината ни е дала недостъпна сграда”, обясни Чернев. Причината е, че сградата се намира на много комуникативно място - ул. “Св. св. Кирил и Методий”, която е в историческия център и е близо до гара, автогара и метро. Междувременно тече и усилен ремонт на старата сграда, която някога е била болница. Материалите пък са предоставени от дарители. Първият етаж е напълно готов и вече приема малки хора. Там е залата за рехабилитация, където бягащи пътеки, килимчета за упражнения и др. Тук е и специална стена, на която има монтирани различни предмети- кранче за вода, брава, звънец, колан, дори цип. Тя е нужна, за да може малките хора да се упражняват на обикновени битовизми, като връзване на връзки например. “Идеята е чрез тези уреди те да раздвижат мускулите и пръстите си, а заедно с психолога да намерят начин как да се справят сами със ситуациите си, без да изпитват срам, че досега не успявали да си закопчаят колана”, обяснява Чернев. На тази стена се упражнява и 14-годишно момче, което до този момент дори не можело да ходи само до тоалетна. Следва зала със специална маса за масажи, имаме цялото оборудване, но в момента търсим рехабилитатор, каза още Чернев.  Телефон на доверието пък е в отделна стая, където социалните работници поддържат контакт с малките хора. Те могат да окажат подкрепа и консултация на всеки човек с нисък ръст в страната. Вече работят двама социални работници. Най-големият проблем пред малките хора е достъпността на средата. “Всичко започва, щом отвориш вратата на жилището си - да можеш да излезеш и да се качиш на обществения транспорт и да отидеш на работа, на преглед, до училище или до държавна институция”, обяснява Чернев. В центъра ще помагат на малките хора да си намират работа. Ще има и обучения как да се представят добре на интервю. На втория етаж пък ще има конферентна зала, където ще се прожектират образователни филми и ще се правят събеседвания с центровете в Германия и Испания. Следва библиотека, където ще има и специализирана литература за хората с увреждания. До нея е залата, където хората с нисък ръст ще се учат да използват помощни средства. Тук са и специални педали за автомобили от Швеция. и да рисуват. На третия етаж пък се изгражда кризисен център. Вече са получени и мебелите, които са дарени от различни фирми. Тук малки хора, които са социално слаби, нуждаещи се от подкрепа, без дом, ще получат възможност да останат за известен период от време, казва Чернев. В стаите ще настаняват и хора от провинцията, които идват на прегледи във ВМА. Обмисля се и покупката на специален автомобил, който да обикаля страната и да помага на място на хората. Общият брой на членовете на“Малки български хора” е около 160 души. “По наши изчисления в страната има поне още толкова хора с нисък ръст, които са вкъщи, живот и работа Малко са, но има и такива, които са устроени и в момента нямат нужда от връзка с организацията”, обяснява председателят ѝ. Друга важна цел на центъра е да изгради мрежа от контакти с институциите по региони и да подпомагат на място. Над 350 са заболяванията, които водят до състоянието на ниския ръст, но поради тяхната изключителна рядкост все още са недостатъчно добре проучени.", "date": "2019.05.05", "title": "Малките хора вече със сграда, но сега събират пари за асансьор"}
{"url": "https://www.24chasa.bg/novini/article/7434970", "text": "Самолетът от Испания с издирвания по света и у нас хотелиер Ветко Арабаджиев, който бе задържан със съпругата му Маринела по обвинения за данъчни престъпления и пране на пари и предаден от испанските власти на българските, кацна на аерогара София след полунощ, съобщи . Бизнесменът пристигна под конвой при засилени мерки за сигурност и с белезници. Часове преди пристигането му на летище София имаше увеличено полицейско присъствие. Дойде и конвой на Съдебна охрана, за да го откара до ареста. Арабаджиев ще бъде задържан за 72 часа от прокурор, а след това от обвинението ще настояват и за постоянен арест на бизнесмена пред Специализирания съд. Ветко Арабаджиев и съпругата му Маринела бяха арестувани в началото на март в градчето Кабрера де Мар край Барселона. Месеци наред те бяха издирвани с европейска заповед за арест. В София беше задържан и синът им Вълчо. Българският съд запорира тяхното имущество, а заповеди за запор бяха издадени и за 12 банкови сметки на Ветко и Маринела Арабаджиеви в различни трезори, дялове в 7 търговски дружества и имоти в няколко населени места.", "date": "2019.05.05", "title": "Ветко Арабаджиев вече е в България, откараха го в ареста (Снимки)"}
{"url": "https://www.24chasa.bg/novini/article/7434909", "text": "Негово Светейшество папа Франциск пристига на апостолическо пътуване в България в периода 5-7 май и ще посети градовете София и Раковски. За да може всички желаещи граждани и гости на столицата и на град Раковски да посетят събитията от програмата на Светия отец, е създадена координация между всички институции, имащи пряк ангажимент преди, по време и след провеждане на мероприятията в предстоящото посещение. Целта е постигане на максимална ефективност по охрана на обществения ред, организация на движението и противодействие на престъпността, пишат от правителствената служба. Гражданите и гостите на София ще могат да присъстват на 3 основни събития от програмата на папа Франциск. Контролно-пропускателните пунктове за тях ще са отворени 3 часа преди събитието. - в 13, 00 ч Светият отец ще произнесе неделната молитва „Царица небесна“ на площад „Свети Александър Невски“; - в 16,45 ч на площад „Княз Александър Първи“ папа Франциск ще отслужи света литургия. - в 18,15 ч на пл. „Независимост“ гражданите и гостите на столицата ще могат да присъстват на събитието за мир с участието на представители на различни вероизповедания в България. В Раковски жителите и гостите на града ще могат да проследят светата литургия с първо причастие, което папа Франциск ще даде на деца в църквата „Пресвето сърце Исусово“ в 11,15 ч на 6 май 2019 г. За целта пред храма са определени зони за граждани, до които достъпът също ще става през контролно-пропускателни пунктове. Те ще са отворени 3 часа преди началото на събитието. Всички желаещи да присъстват на събитията в София и Раковски ще бъдат допускани след проверка на изградените контролно-пропускателни пунктове. Няма да бъдат допускани посетители във видимо нетрезво състояние, както и такива, които носят обемисти багажи и забранени предмети – огнестрелно оръжие, пиротехнически изделия, ножове, палки, боксове, бутилки, парфюми. Може да бъдат носени чадъри. По време на провеждането на събитията от посещението на папа Франциск е възможно да възникне временно затруднение в движението. Умоляваме гражданите да следват задължителните организационни указания с цел доброто протичане на събитията. Необходимата информация за контролно-пропускателните пунктовe за гражданите ще бъде публикувана на официалния сайт за посещението на папа Франциск в България – www.popeinbulgaria.gov.bg , на сайтовете на МВР, на СДВР и на Областната дирекция на МВР в Пловдив.", "date": "2019.05.05", "title": "Къде и как ще може да видите папа Франциск (Всичко по темата)"}
{"url": "https://www.24chasa.bg/novini/article/7434994", "text": "Вчера във френският град Монтаржи бе открит паметник на първите китайските студенти в страната, пристигнали там преди сто години. На церемонията присъстваха посланик Джай Дзюн, кметът на Монтаржи Беноа Дижон и други близо 200 представители на различни организации и граждани, съобщава \" \". В речта си Джай Дзюн посочи, че първите групи китайски студенти във Франция са били пратеници на приятелството между двете страни, които са помогнали за създаването на солидна база за по-нататъшното развитие на китайско-френските отношения. В момента двустранните връзки се развиват стабилно, политическото доверие и практическото сътрудничество между Пекин и Париж в различни области непрекъснато се разширяват и постигат резултати. Стабилните китайско-френските отношения са от полза за двата народа и за света, добави посланик Джай Дзюн.", "date": "2019.05.05", "title": "Във френския град Монтаржи бе открит паметник на китайските студенти"}
{"url": "https://www.24chasa.bg/novini/article/7435018", "text": "Британската министър-председателка Тереза Мей днес призова в авторски текст във в. \"Мейл он съндей\" лидера на лейбъристите Джереми Корбин да загърбят различията си и да се договорят за Брекзит, предаде Ройтерс. \"На лидера на опозицията казвам: Нека се вслушаме в това, което избирателите ни казаха на местните избори и да оставим за момент различията си настрана. Нека се договорим\", написа Мей в неделното печатно издание, предава БТА. В. \"Съндей таймс\" съобщи, че консерваторите ще предложат нови отстъпки на лейбъристите, когато преговорите бъдат възобновени във вторник. Те ще включват временен митнически съюз с Европейския съюз, който може да продължи до парламентарните избори през юни 2022 г. \"На този етап лейбъристите могат да използват манифеста си, за да настояват за по-мек Брлекзит, ако желаят, а нов консервативен министър-председател може да настоява за по-твърд Брекзит\", заявява източник, цитиран от вестника. Лейбристите изтъкват, че постоянен митнически съюз с ЕС е условие за подкрепа на плановете на Мей за Брекзит, докато консерваторите се противопоставят на такъв съюз, защото би попречил на Великобрлитания да сключва търговскси договори с други държави. Какъвто и да е митнически съюз със сигурност ще разтревожи повечето подкрепящи Брекзит членове на Консервативната партия, посочва Ройтерс. Вестник \"Обзървър\" съобщи, че десетки депутати лейбъристи са писали до Корбин с настояване за втори референдум за Брекзит. Ревностният застъпник за Брекзит Найджъл Фараж написа в \"Съндей телеграф\", че сделка между консерватори и лейбъристи за Брекзит, включваща митнически съюз, ще бъде \"коалиция...срещу народа\".", "date": "2019.05.05", "title": "Мей призова лейбъристкия лидер Корбин да се договорят за Брекзит"}
{"url": "https://www.24chasa.bg/novini/article/7435020", "text": "Земен трус с магнитуд от 5,9 е бил регистриран вчера в района на Южнокурилск, в руската Сахалинска област, съобщи министерството на извънредните ситуации, цитирано от ТАСС. Земният трус е бил на 101 километра югоизточно от Южнокурилск и на 70 километра югозападно от село Малокурилское. Епицентърът е бил на дълбочина 50 километра, предава БТА. Няма данни за пострадали и разрушения. Не е обявена тревога за опасност от цунами.", "date": "2019.05.05", "title": "Силно земетресение в  руския Далечен изток"}
{"url": "https://www.24chasa.bg/novini/article/7435024", "text": "Турският външен министър Мевлют Чавушоглу каза днес, че израелските сили са атакували сграда в ивицата Газа, където се помещава държавната турска Анадолска агенция и заяви, че това нападение е престъпление срещу човечеството, предаде Ройтерс. По-рано днес палестински бойци изстреляха от Газа десетки ракети срещу Израел, което предизвика вълна от израелски въздушни удари, убили палестинско бебе и въоръжен палестинец, докато сблъсъците по протежение на границата продължават за втори пореден ден, предава БТА. В съобщение в Туитър говорителят на турския президент Ибрахим Калън написа, че нападението срещу офисите на Анадолската агенция е пореден пример за агресивността на еврейската държава, предаде Франс прес.", "date": "2019.05.05", "title": "Чавушоглу: Ударът по Анадолската агенция, е престъпление срещу човечеството"}
{"url": "https://www.24chasa.bg/novini/article/7435026", "text": "Изключителни мерки за сигурност на летище Фиумичино тази сутрин преди папа Франциск да тръгне към България, съобщава  , които имат екип на борда на самолета, с който е излетял. 29-тото пътуване на папата зад граница е със свита от 35 високопоставени служители на Ватикана. На борда са някои от най-важните кардинали, сред тях е главният кардинал на Ватикана. Очакваше се самолета да кацне в 10 часа българско време, но по информация на bTV това ще се случи малко по-рано. Премиерът Бойко Борисов вече го очаква там. В. \"Месаджеро\" припомя, че полетът на папата е AZ 4000 на авиокомпания Алиталия, която от 60-те години \"придружава\" папите по време на апостолическите им пътувания зад граница, предава БТА. Папата пътува със самолет Еърбъс А321-112, наименован \"Херцогски дворец Виджевано\". Очаква се той да кацне в София в 10 ч. местно време. Със същия самолет във вторник ще пътува и за Скопие, а после ще се прибере в Рим на летище Чампино в 20,30 ч. местно време. Командир на полета е Алберто Колаути с 15 000 летателни часа, шеф на екипа пилоти в Алиталия, летящи с Еърбъс, на 57 години, от Фриули, бивш пилот на хеликоптер към военноморките сили, допълва \"Месаджеро\". Очаквайте подробности.                                                                                                                                                                                                                                                                                                                       ", "date": "2019.05.05", "title": "Вижте как папа Франциск отлетя за София (Снимки)"}
{"url": "https://www.24chasa.bg/novini/article/7435036", "text": "Отряд на специалните сили на афганистанската полиция е ликвидирал един от екстремистите, които ръководят дейността на терористичната групировка \"Ислямска държава\" в северните райони на Централна Азия, предаде агенция Хама прес като се позова на министерството на вътрешните работи, съобщи ТАСС. Главатарят на ИД, известен с прозвището Муфти Узбек, е бил убит близо до селището Дахана Гори в североизточната провинция Баглан, предава БТА. В съобщението на вътрешното ведомство се посочва, че Узбек е отговарял за дейността на ИД в северните части на Афганистан, където ръководел планирането и организацията на терористични атаки. Освен това се занимавал със снабдяването и финансирането на ИД в Централна Азия. В операцията са били ликвидирани още трима бунтовници от ИД.", "date": "2019.05.05", "title": "В Афганистан е ликвидиран лидер на \"Ислямска държава\""}
{"url": "https://www.24chasa.bg/novini/article/7435038", "text": "Влиятелният брат на дългогодишния бивш президент на Алжир е бил задържан за разпит, съобщи днес източник от силите за сигурност, цитиран от Асошиейтед прес. Източникът потвърди съобщения на алжирски медии, че Саид Бутефлика е бил задържан заедно с двама генерали, които са бивши началници на силите за сигурност. Саид Бутефлика е най-малкият брат на доскорошния държавен глава Абделазиз Бутефлика, който подаде оставка под натиска на протестиращите и военните след 20-годишно управление. Той беше висш съветник в президентството в продължение на повече от 10 години и де факто управляваше откакто през 2013 г. президентът получи удар, който го прикова в инвалидна количка, посочва Ройтерс. Задържаните генерали са Башир Атман Тартаг и Мохамед Медиен Енахар, съобщи телевизионен канал, предава БТА. Арестът на Саид Бутефлика е върхова точка в разрушаването на системата на Бутефлика, заяви високопоставен политически източник. Началникът на генералния щаб на алжирската армия генерал Ахмед Гаед Салах обеща да отърве страната от корумпирани политици, олигарси и висши военни, за да се възстанови доверието на народа. Миналия месец Салах обвини бивш шеф на разузнаването, че се опитва да подкопае прехода, визирайки Медиен, наричан \"алжирския Бог\", защото според мнозина той е истинският управляващ в Алжир. През 2015 г. президентът Бутефлика уволни Медиен в опит да отслаби влиянието на разузнаването, но той все още се смята за един от най-могъщите хора в северноафриканската държава, посочва Ройтерс.", "date": "2019.05.05", "title": "Задържаха брата на бившия президент\nБутефлика в Алжир"}
{"url": "https://www.24chasa.bg/novini/article/7435040", "text": "Започна гласуването на втория тур на президентските избори в Северна Македония. Изборните секции бяха отворени в 7 ч. местно време, предаде ТАСС. Гласува се в 3480 избирателни участъка. Право на глас имат 1,8 милиона души. Гласуването приключва в 19 ч. местно време. Очаква се предварителите резултати от вота да станат известни около полунощ, а официалните ще бъдат обявени на следващия ден, предава БТА. На първия кръг на изборите кандидатът на управляващата коалиция Стево Пендаровски и кандидатката на ВМРО-ДПМНЕ Гордана Силяновска-Давкова - първата жена, която се бори за президентския пост - получиха по около 41 процента от гласовете. Така че много неща зависят от това как и дали етническите албанци, които съставляват около една четвърт от 2,1 милионното население на страната, ще гласуват.", "date": "2019.05.05", "title": "Започна гласуването на втория тур на президентските избори в Северна Македония"}
{"url": "https://www.24chasa.bg/novini/article/7435047", "text": "Снощи в 23.55 часа с полет от Мадрид бе осъществено предаването на обявения за международно издирване 63-годишен български гражданин. Той бе обявен за международно издирване в Шенгенската информационна система от 31.08.2018 г., въз основа на Европейска заповед за арест, издадена от Специализираната прокуратура, за участие в организирана престъпна група, укриване на данъци в особено големи размери, данъчни престъпления и изпиране на имущество придобито от престъпна дейност. Това съобщиха от МВР.  След осъществена комуникация между бюрата „СИРЕНЕ“ на България и Испания, българският гражданин и съпругата му бяха задържани от испанската полиция в Барселона на 07.03.2019 г. Предаването на 63-годишния мъж на българските власти бе осъществено след решение на втори съд в Испания, който уважи искането на Специализираната прокуратура за екстрадиция.", "date": "2019.05.05", "title": "Вижте как върнаха Ветко Арабаджиев в България (Видео)"}
{"url": "https://www.24chasa.bg/novini/article/7434997", "text": "Екип от китайски, британски и германски учени е установил, че отслабването на температурната сезонност, започваща от северните средни и високи географски ширини от края на 19 век, може да се дължи на човешки влияния, съобщава \" \". Изследователите са комбинирали данни от наблюдения и симулации на климатични модели за да открият какво е било влиянието на човека върху температурните промени от 1860 до 2000 година. Те са проучили промените в магнитуда на годишните температурни цикли като летните и зимните температурни разлики в четири региона, включително Цинхай-тибетското плато, Европа, Северна Америка и Североизточна Азия. Резултатите са показвали, че повишената концентрация на парникови газове допринася главно за намаляване на температурната разлика между лятото и зимата над северните високи географски ширини. В допълнение, аерозолите, направени от хората, са били основни участници в северните средни ширини, според статията, публикувана в списанието на Nature Sustainability. В нея се посочва също, че намаляването на емисиите на парниковите газове и замърсяването на въздуха може да облекчи отслабването на температурната сезонност и потенциалните последици за околната среда.", "date": "2019.05.05", "title": "Климатичните промени в резултат на човешка дейност може би са започнали през 19-ти век"}
{"url": "https://www.24chasa.bg/novini/article/7435064", "text": "При експлозия и пожар, избухнали снощи в химическо предприятие в американския щат Илинойс, на 80 километра северно от Чикаго най-вероятно са загинали трима души, съобщиха днес властите, след като беше открито тялото на една жертва, а търсенето на двама изчезнали продължава, предаде Асошиейтед прес. Спасителите прекратиха работа поради опасения, че сградата може да рухне, а началникът на противопожарната служба Стивън Лензи каза, че няма да продължат търсенето докато останалата част от завода не бъде съборена, предава БТА. Началник Лензи посочи, че няма вероятност двамата изчезнали да са оцелели. Експлозията е повредила пет околни сгради в Уокигън. На място работят 100 огнеборци.", "date": "2019.05.05", "title": "Откриха загинал в химическото предприятие в Илинойс след взрива"}
{"url": "https://www.24chasa.bg/novini/article/7435070", "text": "Децата в Япония са намалели за 38-ма поредна година и броят им е рекордно малък, съобщи вчера правителството, цитирано от Асошиейтед прес. Броят на децата на възраст под 15 години е 15,22 милиона към 1 април или с 180 000 по-малко, отколкото миналата година, уточни статистическата служба на страната. Това е най-малкият брой деца от 1950 година, откогато службата разполага с данни за сравнение. Раждаемостта в Япония остава ниска на фона на липсата на подкрепа за работещите жени, които продължават да се сблъскват с товара на домашните задължения и други традиционни роли, както и с прекалено многото работни часове и високите разходи за образование, предава БТА. Децата представляват едва 12,1 процента от населението на страната и така Япония е най-ниско в класацията на страните с население над 40 милиона души, като пред нея е Южна Корея с дял на децата 12,9 процента, както Италия и Германия - 13,4 процента според статистическите данни. За 2017 година японките средно са раждали по 1,43 деца за целия си живот. В САЩ и Великобритания жените са дали живот средно на 1,8 деца. Според най-новата правителствена статистика броят на ражданията през 2018 година е спаднал до 921 000, което е най-ниското равнище, откакто Япония води такава статистика от 1899 година. Населението на Япония е спаднало с рекордните 448 000 души до 126 милиона. До 2050 година се очаква населението на страната да спадне под 100 милиона, ако няма голям приток на мигранти. Япония миналия месец разреши на повече чужденци да работят в страната, за да се справи с недостига на работна ръка. ", "date": "2019.05.05", "title": "За 38-ма поредна година децата в Япония\nнамаляват"}
{"url": "https://www.24chasa.bg/novini/article/7435072", "text": "Венецуелски военен хеликоптер се е разбил вчера сутринта близо до столицата Каракас и седемте души на борда му са загинали, съобщи министерството на отбраната, цитирано от Ройтерс. Хеликоптерът е пътувал от Каракас за щата Кохедес, предава БТА. Президентът на Венецуела Николас Мадуро беше вчера в Кохедес, за да наблюдава военни учения. В изказвания по телевизията той каза, че ученията демонстрират готовността на венецуелските военни срещу заплахата от САЩ. Мадуро обвинява американското правителство, че се опитва да подбужда преврат срещу него като подкрепя опозиционния лидер Хуан Гуайдо.", "date": "2019.05.05", "title": "Военен хеликоптер се разби във Венецуела, жертвите са седем"}
{"url": "https://www.24chasa.bg/novini/article/7435006", "text": "Пазарът на смартфони в Китай се сви с три процента до около 88 милиона бройки през първото тримесечие на тази година, показват последните данни за сектора. „Хуауей\" (Huawei) е увеличила пазарния си дял до рекордните 34%, което е ръст от над от 10% в сравнение със същия период на миналата година. Това превръща компанията в единствената от Топ 5, която отчита ръст, според глобалната анализаторска компания Canalys. „Хуауей\", включително Honor, е доставила малко под 30 милиона смартфона, следвана от „Оппо\" (Oppo), „Виво\" (Vivo), „Сяоми\" (Xiaomi) и „Епъл\" (Apple), съобщава \" \". Миналият четвъртък „Сяоми\" обяви, че доставките на смартфони през първото тримесечие са били над 27,5 милиона. Данни от друга фирма за пазарни проучвания – IDC, показват, че през 2018 г. китайските доставки на смартфони са намалели с над 10% на годишна база. „Спадът в Китай намаля, което предполага известно облекчение след лоша година\", коментира анализаторът от Canalys Моу Дзя, добавяйки, че големите доставчици се подготвят да заработят на пълна скорост, пускайки нови продукти и правейки повече разходи за реклама, които да им помогнат да укрепят и разширят пазарните си дялове.", "date": "2019.05.05", "title": "Пазарът на смартфони в Китай продължи да се свива през първото тримесечие"}
{"url": "https://www.24chasa.bg/novini/article/7435074", "text": "Върховният съд на Малави осъди на смърт мъж, признат за виновен в убийството на албинос през 2017 г., безпрецедентна присъда в югоизточната африканска държава, където албиносите са обект на насилие, предаде Франс прес. \"Беше изрично казано, че понякога смъртното наказание ще е неизбежно, предвид обстоятелства, и трябва да бъде прилагано в тези случаи\", заяви в петък съдия Маклийн Камвамбе в Тиоло - южен район на Малави, където е било извършено убийството, предава БТА. 19-годишният албинос Мфацо Пенсуло е станал жертва на 28-годишния през 2017 г. Уилард Микаеле. Той искал да убие албинос, за да забогатее бързо, както му обещал билкар, каза съдията. Смъртното наказание не се прилага в Малави от 1994 г. и се заменя с доживотна присъда. Тази най-тежка присъда показва, че властите си дават сметка за \"ужасната престъпна лудост\", чиито жертви са албиносите в Малави, каза вчера за АФП експертът на ООН по албинизма Икпонвоса Еро, който е противник на смъртното наказание. Всяка година десетки албиноси са преследвани, убивани и разчленявани, за да се използват крайниците им в ритуали за благоденствие и късмет. Албиносите страдат от липса на пигментация на кожата, в косата и очите. Сдружението на албиносите в Малави съобщава за 148 случая на насилие от 2014 г. насам, 21 от които са убийства. По-малко от една трета от тях са били разследвани, като 90 на сто от тях са завършили с оправдателна присъда. Поставен под натиск, президентът на Малави Питър Мутарика назначи през март анкетна комисия, която да разследва неотдавнашната вълна от смъртоносни нападения срещу албиноси.", "date": "2019.05.05", "title": "Безпрецедентна смъртна присъда за убиец на албинос в Малави"}
{"url": "https://www.24chasa.bg/novini/article/7435084", "text": "Д-р Кирил Карталов е един от най-добрите познавачи на папската дипломация в България. Той застана пред камерата на  , за да ни обясни какъв знак е посещението на папа Франциск у нас. \"Това посещение е признание към българския народ, признание към българската история и християнските корени на Европа. Това посещение е знаково, историческо и за културата\". Д-р Карталов обясни, че чрез призива \"Мир на Земята\" папа Франциск иска да вдъхне послание за един по-добър, по-различен и по-смирен свят.  Той допълни, че делото на папа Франциск е продължение на делото на папа Бенедикт. \"Цялата тази реформа, която се прави в църквата, и извън нея, е започнала от Бенедикт XVI\", каза още д-р Карталов.", "date": "2019.05.05", "title": "Експерт: Посещението на папа Франциск е признание към българския народ"}
{"url": "https://www.24chasa.bg/novini/article/7435062", "text": "Самолетът на папа Франциск кацна в София малко преди 10 часа. От кадри на борда се вижда, че папата се ръкъва с всички в самолета. Някои от присъстващите му подариха подаръци. Папа Франциск потегли от римското летище Фиумичино за София за първия етап от 29-ата му апостолическа задгранична обиколка. Oчаква се вратите на самолета да се отворят точно в 10.  Премиерът Бойко Борисов очаква папа Франциск, за да го посрещне.                                                                                                                                                                                                                                                                                                                       ", "date": "2019.05.05", "title": "Самолетът на папа Франциск кацна в София, вижте кадри от борда"}
{"url": "https://www.24chasa.bg/novini/article/7435082", "text": "Един човек е загинал, а 16 души са ранени при катастрофи през изминалото денонощие, съобщава пресцентърът на МВР. В страната са станали 12 пътни инцидента. В София са регистрирани 17 леки и три тежки произшествия. Загинал е един човек, двама са ранените.                                                                                                                                                                                                                                                                                                                       ", "date": "2019.05.05", "title": "1 загинал и 16 ранени при катастрофи за денонощие"}
{"url": "https://www.24chasa.bg/novini/article/7435048", "text": "Когато дойдоха от екипа от Ватикана, който отговаряше за организацията на визитата на папата, казаха: Ние идваме тук, защото има едно листче, което вашият премиер е дал на папата, не знаем какво пише на него, но ни бе казано да работим за тази визита, разказа по Би Ти Ви Румяна Бъчварова, началник на кабинета на премиера Бойко Борисов, която е главен координатор на визитата на папа Франциск у нас. \"Мисля, че освен тях двамата никой не знае какво пише на листчето\". Борисов бе приет на аудиенция при папа Франциск за 24 май миналата година и тогава лично го покани да посети България. Самият Бойко Борисов в петък разказа по \"Панорама\" на БНТ, че преди аудиенцията при папата миналата година са му казали, че папата си пише на листче, важно е къде да ще сложи, ако е в джоба, може ангажиментът да се осъществи. \"Знам и по мен - когато нещо е важно, си го записвам и слагам в джоба - каза Борисов. Три пъти му казвах - Ваше Светейшество, да го сложим това листче в джоба. На третия път го сложи в джоба.\" Визитата на папата е оценка за ролята на България в региона на Балканите, каза Румяна Бъчварова. Според нея посланието, което Борисов ще предаде на папата по време на предстоящата им среща е благодарност за тази визита и изразяване на удовлетворение от това, че очевидно споделяме едни и същи ценности и цели - както мирът на земята, така и в региона.", "date": "2019.05.05", "title": "Листчето, което папата сложи в джоба си след среща с Борисов преди година"}
{"url": "https://www.24chasa.bg/novini/article/7435303", "text": "Българските политици да работят, за да осигурят възможности за живот в родината им на младите българи, които да не бъдат принудени да емигрират. И в същото време да останат отворени към бягащите от войни и бедност. Това послание отправи папа Франциск към българските политици по време на срещата си с тях и дипломатическия корпус на пл. „Атанас Буров“ в София. „Нека тази земя, заключена между величествения Дунав и Черно море, остане благословена и отворена за културния и търговски обмен. Интегрирана в ЕС и отворена към Русия и Турция. И да осигури бъдеще за своите деца“, завърши словото си папа Франциск. 2 млн. млади българи напуснаха родината си в търсене на по-добър живот, припомни главата на римокатолическата църква в словото си. „Страната ви трябва да се справи с нова зима, тази на демографската криза. Намаляващата раждаемост е нова ледена завеса, която се спуска над нас и показва, че липсва вяра в бъдещето. Тя оставя обезлюдени села и градове“, каза папа Франциск пред политиците. „В същото време на границите се трупат хора, които бягат от войни и бедност. Наясно съм с усилията, които полагате, за да не напускат младите хора държавата. Окуражавам ви да продължите“, заяви той като се обърна към президента Румен Радев. „Останете обаче с отворени очи, сърца и протегната ръка към чукащите на портите ви“, призова папата. Франциск припомни, че идването му в България е по стъпките на папа Йоан-Павел II и папа Ронкали. Той отдели специално внимание в словото си на мисията на Кирил и Методий. \"Днес, когато омразата и ксенофобията се завръщат в Европа, ние си спомняме за великата мисия на Светите равноапостоли Кирил и Методий - да отстоят правото на всеки народ да слави Бога на своя език. Дълбокият смисъл на техния урок е, че езиковите и културни различия не са пречка народите да живеят в мир и да изповядват общи ценности. Ваше Светейшество, Вашето посещение в Република България е едно от най-значимите събития в нашата нова история, защото споделяме общи грижи и тревоги - грижата за опазването на мира и тревогите за съдбата на милиони човешки същества, захвърлени на произвол и обречени на преследване, унижение, бедност, робство, сегрегация и терор\", каза в приветствието си към папата пък Румен Радев.  Мотото на Вашето Апостолическо пътуване е „Мир на Земята“. Този призивще отекне в целия свят и то от българската столица, която носи името на Божията Премъдрост. Нашата история е наситена с войни и страдания.Затова знаем цената на мира и знаем, че този мир е траен, само когато тържествуват хуманизмът и толерантността между различни религии,етноси и народи, защото българското общество не търпи расизъм и ксенофобия. Само на метри оттук съжителстват мирно от вековеправославен храм, джамия, католическа църква и синагога.Във Вашето Великденско послание призовахте „да изграждаме мостове, а не стени”, каза още Радев. И обясни, че това е мисията на нашето време, защото стени се издигат лесно,но мостове се градят трудно. И ако в многовековните отношенията между България и Ватикана доминират добрата воля и взаимното уважение,заслугата е на „майсторите на мостове“, подчерта президентът. Дълбоко в нашата родова памет са съхранени спомените за унията на цар Калоян с Римската църква, за битката при Варна през 1444 г., за застъпничеството на Римската курия за българите след жестокото потушаване на Априлското въстание през 1876 г., за медицинската помощ при последвалата Руско-турската освободителна война. Светъл е споменът от времената, когато Анджело Ронкали - папа Йоан ХХІІІ, наричан от някои„Българския папа“, пребивава десетилетие като Апостолически визитатор и делегат в София, каза още в словото си Радев. Трескавата подготовка за посрещането на папа Франциск пред президентството започна още 7 часа, а чистачките почистваха площад \"Ал. Буров\" за високата визита. Център е блокиран от жандармерия и полиция. След 8 пък военните започнаха да разпъват червения килим и усърдно изглаждаха и почистваха всяка гънка.  Малко след 9 започнаха да пристигат и официалните гости и дипломати, които чуха на живо речта на президента Румен Радев и папа Франциск. Сред първите гости бяха  омбудсманът Мая Манолова и соцлидерката Корнелия Нинова, които въпреки обтегнатите отношения, демонстрираха приятелски чувства и си поговориха дълго докато чакаха. На първият ред сред официалните гости бе Десислава Радева, която бе облечена в черен костюм. Шефката на парламентарната група на ГЕРБ Даниела Дариткова също зае своето място, като депутатите бяха представени и от Нигяр Джафер, Явор Нотев, Вежди Рашидов и др. Сред официалните лица бяха и бившият премиер Пламен Орешарски, които говори с посланика ни в Лондон Марин Райков. Бившият служебен премиер Георги Близнашки също бе сред гостите. Малко по-късно пристигна и Симеон Сакскобургготски. Сред официалните лица бяха и главния мюфтия Мустафа Хаджи, шефът на представителство на ЕК у нас Огнян Златев, шефа на БЧК Христо Григоров, кандидатът за евродепутат Александър Йорданов. Точно в очно в 10,37 кортежът на папа Франциск пристигна пред президентството. Той бе посрещнат от президента Румен Радев. Почетната гвардейска рота изъпълни химните на двете държави. А папа Франциск и Румен Радев направиха обиколка на червения килим. Пред входа ги очакваха шефката на парламента Цвета Караянчева, вицепрезидентът Илиана Йотова, столичният кмет Йорданка Фандъкова, вицепремиерът  Екатерина Захариева, шефката на кабинета на премиера Румяна Бъчварова. Сред официалните гости, които посрещнаха папата бе и митрополит Антоний, който сърдечно се поздрави с папа Франциск. Всички дами бяха в черно, както изисква протоколът на Ватикана, като само Захариева заложи на панталон, а под сакото си носеше тъмно лилава блуза. Нивото на делегацията е още по-високо от обичайното за такива посещения и в нея са: държавният секретар на Светия престол кардинал Пиетро Паролин, кардинал Леонардо Сандри, префект на Конгрегацията за източните църкви, който отговаря за Католическа църква в България и неведнъж е посещавал страната ни, кардинал Курт Кох, председател на Папския съвет за насърчаване на единението между християните, архиепископ Едгар Пеня Пара, заместник-държавен секретар - с ранг вицепремиер, архиепископ Пол Ричард Галахър, секретар за отношенията с държавите - с ранг министър на външните работи, монсиньор Гуидо Марини, главен церемониал майстор на Папските литургични чествания, координаторът на папските пътувания монсиньор Маурицио Руеда и др. Радев и папа Франциск влязоха в президентството точно в 10,50 ч., но не от  официалния, а от страничния вход. От 11 часа започна и  официалната среща на четири очи. Двамата излязоха на специалната сцена при дипломати и официални гости в 11, 15 ч.", "date": "2019.05.05", "title": "Папата към политиците: Осигурете бъдеще на децата и не се затваряйте за бежанците (Обзор)"}
{"url": "https://www.24chasa.bg/novini/article/7435304", "text": "Стопаните на кучета и котки трябва да избягват да ги целуват, тъй като чрез слюнката могат да се заразят с опасни, устойчиви на антибиотици бактерии, пише в. \"Дейли мейл\". Тези микроорганизми стават резистентни, когато на хора или животни се дават неправилни дози антибиотици. А ветеринарите все по-често предписват този вид лекарства на домашните ни любимци. Ако в куче или котка се развие супербактерия, тя лесно може да се предаде чрез слюнката на прекалено любвеобилния стопанин, предаде БТА. Вестникът се позовава на изследване на учени от Каледонския университет в Глазгоу. Екипът на Адел Диксън е провел анкета с 35 собственици на домашни животни. Всички домашни любимци били лекувани с антибиотици. Оказало се, че те лесно предавали патогените, когато са целувани, или когато облизват с език лицето или устата ни. Екипът на Адел Диксън съветва да се избягва подобно общуване и всеки път да се измиват ръцете, след като сме галили животните. Това ще бъде най-добрият начин, за да бъде избягнато разпространението на бактерии, въоръжени с резистентния ген optrA, който ги прави устойчиви на антибиотици.", "date": "2019.05.05", "title": "Целуването на домашните любимци множи устойчиви на антибиотици бактерии"}
{"url": "https://www.24chasa.bg/novini/article/7435323", "text": "Бях докладчик по досието, с което Европейският парламент сложи край на апостилите и нуждата от легализация на официални документи в ЕС. С новите правила спестяваме на европейците 40 млн. евро годишно. Освен че няма да се налага да плащат около 100 евро на документ, хората, които работят, учат или живеят в друга държава-членка, вече няма да тичат по различни институции заради акт за раждане, удостоверение за семейно положение или постоянен адрес например. Това заяви кандидатът за евродепутат от листата на ГЕРБ и СДС Емил Радев при срещата си с жители на с. Вълнари, община Никола Козлево, информират от пресцентъра на ПП ГЕРБ. Той увери, че ще се бори при преразглеждането на нормативния акт след 2 години да се въведе и автоматично признаване на дипломите и удостоверенията за квалификация, както и на документи като решения на ТЕЛК и актуално състояние на фирмите. „Ще продължа да се боря и срещу двойните стандарти при храните, защото постигнахме много, създадохме механизъм за санкциониране на нарушителите, но трябва да гарантираме общоевропейски контролен орган, който да следи, че и в Източна Европа ще се предлагат храни и напитки със същото високо качество и на ниски цени, както в Западна Европа”, изтъкна Радев. Той припомни, че от 10 години се бори в България да няма „вечни длъжници”. „Според статистиката срещу 600 000 български граждани има заведени изпълнителни дела. Важно е да има механизъм за разсрочване и опрощаване на задълженията, така че да гарантираме втори шанс на хората, които са изпаднали в затруднение и дължат пари на банки, към електроразпределетелно дружество, топлофикация, частно лице кредитор или към фирма. За съжаление, в България даже след смъртта ни нашите деца продължават да дължат”, изтъкна Емил Радев. Той припомни, че след като многократно е внасял промени в българското законодателство, е успял да прокара в европейска директива текст, в който изрочно се казва, че държавите-членки трябва да въведат възможностите за освобождаване от дългове в най-кратки срокове. Акцент в разговорите в с. Вълнари бе и темата за сигурността. „През 2015 г. в ЕС влязоха над 1 млн. бежанци и нелегални имигранти, но след предприетите мерки за сигурност през първото тримесечие на тази година в Съюза са влезли 8883 души. С подкрепата на европейските ни партньори българската граница е най-добре охраняваната в целия ЕС, затова отчитаме и почти нулев натиск по границата ни с Турция”, подчерта Емил Радев и разясни ролята на Европейската гранична и брегова охрана за ефективния контрол. „В следващия Европарламент е важно да защитим предвиждания за България бюджет от 18 млрд. лв. за новия програмен период. Това означава повече средства за обновяване на пътища и площади, за осъществяване на програми за заетост и обучение на младите хора, за подкрепа на бизнеса, така че да стане по-конкурентоспособен и да се повишават доходите”, категоричен бе кандидатът за евродепутат. Областният координатор на ГЕРБ и кмет на Шумен Любомир Христов благодари на Емил Радев, че в качеството си на евродепутат през последните 5 години винаги е бил съпричастен на случващото се в областта. „С негова подкрепа ученици и граждани на Шумен получиха възможност да се запознаят отблизо с работата на европейските институции”, отбеляза още Любомир Христов. Кметът на община Никола Козлево Ешреф Реджеб на свой ред призова хората както живеят, работят и празнуват заедно, независимо от религията си, така заедно да защитят и европейския курс на България. „Номер 12 в бюлетината и подкрепа за хора като г-н Емил Радев ще гарантира повече европейски перспективи за страната ни и за развитието на населените места”, заключи той. По-рано вчера заедно с Любомир Христов Емил Радев присъства на националното първенство по карате „Шинкиокушин” в Шумен. Двамата бяха сред гостите на спортното събитие по покана на сенсей Даниел Димитров от СКК „Киокушин”, който е организатор и домакин на състезанието. „Арена Шумен е прекрасен пример за резултатите от активната работа, с която се отъждествява управлението на ГЕРБ”, категоричен бе Радев. Сенсей Даниел Димитров информира, че първенството се провежда за първи път в Арена Шумен, а отзивите от клубовете, които представляват над 30 града в страната, са отлични.", "date": "2019.05.05", "title": "Емил Радев: С нови правила за документите спестяваме на европейците 40 млн. евро годишно"}
{"url": "https://www.24chasa.bg/novini/article/7435010", "text": "Полицията в град Луоян, провинция Хънан, е задържала 75 души, участвали в схема за телефонни и онлайн измами, разработена около фалшива платформа за търговия с акции. Конфискувани са общо 88 компютъра, 110 мобилни телефона, девет автомобила и стотици банкови карти, уточниха от градското бюро за обществена сигурност в събота, предава \" \". Според полицията, заподозрените, маскирани като онлайн борсови брокери, са добавяли потенциални жертви в социалните медии и са организирали групови чатове за „инвестиции в акции\", по време на които са обещавали солидни печалби. Групата е разработила фалшив портал за борсова търговия, през който обаче парите на жертвите са прехвърляни в лични сметки. След като са манипулирали цените на акциите на фалшивата платформа, измамниците са казвали на инвеститорите, че са претърпели големи загуби или просто са ги блокирали. Разследването по случая продължава.", "date": "2019.05.05", "title": "Китайската полиция разби мащабна група за телефонни и онлайн измами"}
{"url": "https://www.24chasa.bg/novini/article/7435358", "text": "7 души са пострадали при катастрофа на пътнически микробус в района на село Арчар, съобщиха от ОД на МВР-Видин. Заради тежкия инцидент движението в участъка е затруднено. Бусът, в който са пътували 7 души, се е движил от Арчар в посока Видин. Малко след излизане от селото бусът е самокатастрофирал, като вероятната причина е несъобразена с мократа настилка скорост, пише  . До момента са прегледани трима от пътувалите в него. Пострадалите са с различни контузии, все още не е ясно дали има опасност за живота им, като част от тях се извозват с линейки до болнично заведение. Движението в района е затруднено и в посока Видин, и в посока село Арчар.", "date": "2019.05.05", "title": "7 пострадаха при катастрофа с микробус край село Арчар"}
{"url": "https://www.24chasa.bg/novini/article/7435366", "text": "Папа Франциск проведе тиха молитва пред олтара на Светите братя Кирил и Методий в катедралния храм „Свети Александър Невски“.                                                                                                                                                                                                                                                                                                                       ", "date": "2019.05.05", "title": "Папата се помоли пред олтара на Кирил и Методий в \"Александър Невски\" (Снимки)"}
{"url": "https://www.24chasa.bg/novini/article/7435360", "text": "Мъж и жена са издъхнали на място, а трима други са пострадали и са откарани в болница след челен удар между джип \"Мерцедес\" и лек автомобил \"Тойота\", съобщиха от полицията. Тежката катастрофа е станала в участъка от кръговото движение до КЦМ. Жертвите са от тойотата, а ранените - от джипа. Предстои да се установи самоличността им. На място са полицаи, които регулират трафика. От Агенция \"Пътна инфраструктура\" е създадена организация движението при 18-и километър да се осъществява двупосочно в едната лента.", "date": "2019.05.05", "title": "Тежка катастрофа край Асеновград - двама загинаха, трима ранени"}
{"url": "https://www.24chasa.bg/novini/article/7435345", "text": "България и Северна Македония, страните, в които папа Франциск ще пребивава тези дни, имат съвършена сцена, на която отново да се чуят словата на двамата изключителни светци Кирил и Методий, които са общи за нас, християните, братята които предадоха Евангелието на нови народи и нови езици и винаги призоваваха за единство между християните, заяви държавният секретар на Ватикана кардинал Пиетро Паролин в интервю за сръбския в. \"Политика\". Кардиналът каза, че България и Северна Македония представляват и географски, и исторически един важен кръстопът на Европа, а посещението на папата дава възможност за засилване на диалога и сътрудничеството на католическата църква с другите религиозни общности в тази мултирелигиозна среда. \"Вярвам, че папата, който познава добрите качества на народите от този регион - активността, великодушието, усилията за напредък, - ще призове за запазване на най-здравите традиционни ценности, използвайки най-добрите съвременни придобивки\", заяви кардинал Паролин, цитиран от БТА. Коментирайки ситуацията на Балканите и помирението в региона, кардиналът каза, че помирението изисква \"прочистване на спомените\" и каза, че желанието на Светия престол е всички религиозни общности от региона да могат заедно да вървят по пътя на истинското помирение и да станат модел за преодоляване на конфликтите.", "date": "2019.05.05", "title": "Кардинал Паролин: Посещението на папа Франциск ще подкрепи диалога и сътрудничеството между религиозните общности"}
{"url": "https://www.24chasa.bg/novini/article/7435376", "text": "Председателят на Комисията по културата и медиите Вежди Рашидов се е срещал с трима папи.  „Този папа е много предразположен към човека, много джентълменски, много свойски, много топъл, маха бързо бариерите”. Това заяви пред   председателят на Комисията по културата и медиите Вежди Рашидов. Той е срещал и предишните двама папи. „При Йоан Павел бях 1 година след атентата. Той беше по предпазлив, по сдържан и това беше основателно. Бенедикт беше плах папа, но симпатичен, добър човек”, коментира Рашидов.", "date": "2019.05.05", "title": "Рашидов: Този папа е много топъл, маха бързо бариерите"}
{"url": "https://www.24chasa.bg/novini/article/7435379", "text": "Очаква се днес Централната избирателна комисия да вземе решение по повод официалния сигнал изпратен от Министерството на отбраната за неправомерно използване от политическа партия на знак за национална принадлежност на Военновъздушните сили, съобщиха от Министерството на отбраната. Министерството на отбраната изпрати вчера официален сигнал до Централната избирателна комисия за неправомерно използване от политическа партия „Воля-българските родолюбци“ на знака за национална принадлежност на самолетите и вертолетите от българските Военновъздушните сили. Политическа партия „Воля-българските родолюбци“ е регистрирана за участие в изборите за членове на Европейския парламент на Република България на 26 май 2019 г. Знакът представлява три концентрични кръга в цветовете на българското национално знаме и е вписан в регистъра на военните въздухоплавателни средства на Република България. Той се поставя върху тялото, опашката и крилата на въздухоплавателните машини, с цел разпознаването им от въздуха и от земята. Използването на този национален знак за политически цели е грубо нарушение на Изборния кодекс, Закона за отбраната и Въоръжените сили, както и на Наредба № 20 от 14.06.2010 г., която определя реда за регистрация на въздухоплавателните средства на Република България. В сигнала се настоява за премахването на този национален знак от всички агитационни материали на политическата партия, с цел недопускане на политически внушения, които уронват авторитета на военнослужещите и на Българската армия.", "date": "2019.05.05", "title": "ЦИК реагира на сигнал от МО за партия, използвала знак за национална принадлежност на ВВС"}
{"url": "https://www.24chasa.bg/novini/article/7435059", "text": "България е кръстопът, на който се срещат и водят диалог различни вероизповедания, заяви папа Франциск, който отправи послание към света, свързано с актуални въпроси, от площад \"Св. Александър Невски\". Скъпи братя и сестри, Христос воскресе! - така започна обръщението си Светият отец. С тези думи от древни времена по българските земи християните - православни и католици, си разменят пожелания, те изразяват голямата радост от победата на Исус Христос над злото и над смъртта, каза папа Франциск. Христос живее, той е нашата надежда, всичко, което той докосва, става ново и се изпълва с живот, посочи Светият отец. \"Затова първите думи, които искам да отправя към всеки от вас - той живее и те иска жив, той е в теб, той е с теб и не те изоставя никога. Колкото и да се отдалечиш, той върви с теб, до теб е възкръсналият, който непрекъснато те зове и те очаква, за да започнеш отначало. Когато се чувстваш стар и преуморен от тъга, кавги, страхове, съмнения и провали, той ще бъде там, за да ти даде отново сила и надежда\", обърна се към хората папа Франциск. Той припомни, че в историята на църквата, също и тук, в България, е имало пастири, които са се отличили чрез святостта на живота си. Сред тях папа Франциск посочи Св. Йоан XXIII - по думите му свят пастир, чиято памет е особено жива на тази земя, където е живял от 1925 до 1934 г. Тук той се научи да цени традицията на Източната църква, установявайки отношения на приятелство с другите вероизповедания, неговият дипломатически и пастирски опит в България остави толкова силна следа в сърцето му, че го отведе дотам да насърчи в църквата перспективата на икуменичния диалог, който получи забележителен импулс във Втория ватикански събор, пожелан именно от папа Ронкали, посочи Негово светейшество. По следите на този икуменичен път след малко ще имам радостта да поздравя представителите на различните вероизповедания в България, която, въпреки че е православна страна, е кръстопът, на който се срещат и водят диалог различни вероизповедания. Желаното присъствие на тази среща на представителите на тези различни общности показва желанието на всички да изминат пътя - с всеки изминал ден все по-необходим, да възприемат културата на диалога като път, общото сътрудничество - като поведение, взаимното познаване - като метод и критерий, отбеляза папа Франциск. Намираме са близо до раннохристиянската църква \"Света София\" и до Патриаршеския храм \"Св. Александър Невски\", където преди това се молех в спомена на Св. Св. Кирил и Методий, в желанието да демонстрирам уважение и обич към тази почитаема Българска православна църква, имах радостта да поздравя и прегърна преди малко моя брат Негово светейшество патриарх Неофит, както и митрополитите от Светия синод, припомни папа Франциск. Сега се обръщаме към блажената Дева Мария, Царица на Небето и Земята, за да се застъпи тя пред възкръсналия Господ, за да дари на тази обична земя винаги необходимия импулс да бъде земя на срещи, в която отвъд културните, религиозни или етнически различия да продължите да се признавате и уважавате взаимно като деца на един и същ Баща, заяви главата на Римокатолическата църква. Нашият призив се изразява с раннохристиянската молитва \"Царице Небесна\". Ще го направим тук, в София, пред иконата на Богородица от Несебър - Врата небесна, толкова скъпа на моя предшественик Св. Йоан XXIII, който започнал да я почита тук, в България, и я е носил със себе си до смъртта си, завърши посланието си папа Франциск. След посланието на Светия отец на площада започна неделната молитва \"Царице небесна\" /Regina coeli/, която всяка седмица се проследява в ефир от над 100 милиона вярващи от цял свят.                                                                                                                                                                                                                                                                                                                       ", "date": "2019.05.05", "title": "Папа Франциск произнесе неделната молитва на пл. \"Александър Невски\" (Снимки)"}
{"url": "https://www.24chasa.bg/novini/article/7435400", "text": "Тяло бе намерено в природен парк в Бенин, броени дни след като там изчезнаха двама френски туристи и техният водач, казаха в изявление от бенинското министерство на вътрешните работи. Тримата изчезнаха от парка Пенджари. Тялото е намерено там вчера, уточни ДПА. Засега тялото не е идентифицирано и бенинското правителство предупреждава да не се правят прибързани изводи, тъй като разследването продължава. Бенин беше пощаден от ислямисткото насилие, разпростряло се на други места в Западна Африка. В съседната на Бенин Буркина Фасо бяха извършени много терористични атаки, предаде БТА. Франция предупреди гражданите си, че терористичният риск не може да бъде напълно изключен от Бенин и ги посъветва да бъдат изключително предпазливи там.", "date": "2019.05.05", "title": "Намериха тяло в природен парк в Бенин"}
{"url": "https://www.24chasa.bg/novini/article/7435668", "text": "\"Знам, че всеки един тъгува за България и е тук, защото търси по-добър живот за себе си и за своето семейство. Сега е моментът, особено с тази безумна авантюра с Брекзит, българската държава да има много по-системна и цялостна политика във ваша подкрепа. Там където има българи по света, там е и България. Не бива да бъдете забравени или да се чувствате забравени.\" Това заяви президентът на ПЕС Сергей Станишев пред сънародниците ни в Лондон. Той се включи в най-големия фестивал на българската общност в Обединеното кралство - традиционното Гергьовско хоро. Над 2000 българи се събраха в парка на замък от ХVII век в Енфийлд, Северен Лондон. Тази година се организира съвместно с фестивала на Източноевропейската култура. Идеята за този фестивал е част от стратегията на East European Forum да се промотира културата на страните от Източна Европа и да развенчае внушаваната с години от крайнодесни политически партии и таблоиди във Великобритания подвеждаща представа за тези държави. Над 2 млн. източноевропейци живеят в Кралството, половината от тях са в Лондон. Организатори на този фестивал са благотворителна организация “Български фолклор, традиции и култура”, East European Forum – платформа на 45 организации подкрепящи гражданите на ЕС във Великобритания, БСП-Лондон, кметство Енфийлд и Forty Hall & Estate. Над 15 български групи за народна музика и танци се включиха във фестивала заедно с представители на общностите от Румъния, Полша, Сърбия, Унгария, Украйна, Македония и Кипър. Специален гост беше певицата Гуна Иванова. Те бяха призовани от представители на властите в района да се интересуват каква ще е съдцбата им след Брекзит, да се регистрират, да имат лични лекари и най-вече да ваксинират децата си. Българите са трета по големина общност във Великобритания след поляци и румънци. 280 хиляди българи са кандидатствали за национален осигурителен номер във Великобритания, но се смята, че неофициално са повече, обясни Нишан Джингозян, основен организатор на фестивала от българска страна и председател на Български център за социална интеграция и култура. През 2017 г. българската общност бе идентифицирана от властите във Великобритания като една от 6-те приоритетните общности, която изпитва проблеми и не е представена във властта, обясни Джингозян, който организира кампания по разясняване правата на българите след Брекзит. Във Великобритания е най-галямата българска диаспора. В Лондон има 18 български училища, хиляди фирми. В Североизточен Лондон има цяла българска улица. Българите тук преминават през изключително труден период, защото поради Брекзит всички трябва да кандидатстват за нов статут, обясни Джингозян. Той разказа, че голяма част от българските граждани са заплашени да не могат да придобият статут, защото нямат документи, не говорят английски, а големият проблем е, че липсва информация и няма разяснителна кампания. Кампанията трябваше да започне от България, но това не беше направено. Това постави хиляди българи в риск - ако не придобият този статут, те няма да могат да работят на Острова, децата им няма да могат да посещават училище, коментира българинът, живеещ от 20 г. в Великобритания. Общността ни има огромен проблем, нуждаем се от подкрепата на българската държава, все пак говорим за български граждани и данъкоплатци, допълни той. Хората без този статут стават нелегални за Великобритания от края на 2020 г., ако страната не постигне сделка за Брекзит, а при такава - 30 юни 2021 г. е последният срок, обясни Тони Петкова от организацията the3million, която се занимава със защита правата на европейците след Брекзит, включително и на българите. Целта ни е да помагаме на групите в риск и неравностойно положение да преминат по-лесно през процедурите. Има българи и роми по ферми, които не говорят английски, трябва да им се помогне, обясни тя. И призова българското посолство в Лондон да е по-активно. Даде за пример румънското посолство, в което има гореща линия на румънски език за съдействие. С общи усилия да помогнем на всички сънародници, коментира Петкова. Тя предостави адреса на организацията си, на който българит ена Острова да потърсят съдействие:  Петкова критикува и политиката на посолството ни по подмяната на българските лични документи - ако сега решите да си запишете час в посолството за това, ще ви дадат такъв чак за след 6 месеца. Системата е ужасна, на хората им се налага да си вземат отпуски и да пътуват до България, където сменят документите си за ден. Бюджетът на посолството ни в Лондон трябва да бъде увеличен многократно, екипът да бъде увеличен, дори сградата не е достатъчно голяма и нямат нито техническа, нито финансова възможност да обслужват толкова българи, обясни Нишан Джингозян. Той изброи 17 проблема, с които гражданите на ЕС, основно източноевропейци и в частност българи, се сблъскват във Великобритания. Основните са липса на доверие, на политическо представителство, на достъп до услугите, предлагани от локалните кметства. Някои от услугите, които се предлагат във Великобритания не съществуват в България. Труден период на интеграция, който се затруднява от Брекзит допълнително, каза Джингозян. А ако нямаме и политическо представителство в общинските съвети с големи български общности, няма как да бъде чут гласът им, обърна се той с призив към Лейбъристката партия. Поредна година българската диаспора в чужбина е най-големия донор на финансови средства в България. Над 20 г. живея във Великобритания и не познавам българин, който ежемесечно да не подпомага роднините си в България. Голяма група българи оцеляват физически от това, че роднините им работят във Великобритания, каза Джингозян. И обясни, че е необходима нова и работеща национална стратегия за българите в чужбина. Голяма част от българските граждани в Лондон са жертви на трафик, каза той. И разказа, че на среща с властите на Енфийлд, Северен Лондон, са изнесени данни, че 80% от сексработниците в този район са от България и Румъния и са жертви на трафик. Става въпрос за хиляди момичета, част от които под 18 г, жертви на трафик, което е огромен проблем за кметство Енфийлд. Хората не са запознати и с трудовите си права. Първо, не знаят език. Второ, ги е страх, за да не ги изгонят работодателите им, ако попитат. Основен проблем са и неизплатени заплати в продължение на месеци. Това разказа пък Лора Табакова от Work Right Centre, със сайт www.workrightscentre.org, която остави и телефон - 0300 4000 100.", "date": "2019.05.05", "title": "Станишев пред сънародниците ни в Лондон: Там, където има българи по света, там е и България"}
{"url": "https://www.24chasa.bg/novini/article/7435685", "text": "Около 10 хил. българи и католици от цялата страна очакват Светата литургия, която папа Франциск ще изнесе на площад \"Александър I Батенберг\". За събитието е подготвена специална сцена, където е изнесен олтар и разпятието, както и иконата Света Богородица от Несебър. Тя в украсена с цветя в бяло и жълто. Направен е и специален кордон, по който папамобилът ше дойде до сцената. Очаква се литургията да започне в 16, 45 ч. Хиляди миряни чакат на опашка, за да влязат. Дойдохме да видим папа, това е много голямо събитие за нас, каза Сладка Говедарска. Утре дъщеричката й Йоанна пък ще вземе първо причастие в църквата в Раковски. Тя е била и на визитата на папа Йоан Павел II. Сега има много повече хора и всичко е спокойно и добре организирано. На загражденията бе и Мария от Пловдив, която утре ще последва папата в Раковски. \"Това е много важен момент за нас, имам късмета да видя папа Франциск и да чуя Светата литургия. Нека всички отворим сърцата си\", каза още жената. В момента тече репетиция.", "date": "2019.05.05", "title": "10 хил. очакват литургията на папа Франциск (Снимки)"}
{"url": "https://www.24chasa.bg/novini/article/7435700", "text": "Държавната избирателна комисия /ДИК/ на Северна Македония съобщи, че до 13 часа местно време /14 часа българско/ избирателната активност на втория кръг на президентските избори е била 20,52 процента при обработени данни от 99,07 процента от секциите, съобщи скопската телевизия Нова. На първи кръг на изборите на 21 април избирателната активност в 13 часа беше 19,89 процента, припомня БТА. Комисията съобщи, че гласуването навсякъде протича мирно, без прекъсвания и нередности. Следващата пресконференция на ДИК е в 17.30 часа местно време с данни за избирателната активност до 17 часа. На втори кръг на изборите се състезават кандидатът на управляващата коалиция Стево Пендаровски и кандидатката на опозиционната партия ВМРО-ДПМНЕ Гордана Силяновска-Давкова, които на първия кръг спечелиха съответно 42,81 и 42,25 процента от гласовете.", "date": "2019.05.05", "title": "До 13 ч. местно време избирателната активност в Северна Македония е 20,52%"}
{"url": "https://www.24chasa.bg/novini/article/7435712", "text": "Пътна отсечка в Лос Анджелис бе кръстена на бившия американски президент Барак Обама, съобщи Асошиейтед прес. С концерт и официална церемония вчера бе открит булевард \"Обама\", който преди се казваше \"Родео роуд\". Отсечката е с дължина 5,6 километра, която минава през историческия квартал на чернокожи. Тя също така се пресича с булевард \"Мартин Лутър Кинг\", като наблизо са и булевардите \"Вашингтон\", \"Адамс\" и \"Джеферсън\", предава БТА. Кметът на Лос Анджелис Ерик Гарсети отбеляза на церемонията, че булевард \"Обама\" е в част от град, в която други улици също носят президентски имена, информира \"Лос Анджелис таймс\". Двойка, която предложи промяната на името каза пред \"Таймс\", че искат да привлекат повече инвестиции за квартала и да почетат 44-тия президент.", "date": "2019.05.05", "title": "Булевард в Лос Анджелис вече носи името \nна Барак Обама (Видео)"}
{"url": "https://www.24chasa.bg/novini/article/7435199", "text": "Негово светейшество папа Франциск пристигна на апостолическо пътуване в България, което ще продължи до 7 май, с папска свита, съставена от 35 души - най-висши представители на Светия престол. Сред тях са държавният секретар на Светия престол - кардинал Пиетро Паролин, както и кардиналите Леонардо Сандри и Курт Кох. Папа Франциск пристигна на летище София със самолет на \"Алиталия\". В момента папата пристигна на площад \"Александър I Батенберг\" с папамобила, където ще отслужи литургия \"Царица Небесна\" в 16:45 ч. ", "date": "2019.05.05", "title": "Гледайте на живо визитата на папа Франциск (Видео)"}
{"url": "https://www.24chasa.bg/novini/article/7435729", "text": "Талибаните нападнаха днес централа на полицията в северната провинция Баглан, предаде ДПА. Около 20 души, основно цивилни, бяха ранени при атаката и откарани в болница, каза член на провинциалния съвет на име Асадула Шабаз. Според местна телевизия има най-малко двама загинали полицаи, предаде ТАСС. Атентатор самоубиец взриви към обяд кола бомба пред обекта, след което няколко въоръжени мъже нахлуха вътре, добави той. По данни на министерството на вътрешните работи двама от нападателите са убити, а останалите са обкръжени от полицията, предава БТА. Говорителят на талибаните Забиула Муджахид пое отговорност за нападението, извършено броени дни след като Върховният съвет на старейшините на Афганистан (Лоя джирга) призова правителството и талибаните към незабавно и трайно прекратяване на огъня, което да започне от първия ден на рамазана.", "date": "2019.05.05", "title": "Талибаните нападнаха централа на полицията в Афганистан, най-малко 2-ма убити"}
{"url": "https://www.24chasa.bg/novini/article/7435786", "text": "Гласуването на общите избори в Панама започна днес в 7 часа местно време след вяла предизборна кампания, през която като фаворит за президентския пост в социологическите анкети се очерта социалдемократът Лаурентино \"Нито\" Кортисо, предаде Франс прес. Общо 2,7 милиона регистрирани избиратели трябва да изберат само на един тур сред седмина кандидати своя бъдещ президент за един единствен мандат от пет години. Кандидатът, спечелил най-много гласове (независимо от техния брой) и най-голям процент подкрепа на електоралния орган, който ще го подкрепи, ще оглави малката централноамериканска държава, белязана от скандала с \"Панамските досиета\" и разяждан от хронична корупция. Допитванията отреждат второ място на десния кандидат Ромуло Рукс и трето място на независимия Рикардо Ломбана, предаде БТА. Победителят ще е приемник на поста на Хуан Карлос Варела. Неговата популярност в края на петгодишния му мандат намаля заради спада в икономиката, увеличаването на цените, корупционните скандали и кризата в правосъдието и здравеопазването. Освен президент, гласоподавателите избират и 71 депутати, 81 кметове и 700 други местни избранници в обстановка, пропита от отровата на скандалите с предполагаема корупция, включваща депутати, включително поддръжници на Кортисо и Рукс.", "date": "2019.05.05", "title": "Започнаха президентските и кметските избори в Панама"}
{"url": "https://www.24chasa.bg/novini/article/7435707", "text": "Най-голямата задача е да се работи така, че България да бъде подредена като общество, институции и държава, за да може всеки да се реализира у дома си, а не да търси възможности навън. Това заяви президентът на ПЕС Тази година се организира съвместно с фестивала на Източноевропейската култура. Станишев поиска по-силен държавен ангажимент и финансова помощ и за съботно-неделните български училища в чужбина. Половината от децата тук говорят български, но трудно пишат, а трябва да запазят българския дух, заяви той. И разказа, че по време на разговорите си с хората на фестивала всички са му казали едно и също: Направете така, че да можем в България да си намерим работа, да имаме добро заплащане и да останем в Родината си. Дългосрочната цел на държавата ни трябва да бъде всеки човек в България да може да се реализира с таланта и знанията си в нашата Родина, да допринася за развитието на страната ни. Всеки си тежи там, където са корените му, допълни Станишев. Затова целта на левицата в Европа и в България била да се променят икономическата политика и институциите, за да се отворят много повече възможности. Това е голямата мисия за БСП, защото ние защитаваме обикновения човек - да има възможности за работа и бизнес. Най-големият капитал на една страна са хората, тогава има пазар, има и развитие на икономиката, допълни той. Другият проблем бил, че няма активна политика за българите в чужбина. Когато знаем, че между 1,5 и 2 милиона българи живеят в чужбина, огромна част от тях в ЕС, трябва по-активна политика на държавата. В отворения свят никого не можеш да задържиш насила, особено, когато реалността предлага мизерия, а не доходи, коментира Станишев. Българските посолства трябва да бъдат подсилени, заяви още той. Проблемите на българите във Великобритания, които са по официални данни 280 хиляди, а сигурно и много повече, не могат да бъдат посрещнати от посолството ни в момента, особено сега, когато идва Брекзит, обясни Нишан Джингозян, основен организатор на фестивала от българска страна и председател на Български център за социална интеграция и култура. Българите във Великобритания имат нужда от институционална подкрепа - как да си попълнят новите документи, как да не бъдат принудени да напуснат, допълни той. Ние не сме емигранти, а мобилни граждани на Европа, каза още Джингозян. Той разказа, че българският културен дом в Лондон е в мазата на посолството, а домът на Българската православна църква бил гаражът към него. В рамките на фестивала Сергей Станишев разговаря с кметицата на Енфийлд Сарай Каракас, с Кхалид Махмуд, депутат от Лейбъристката партия и министър в сянка на външните работи и Британската общност, както и с кандидатките за евродепутати на лейбъристите Лаура Паркър и Джоан Райън.", "date": "2019.05.05", "title": "Станишев: България трябва да бъде подредена така, че хората да могат да се реализират у дома, а не да бягат навън"}
