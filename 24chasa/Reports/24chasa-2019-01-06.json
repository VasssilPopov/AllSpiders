{"url": "https://www.24chasa.bg/novini/article/7231016", "text": "Земетресение със сила 6,6 бе регистрирано на 170 км северозападно от индонезийския Молукски архипелаг, на дълбочина 60 км, предаде Ройтерс, като се позова на Геофизическия институт на САЩ. Първоначално бе съобщено за земен трус с магнитуд 7, на дълбочина 10 км. Тихоокеанският център за предупреждение за цунами заяви, че засега няма опасност от приливни вълни след земния трус. Няма данни за жертви или поражения.", "date": "2019.01.06", "title": "Силно земетресение край индонезийските Молукски острови"}
{"url": "https://www.24chasa.bg/novini/article/7230677", "text": "Временно е ограничено движението на тежкотоварни автомобили през Прохода на Републиката в района на Мишеморков хан поради аварирал тежкотоварен автомобил, съобщиха от Агенция \"Пътна инфраструктура\". Трафикът на леки автомобили се осъществява с пропускателен режим.                                                                                                                                                                                                                                                                                                                       ", "date": "2019.01.06", "title": "Временно е ограничено движението на тирове през Прохода на Републиката"}
{"url": "https://www.24chasa.bg/novini/article/7230667", "text": "Затруднено е движението по пътя Вeлико Търново - София, в района на разклона за с. Леденик. Причината е катастрофа между няколко леки коли. По първоначална информация две жени са откарани в Спешна помощ. Състоянието им тепърва ща се уточнява. В района на произшествието леките автомобили се пропускат поетапно, товарните изчакват на място.", "date": "2019.01.06", "title": "Катастрофа създава тапа на изхода \nна Велико Търново в посока София"}
{"url": "https://www.24chasa.bg/novini/article/7229818", "text": "Йоана смени личното име Иванка, което бе едно от традиционните през миналия век. От по-големите градове Иванка е харесвано име само в Пловдив. Все по-често Катя вече е Кейтлин. Никола е предпочитан пред Николай. Мястото на Йордан зае Даниел. Това показват последните изследвания, каза за “24 часа” проф. Анна Чолева-Димитрова, д-р по ономастика  от Института за български език при БАН. Родителите са повлияни от имената на герои от сериали, шоузвезди, спортисти. По-внимателни са при избора на име на момче като продължител на рода, по-безразсъдни са при момичетата. Най-масовите женски имена са Виктория, Никол и Мария. Георги и Александър държат лидерството при мъжките. Има много новосъздадени имена като Аря, Живодара, Индиана, Катлея, Манолина, Полислава, Стеяна, обясни още проф. Чолева. Чудомир и Чудомира имало поне по няколко номинации. Родители избират за момичетата също Дейзи, Енджи, Илайда, Илейн, Кейлин. Има много имена с удвоена съгласна - Аллина, Аннабелла, Асенна. А при двойните имена - Вая-Никол, Ивайла-Божидара, Камий-Саво, Мария-Антоанета, Урания-Мария. Има и тройни имена - Борислава-Вяра-Магдалена, така цялото име заема по два реда на страница. Заради футболистите модерни са Кристиано и Лео.", "date": "2019.01.06", "title": "Йоана смени Иванка,  Катя вече е Кейтлин"}
{"url": "https://www.24chasa.bg/novini/article/7230760", "text": "Над 600 000 инвалиди имат право на нова помощ от началото на 2019 г. Размерът й зависи от процента на увреждане и е от 24 до 198 лв. В понеделник обаче, когато започва изплащането на пенсиите за тази година, повече от половината от хората с увреждания ще останат с намалени пари, предаде  От 25 години Тихомир е непълно неподвижен. Мъжът остава прикован на легло след тежка катастрофа. Към пенсията си за инвалидност досега той е получавал и интеграционна добавка от 30 лв. Мъжът вече няма да ги получава. За сметка на това ще има право на нов вид месечна помощ, която ще бъде и в по-голям размер. Проблемът е, че по-високата месечна добавка ще бъде преведена в средата на февруари. Тя ще се превежда от Агенцията за социално подпомагане. Според Тихомир това забавяне е можело да бъде избегнато. Новата месечна помощ ще е между 24 и 198 лв. Тя ще зависи от степента на увреждане и линията на бедност, която през тази година е 348 лв. За да получават новата финансова помощ, хората, които досега не са вземали интеграционни добавки, ще трябва да подадат заявление до края на март в Агенцията за социално подпомагане.", "date": "2019.01.06", "title": "Хората с увреждания ще получават по-висока месечни добавки"}
{"url": "https://www.24chasa.bg/novini/article/7230765", "text": "Великобритания ще забрани рекламите, които показват неумели шофьорки или мъже, които не могат да поставят памперс. Решението е на местната Комисия за рекламни стандарти. Институцията е приела нови правила срещу вредните полови стереотипи, сред които се споменава това, че за мъжете е смешно да вършат задачи, традиционно смятани за “женски”, или че наскоро родилите жени трябва да побързат да се върнат във форма. Ограниченията влизат в сила от юни и ще засягат всички видове медии, съобщи Ройтерс.", "date": "2019.01.06", "title": "Великобритания забранява рекламите с бащи, които не могат да сменят памперси"}
{"url": "https://www.24chasa.bg/novini/article/7230833", "text": "Американският президент Доналд Тръмп отново настоя днес за построяване на стена по границата с Мексико, съобщи Франс прес, цитирана от БТА.  \"Трябва да построим стената\", каза той в градините на Белия дом, преди да замине за Кемп Дейвид, където ще прекара деня с основните си съветници. \"Става дума за сигурността на нашата страна. Нямаме друг избор\", добави той. Според него частичната парализа на федералното правителство, която продължава повече от две седмици, \"би могла да приключи утре, но може и да трае по-дълго. Това зависи в действителност от демократите\". Демократите, които установиха контрол върху Камарата на представителите след междинните избори, повтарят, че са против финансирането на тази стена. Според тях построяването й би било неморално, скъпо и неефикасно. Тръмп, който преди обещаваше да построи бетонна стена, сега обмисля варианта за ограда със стоманени решетки. Той каза днес, че планира да организира среща с ръководители на компании за производство на стомана, за да им възложи да измислят нов дизайн на съоръжението, съобщи Асошиейтед прес. Президентът каза пред журналистите в Белия дом, че се водят преговори за определяне на мястото на следващата среща със севернокорейския лидер Ким Чен-ун. Двамата държавници имаха историческа среща през юни в Сингапур, припомни Франс прес. Тръмп потвърди в \"Туитър\", че е ликвидиран терористът от Ал Каида Джамал ал Бадауи, организирал извършеното през 2000 г. нападение срещу американския ескадрен миноносец \"Коул, предаде ТАСС. \"Нашите великолепни военнослужещи раздадоха справедливост за героите, убити и ранени при подлата атака\" срещу военния кораб, написа той. \"Току-що ликвидирахме лидера на тази атака Джамал ал Бадауи\", добави Тръмп. В петък Си Ен ЕН, позовавайки се на източник от американското правителство, съобщи, че Ал Бадауи е бил ликвидиран в Йемен при въздушен удар с американски дрон. Седемнайсет американски моряци загинаха и около 40 бяха ранени при бомбеното нападение срещу кораба на йеменското пристанище Аден през октомври 2000 година. Властите в САЩ предявиха на Ал Бадауи задочно обвинения за атаката. Той бе заловен през декември 2000 г. от йеменските власти, но успя да избяга от затвора. После отново бе арестуван. През 2004 г. бе осъден на смърт заради нападението срещу кораба, но отново успя да избяга. Ал Бадауи бе включен в списъка на ФБР с най-издирваните от САЩ терористи и бе обявена награда от 5 милиона долара за информация, която да доведе до ареста му.", "date": "2019.01.06", "title": "Тръмп потвърди, че е убит един от най-издирваните от САЩ терористи"}
{"url": "https://www.24chasa.bg/novini/article/7230770", "text": "Говоренето в един глас от страна на управляващите в полза на една от офертите за нов изтребител създава впечатлението за зависимост, а решението по този въпрос трябва да е експертно и да се базира на това какви са нуждите на българските ВВС и какви са финансовите възможности на страната ни. Това коментира в студиото на „120 минути” главният секретар на президента полк. Димитър Стоянов. „В последните няколко месеца почти всички политически лица и то на отговорни длъжности – председател на НС, министър-председател и председател на най-голямата парламентарна група, обходиха всички студия, за да кажат колко добър е един самолет. Имах чувството, че не се купува самолет за българската армия, а че се купува политическа легитимация – когато се повтаря една и съща оферта, се очаква, че има някаква зависимост”, отбеляза той. По думите му в хода на процедурата няколко пъти се е променило решението дали решението ще е политическо, или ще бъде експертно. Стоянов отбеляза и че към момента не почиват на реални факти твърденията на военния министър Красимир Каракачанов, че има само решение за започване на преговори със САЩ за Ф-16. „В доклада на МО и МФ е написано за водене на преговори единствено и само със САЩ, няма нито ред за това, че ако не ни удовлетворява, можем да продължим с офертите на Швеция и Италия”. „Трябва да закупим този самолет, който можем да поддържаме”, категоричен беше главният секретар на президента. Той посочи, че България дава около 1 млрд. долара за отбрана годишно, а останалите ни съседки с Ф-16 са Румъния с 4,8 млрд. долара, Гърция – с 5 млрд. и Турция – с 15 млрд. „Преди да стигнем до сделка, и правителството, и депутатите да си спомнят думите на президента на САЩ. Преди няколко дни той каза: „Не ми пука за Европа, мен са ме избрали не европейците, а американските данъкоплатци!”. Дано и нашите депутати се сетят, че са ги избрали българските данъкоплатци”, коментира Димитър Стоянов. Той защити решението на президента да пусне без вето промените в закона за конфискацията, като посочи, че Румен Радев вече е връщал един път целия закон и няма смисъл да прави това отново. Все пак той отбеляза, че ако през пленарна зала бяха минали скандалните предложения за „вечни” проверки и влизане в действие на разпоредбите със задна дата, ново вето е щяло да има.", "date": "2019.01.06", "title": "Главният секретар на президента: Самолет ли се купува… или политическа легитимация?"}
{"url": "https://www.24chasa.bg/novini/article/7230884", "text": "Трийсет и един човека пострадаха при земетресение в западната част на Иран, близо до границата с Ирак, съобщи агенция ИРНА, цитирана от Ройтерс и БТА.  По данни на Геофизическия институт на САЩ трусът е бил с магнитуд 5,5. Европейско-Средиземноморският сеизмологичен център каза, че е бил на дълбочина от 15 километра, а магнитудът му е бил 5,7. Говорител на иранската служба за извънредни ситуации каза, че е оказана лекарска помощ на 29 души, а двама са приети в болница.", "date": "2019.01.06", "title": "Трийсетина души са пострадали при \nземетресение в Иран"}
{"url": "https://www.24chasa.bg/novini/article/7230961", "text": "Въздушният трафик в Германия ще бъде нарушен утре сутринта заради призива за стачка на служителите по сигурността на берлинските летища, които искат увеличение на заплатите, предаде Франс прес, цитирана от БТА.  Стачката по призива на синдиката \"Верди\" ще бъде от 5 до 8.45 сутринта местно време на летищата Тегел и Шонефелд. Ще бъдат засегнати около 80 полета, главно на летище Тегел, посочва ДПА. Луфтханза отмени някои вътрешни полети. Засегнатите пътници ще могат да използват самолетните си билети, за да се придвижат с влак. Синдикатът \"Верди\", който представлява около 23 000 служители по сигурността на летищата в Германия, иска заплащането им да се увеличи на 20 евро на час. Сега тези служители на летищата Тегел и Шонефелд получават по 17 евро на час, добавя АФП.", "date": "2019.01.06", "title": "Въздушният трафик в Германия ще бъде нарушен утре сутринта заради стачка"}
{"url": "https://www.24chasa.bg/novini/article/7230767", "text": "На 71 г. след кратко боледуване почина нашият колега Бойко Бойков, основателят на отдел “Кореспонденти” във в. “24 часа” - най-големия в медиите от създаването му до днес. Достолепен и ерудиран човек - фин, достоен, горд, забележим и честен. Говореше открито с всеки. Имаше огромния опит и с колегите, и с професията, затова беше и голям авторитет. Той обиколи цяла България и покани най-интересните и трудолюбиви журналисти в отдела си. Професията срещна Бойко и с любимата му жена - нашата колежка от отдел “Бизнес” Марияна Желева, тогава един от водещите кореспонденти на “24 часа” в Габрово. Автор е на много статии, репортажи, интервюта, анализи, кореспонденции от страната и чужбина. В продължение на година прекарва в ателието на големия скулптор проф. Любомир Далчев. При него изучава рисуване и композиция, а от разговорите им за изкуството се ражда поредицата от 7 части “С годините назад”, публикувана във в. “Народна култура”. Негови творби са включени в няколко антологии с очерци и интервюта. На 15 март 1995 г. Гранична полиция на парижкото летище “Орли сюд” арестура Бойко Бойков, пратеник на “24 часа” за отразяване на конференцията за стабилност в Европа, организирана от ЮНЕСКО. Форумът, известен като “Пакт Баладюр”, е широко отразен във френските медии, но се оказало, че полицаите на летището не знаят за провеждането му. При задържането на Бойко, което продължи 2 часа, французите отказали да съобщят мотивите въпреки безупречните документи на журналиста. След официален протест от страна на нашите дипломати високопоставен офицер на граничните служби опитал да се извини от името на свой некомпетентен колега. Тогава Бойко отказа да приеме извиненията - според него неоснователното му задържане е дискриминация към страната му. Преди няколко години Бойко се пенсионира и се вдъхнови за поезията. За кратко време написа и публикува “Птицата феникс търси гнездо”, “Дневникът на феникса от гнездото” и “Отлитането на феникса”. Бойко Бойков е роден през 1947 г. в София. в Софийския университет. Превел е от френски частта “Името” от романа на Марсел Пруст “В търсене на изгубеното време”. Работи във вестниците “Земеделско знаме”, “Народна култура”, “Софийско утро”, а през последните двайсет години - във в. “24 часа”. Приятели и близки ще се простят с Бойко Бойков на 8 януари - вторник, от 11,30 часа в столичния храм “Света Троица” на бул. “Константин Величков”. Целият екип на “24 часа” изразява най-искрени съболезнования на семейството на Бойко! Кураж, Марияна, с теб сме! На екрана на лаптопа ни има един файл – Non finito. Отваряш го и всичко е бяло. Само работно заглавие на бъдеща книга. Non finito - незавършеното, но има и друг прочит – без край. Не страдам, че не я е написал. Страдам, че животът ми с Бойко остана незавършен. А има ли завършен? Преди да го вкарат спешно в операционната, му казах: да не си посмял да ме оставиш. Той се бори заедно с лекарите 30 дни, преди да си отиде. На масата в кухнята, пред кожения му стол, който сега е празен, има още бели листове. Да са му подръка, когато иска да пише. Когато вестникът честитеше рождения му ден, колегите пишеха, че е основател на кореспондентската мрежа на “24 часа”. Човекът с новините от страната, с мимолетното. Другият му живот бяха книгите и писането на адски къси разкази и надвсекидневните неща. И аз, разбира се. Когато се прибирах вечер от работа, той се показваше на любимата ни плъзгаща се врата и ми казваше: “Добре дошла”. Някога ми написа: “Часове на път. издържам. зная къде да те намеря”. Сега аз ще доизвървя пътя си. А после – ще те намеря. Дъждът спря. Изгря слънце. Росата запечата крачките. Последната дума, записана върху белия лист пред мен, е “пътека”. Закъде ли съм тръгнал? Гледам часовника. От време на време. Часът няма значение. За пореден път ме питаш какво е Дзен. Ученик попитал Учителя си: - Учителю, аз заминавам. Къде да те открия? - Навсякъде, където ме потърсиш - отвърнал Учителят. Да бъдеш или не? На теб кое ти харесва? Букет невен държа на масата. Увехна. Събирам листенцата за чай. Изправих се със затворени очи срещу слънцето. Светлината проникна в мен. Върховете на пръстите ми светят. Стигнах Кръстопътя. Продължавам. А как, щом пътищата свършват тук? Елементарно, Уотсън, с полет. Часовникът спря. Свалих го от стената. Часовникът каза - няма части. Много е стар. Сега времето е само в мен. Някъде по Пътя, от точка А до точка Б, разбираш, че пространството е преодолимо. Не прави рани по ходилата. А другата рана, която не кърви, си е пак в тебе. Колкото и отдалече да се засилваш, не можеш да прескочиш локвата на времето. В края/началото Пътят става река. Едно камъче ми се усмихна и аз влязох в нея. Ледена вода. Пътят топли ходилата. Времето не лети. Не върви. Не тече. Стои. Ние преминаваме. Излизам на балкона. Колко леко се диша. Слънцето още го няма. Дърпам завесите на театъра Ден. И този ден се връщам късно. под стряхата – гнездо на лястовица. ако го бутна – оставам сам, ако го оставя – пренаселениЕ. Дъждът спря. сега при теб вали. подай ми чадърА. Часът е десет. играя си с молива. ще ти пиша ли. ще те рисувам ли? къде да те търсЯ. Свещичка, духната от вятъра. не гаснЕ.", "date": "2019.01.06", "title": "Нашият Бойко написа последната дума - \"пътека\", и попита \"Закъде ли съм тръгнал?\""}
{"url": "https://www.24chasa.bg/novini/article/7230595", "text": "Най-малко 30 миньори в златна мина са загинали тази сутрин при голямо земно свличане в Афганистан, съобщи говорител на полицията, цитиран от Ройтерс и ДПА.  Срутил се е тунел в мината в североизточната провинция Бадахшан. Има и неколцина ранени. В мината са се намирали около 50 работници и останалите живи все още са блокирани вътре заедно със загиналите. Мината е нерегламентирана. Такива често се разработват нелегално в северните планински райони на Афганистан и в тях не се спазват никакви изисквания за безопасност. Затова фатални инциденти там са често явление, отбеляза Ройтерс, цитирана от БТА.  Бунтовниците и трафикантите печелят от тази нерегламентирана индустрия, а правителството, чието влияние не достига в някои райони заради продължаващия въоръжен конфликт и поради трудно достъпните места, не може да направи почти нищо за преодоляването на тези практики.", "date": "2019.01.06", "title": "Тридесет загинали в нелегална златна мина в Афганистан"}
{"url": "https://www.24chasa.bg/novini/article/7230601", "text": "Говорителят на президента Реджеп Тайип Ердоган заяви днес, че е неразумно да се твърди, че Турция е взела на прицел кюрдите и посочи, че целта на Анкара са бойците от Ислямска държава и кюрдските групи Сили за защита на народа (СЗН) и Кюрдска работническа партия (ПКК), предаде Ройтерс, цитирайки Анадолската агенция. Коментарите на Ибрахим Калън идват, след като съветникът за националната сигурност на Белия дом Джон Болтън заяви, че ще подчертае в разговори с турски официални представители тази седмица, включително с президента Ердоган, че кюрдите трябва да бъдат защитени, предаде БТА.", "date": "2019.01.06", "title": "Говорителят на Ердоган: Неразумно е да се твърди, че мишена на Турция са кюрдите"}
{"url": "https://www.24chasa.bg/novini/article/7230588", "text": "На 71 г. след кратко боледуване почина нашият колега Бойко Бойков, основателят на отдел “Кореспонденти” във в. “24 часа” - най-големия в медиите от създаването му до днес. Достолепен и ерудиран човек - фин, достоен, горд, забележим и честен. Говореше открито с всеки. Имаше огромния опит и с колегите, и с професията, затова беше и голям авторитет. Преди повече от 20 години той обиколи цяла България и покани най-интересните и трудолюбиви журналисти в отдела си. Бойко Бойков е роден през 1947 г. в София. Завършва Френската гимназия и специалност френска филология в Софийския университет. Превел е от френски частта “Името” от романа на Марсел Пруст “В търсене на изгубеното време”. Работи във вестниците “Земеделско знаме”, “Народна култура”, “Софийско утро”, а през последните двайсет години - във в. “24 часа”. Приятели и близки ще се простят с Бойко Бойков на 8 януари - вторник, от 11,30 часа в столичния храм “Света Троица” на бул. \"Константин Величков”.", "date": "2019.01.06", "title": "Почина нашият колега Бойко Бойков"}
{"url": "https://www.24chasa.bg/novini/article/7230604", "text": "В деня, в който Дими щеше да навърши 49, Иван Ласкин реши, че е време да тръгва... натам, където са най-ярките му приятели, мъже, таланти, непреклонни и непримирими духове.... Поклон пред паметта ти, приятелю... Това написа ПР-ката и съпруга на Дими от група Сленг, който почина в катастрофа с мотор, Ива Екимова.  Тя добави и за съпругата на актьора - \"Александра Сърчаджиева, сила и любов... той винаги ще бди над вас\". Светъл път и мир на душа ти, прекрасно момче....Много те харесваме и обичаме... Това написа председателят на Българската федерация по художествена гимнастика Илиана Раева в профила на Александра във фейсбук. И добави:   \"Винаги ще нося спомена за теб, за онази вълшебна нощ в градината ни, през нощта четиримата около огъня, над нас звездите, красивият ни нощен разговор за истинските неща от живота и прекрасната ти усмивка... Толкова е тъжно и нереално.... Сега ще бъдеш звездичката на любимите си две момичета. Бог да те прости. Поклон.\" Колегата на Алекс Сърчаджиева Ники Кънчев също каза \"сбогом\" на големия актьор: Чао, Пич! Беше ми повече от приятно да си лафим!!! Недостижим си!!!  Водещият публикува и своя снимка от село Рупча - препратка към прякора на Ласкин - Васко да Гама от село Рупча от едноименния детски сериал.   Припомняме, че на 48 години почина Иван Ласкин. Актьорът е издъхнал тази нощ във ВМА.", "date": "2019.01.06", "title": "Хора от родния шоубизнес се сбогуват с Ласкин в социалните мрежи"}
{"url": "https://www.24chasa.bg/novini/article/7230610", "text": "Испанската морска спасителна служба съобщи, че е спасила 549 мигранти, които се опитвали да прекосят Средиземно море, предаде Асошиейтед прес, цитирана от БТА.  Спасителната служба информира, че нейният плавателен съд е пресрещнал вчера източно от Гибралтарския проток шест малки лодки с общо 350 мигранти. Други 199 мигранти бяха извадени днес от пет лодки, две от които надуваеми и крайно неподходящи за морски преход. В едната от надуваемите лодки имало 4 деца, а в другата били натъпкани 10 възрастни. Върховният комисариат на ООН за бежанците е изчислил, че през 2018 г. 2262 мигранти са починали докато са преминавали Средиземно море. По данни на Европейската агенция за гранична и брегова охрана Фронтекс през миналата година 57 000 нелегални имигранти са достигнали Испания, двойно повече от 2017 г. Като цяло обаче броят на незаконните преминавания на европейски граници е достигнал най-ниската си стойност от 5 години, посочва АП.", "date": "2019.01.06", "title": "Испания спаси 549 мигранти в Средиземно море"}
{"url": "https://www.24chasa.bg/novini/article/7230511", "text": "Повечото океани на нашата планета реагират на глобалното затопляне, но ново изследване навежда на мисълта, че \"джобове\" вода в океанските дълбини, където в миналото е имало охлаждане, продължават да оказват своето въздействие, съобщи ЮПИ. Учени от океанографския институт \"Удс хоул\" и Харвардския университет установиха, че водата в дълбините на Тихия океан все още реагира на т.нар. малък ледников период през 16-и век, предава БТА. \"Климатът непрестанно се променя - заяви експертът по земни и планетарни науки Питър Хайбърс от Харвард. - Известни са някои регионални образци за затопляне и охлаждане, като малкия ледников период и средновековния топъл период. Целта ни бе да създадем модел, който разкрива как вътрешността на океана реагира на климатични промени на повърхността му.\" Моделът показа, че древното охлаждане вероятно продължава да оказва въздействието си в изолирани части на океанските дълбини. Учените сравнили резултатите от симулацията си с измервания на температурата на океанската вода, направени от изследователски експедиции през 70-те години на 19-и век и 90-те години на 20-и век. Макар че между едните и другите експедиции е минал повече от век, било констатирано, че слоеве на океанската повърхност са се затоплили, докато слоеве на около 1,2 мили под нея са се охладили. Учените смятат, че океаните поглъщат с 30 на сто по-малко топлина, отколкото се предполагаше досега. Резултатите от изследването са публикувани в сп. \"Сайънс\".", "date": "2019.01.06", "title": "Части от океаните се охлаждат въпреки \nклиматичното затопляне"}
{"url": "https://www.24chasa.bg/novini/article/7230515", "text": "САЩ няма да изтеглят войските си от Сирия, докато не се постигне споразумение с Турция за защита на кюрдите, предаде БТА. Това е заявил съветникът по националната сигурност на американския президент Доналд Тръмп, Джон Болтън, информираха турските медии. Болтън е направил това изявление в Израел,където е на посещение. По думите на американския съветник разговорите с израелската страна включват и въпроси, свързани със ситуацията в Турция, както и актуалния проблем за изтеглането на американските сили от Сирия. Болтън е заявил,че докато не се постигне пълна координация между Анкара и Вашингтон по критичния въпрос за операциите на турската армия в Сирия, САЩ няма да изтеглят войските си от тази страна. Както и че САЩ са против операцие на турската армия в Сирия, насочени срещу кюрдите. \"САЩ искат да се изтеглят от Сирия, но преди всичко трябва да се постигне защита за американските войници в етапа на изтеглянето. Целта на Тръмп е унищожаване на Даеш.Но докато не постигнем споразумение с Анкара за защита на кюрдите, американските войници няма да напуснат Сирия\", посочил Болтън. След Израел Джон Болтън пристига в Анкара,където ще разговаря с президента Р.Т.Ердоган. Изявлението на американския съветник по националната сигурност, направено в Израел, се тълкува от турските медии като \"вероятно нова криза, която се задава между Анкара и Вашингтон\". САЩ поставят нови условия пред Анкара,които включват защита на кюрдите,за да изтеглят войските си от Сирия, посочват медиите. Медиите припомнят и предишно изявление на Джон Болтън, в което бе обвинил сирийския режим в употреба на химическо оръжие и бе заплашил Башар ал Асад, че в отговор САЩ ще предприемат въздушна атака срещу Сирия.", "date": "2019.01.06", "title": "САЩ: Няма да изтеглим войските си от Сирия, докато не се постигне споразумение с Турция"}
{"url": "https://www.24chasa.bg/novini/article/7230562", "text": "Трима души са загинали в придошли води след поройните дъждове в Гърция в четвъртък, съобщи Асошиейтед прес, позовавайки се на гръцката противопожарна служба. Вчера беше намерено тялото на 66-годишна жена, а днес са открити и две други жертви - мъже на 67 и 64 години, предава БТА. Тримата били хванати по пътя от проливен дъжд в град Кератеа, на около 45 километра югоизточно от Атина. Жената и по-възрастният мъж са били семейна двойка, а другият човек ги е карал на пазар. В резултат на пороя са придошли водите на местна река, която отнесла автомобила. Днес бяха намерени телата и на двамата мъже - съпругът е бил намерен на десетина километра от мястото на автомобила, а шофьорът - на около 15 километра от там.", "date": "2019.01.06", "title": "Трима са се удавили в придошлите води на река в Гърция"}
{"url": "https://www.24chasa.bg/novini/article/7230578", "text": "Гласуването в британската камара на общините на правителственото споразумение за излизане на Обединеното кралство от ЕС, ще се проведе на 14 или 15 януари. Това заяви днес министър-председателката Тереза Мей в \"Шоуто на Андрю Мар\" по телевизия Би Би Си, предаде Ройтерс, цитирана от БТА.  \"Дебатите ще започнат идната седмица и ще продължат през следващата, през която ще се проведе и гласуването\", поясни Мей в интервюто си. В отговор на въпрос за датата на гласуването министър-председателката потвърди, че то ще е на 14 или 15 януари, независимо от вестникарски публикации, че тя може отново да го отложи. Мей каза днес, че ако нейната сделка за Брекзит бъде отхвърлена, Великобритания ще се окаже на \"неизследвана територия\". Описвайки какво ще се случи, ако претърпи поражение в парламента, Мей каза \"Ще се окажем на неизследвана територия. Не мисля, че някой е в състояние да каже точно каква ще бъде реакцията в парламента\". Партията на Мей е разделена по отношение подкрепата за сделката, тъй като много нейни съпартийци се опасяват, че \"предпазният механизъм\" за недопускане на твърда граница между Ирландия и Северна Ирландия може да остави Великобритания в обсега на правилата на ЕС за неопределено дълго време. Един от най-изявените противници на сделката в Консервативната партия Джейкъб Рийс-Мог написа във вестник, че е \"самозалъгване\" да се твърди, че коледната ваканция, докато не е бил в парламента, би могла да го убеди да промени мнението си и да подкрепи споразумението. След като на 25 ноември миналата година ЕС и Великобритания съгласуваха сделката за условията на Брекзит, Мей е под силен вътрешнополитически натиск. Мнозинството депутати в долната камара настояват тя да съгласува отново условията на членството на Северна Ирландия в митническия съюз и единния пазар на ЕС след Брекзит.", "date": "2019.01.06", "title": "Мей: Гласуването на сделката за Брекзит ще е на 14 или 15 януари"}
{"url": "https://www.24chasa.bg/novini/article/7230581", "text": "Папа Франциск призова лидерите на ЕС да проявят \"конкретна солидарност\" към 49-те мигранти, които все още са блокирани на два кораба на неправителствени организации край Малта, предаде Франс прес, цитирана от БТА.  \"От няколко дни 49 души, спасени в Средиземно море, се намират на борда на два кораба на НПО в очакване на сигурно пристанище, където да слязат. Отправям настоятелен призив към европейските управници да проявят конкретна солидарност към тези хора\", заяви папата пред хиляди вярващи на площад \"Свети Петър\" на традиционната служба за Богоявление. Част от мигрантите на двата кораба на германски НПО са вече втора седмица в Средиземно море, а някои и третата, без да се очертава решение. Днес Италия и Малта потвърдиха, че няма да допуснат тези два кораба в свои пристанища. Холандия и Германия изразиха готовност да приемат мигрантите, стига операцията да се извърши в европейска рамка. Папата призова вярващите да следват пътя на смирената любов и да се грижат за хора, които страдат или са другояче уязвими, предаде Асошиейтед прес. Милостта към тези, които \"няма с какво да ни се отплатят е ценна в очите на Господ\", заяви Франциск.", "date": "2019.01.06", "title": "Папата призова лидерите на ЕС да проявят \"конкретна солидарност\" към блокираните край Малта мигранти"}
{"url": "https://www.24chasa.bg/novini/article/7230582", "text": "\"Сбогом, Ваньо. Ще ми липсваш...\" Така се прости с Иван Ласкин в профила си във фейсбук финансистът Илия Лингорски. През 1986 г. той изигра ролята на отличника Женя в сериала \"Васко да Гама от село Рупча\", в който главната роля бе на Ласкин. Лингорски, който бе преуспял финансист в чужбина и се върна в България заедно с другите \"царски юпита\", публикува снимка на двамата от филма. Илия Лингорски, за разлика от Ласкин, не става аткьор, а прави бизнес кариера. Той е един от основателите на лондонския \"Ситиклуб\" под председателството на княз Кирил Преславски. Беше зам.-министър на Николай Василев в правителството на Сакскобургготски. Сега е изпълнителен директор на ЛИПА - Либерален институт за политически анализи.", "date": "2019.01.06", "title": "Женята се прости с Васко да Гама: Сбогом, Ваньо (Видео)"}
{"url": "https://www.24chasa.bg/novini/article/7226751", "text": "      Преди време разговарях с един емигрант, напълно интегриран в България. Той ме попита: \"Ето сега имам български паспорт, говоря български, ожених се за българка. Аз сега българин ли съм?\" Замислих се - всъщност не е толкова лесно да се дефинира понятието. Отговорих му: \"За да си истински българин, трябва да смяташ Ботев и Левски за велики хора и да се гордееш, че имаш нещо общо с тях!\".  Около тези две имена (и още няколко, разбира се) се простира духовната територия на България. Може да пътуваме в чужбина, да напуснем физическата територия, но си оставаме българи, докато носим в душите и сърцата си Ботев и Левски. Но емоцията не трябва да ни пречи да търсим истината за Ботев. Например една импровизирана анкета сред познати ни показа, че извън стандартните клишета - “Радецки”, Козлодуй, Околчица – ние знаем малко за Ботев. Учили са ни, че е роден в Калофер, но самият Ботев пише за родното си място. “… Такива чувства изпитах, като влизах в родното си село Осен, до Враца…” Хората в Осен и до днес се гордеят, че великият поет е роден в тяхното село. Общоизвестно е, че през юли 1875 г. Христо Ботев оглавява революционния комитет в Букурещ. Но реално той ръководи този комитет само около три месеца. Оказва се, че Ботев е дал разрешение на касиера Драгой Шопов да употреби комитетските пари за свои лични дела. Касиерът на свой ред ги дал назаем на своята любовница, която имала нужда от пари и го заплашвала, че ще се самоубие. Като получила парите, дамата изчезнала с тях. Разяреният Ботев притиска касиера да върне сумата. Шопов се прибира в квартирата си и се самоубива. Разказват, че след като се разбира, че парите са изчезнали, Ботев изпада в тежка изолация. Целият му авторитет рухва заради съмнението, че с комитетските пари е злоупотребено. Ботев попада или в позицията на съучастника в злоупотребата, или в ролята на непрактичния глупак, който е попилял общите пари. И в двата случая – нищо добро… Апостолите се преместват тайно в Гюргево и там учредяват нов комитет, но вече без Ботев. Именно този нов комитет вдига Априлското въстание през пролетта на следващата година. За целта някъде в средата на април 1876 г. в Букурещ пристигат Никола Обретенов и Георги Апостолов. Те купуват оръжие и ангажират за войвода прочутия Филип Тотю. Но когато всичко изглежда готово, Филип Тотю се отказва. Зли езици намекват, че Тотю е искал дебел хонорар за професионалните си умения на специалист по четническа тактика. Но това едва ли е вярно. Най-вероятно опитният войвода се е отказал, защото е разбрал, че искат да го вкарат във военна авантюра, която няма шанс за успех. Четата остава без войвода. Обретенов и Апостолов не са особено известни, нито много уважавани - трябва им авторитетна личност, която да оглави четата. Отиват при Ботев, за да му предложат да оглави четата. В първия момент Ботев се стряска, като ги вижда; даже (според някои свидетелства) казва нещо от рода на: “Да ме стреляте ли сте дошли?” . Но когато разбира за какво го търсят, Ботев приема с ентусиазъм да стане войвода на четата. За оклеветения и отритнат Ботев тази възможност за реванш е същински подарък от съдбата. “Аз съм весел и радостта ми няма граници, като си наумя, че “Моята молитва” се сбъдва!” пише той след седмица в едно от предсмъртните си писма. Четниците се качват на “Радецки” с паспорти и билети за Сърбия. Едва на парахода военният ръководител Никола Войновски обявява истинската цел на пътуването - помощ на въстаналата Враца. Изненадата сред четниците е смекчена от Нататък е известно - слизането на козлодуйския бряг, развятото знаме, целуването на земята. Но се премълчава, че няколко четници отказват да слязат от парахода и продължават към корпуса на генерал Черняев. Има и един пияница, който едва не се удавя в реката. Него четниците оставят в Козлодуй “поради пълната му невъзможност да върви или да се крепи на конско седло”. Знае се как е “посрещната” четата в Козлодуй - празният мегдан и изпокрилите се селяни. По-нататък положението става все по-лошо… С други думи, няма и помен от масовата подкрепа, на която Ботев, с романтичната си душа, е разчитал. Един велик поет попада в чета, която преследва политически цели, но с военни средства. Заради несъмнения му авторитет обявяват Ботев за войвода, но някои четници са с несравнимо по-голям военен опит от него. Ботев е облечен в театрална униформа, обут е в реквизитни чизми, които, освен че са му малки, се разпадат; няколко дни поетът ходи бос, краката му са разкървавени… Четниците го уважават като поет, но той не е опитен в сраженията. Защото и войната, както и изкуството, е не само емоция, но и занаят, който се изучава дълго и изисква специфичен талант. Някои ги бива в творчеството, а други - в битките. Всяка цивилизация е имала нужда от духовници, войници и работници. Но не е лесно да преминеш от едно съсловие в друго… Затова (по думите на Соколов) “… по решение на съвета на войводата се определи място във втората редица, като му се каза да не се движи, а просто там да седи”. В разгара на битката при Милин камък Ботев внезапно изчезва. Разнася се слух, че е паднал убит. Апостолов и Обретенов откриват Ботев в една пещера - “облегнат на едната си ръка и замислен, очите му бяха пълни със сълзи, мрачен и отчаян…”. Ботев се нахвърля върху Апостолов и Обретенов с най-обидни думи. Нарича ги лъжци и измамници; пита къде са врачанските въстаници, къде е народът, който са дошли да освобождават; обвинява двамата, че с долнопробната си манипулация са обрекли на сигурна гибел 200 души юнаци. От този паметен момент нататък Под една или друга форма това е отбелязано в спомените на всички оцелели четници. На Околчица на 2 юни четниците целия ден водят сражения с напиращите от три страни турци, черкези и башибозуци. Към 20 часа притъмнява и става невъзможно битката да продължи. Турците се изтеглят на по-безопасни позиции, а четата се разделя на две. В тъмното Войновски заема височините, за да осигури тила на групата, предвождана от Ботев. Тази група се запътва към близкия извор. Последни се придвижват Ботев и петима души от щаба му. Всички те спират за кратко съвещание. Ботев говори нещо афектирано с 3-ма; другите двама са на разстояние – вероятно като охрана. Няколко минути по-късно Христо Ботев е мъртъв. Около тази смърт винаги е висял въпросът: кой е убиецът? Всеки, който се е запознавал с хилядите страници спомени и анализи за смъртта на Ботев, неизбежно добива чувството, че нещо се крие или премълчава. Убит от турски куршум - от добър стрелец - защото, както стана ясно, турците не са били близо. Или пък – от заблуден куршум, дошъл откъм турските позиции. Без съмнение черкезите са имали мотив да убият Ботев, но имали ли са възможност точно в този момент?! Било е към 20 (21) часа вечерта в планината; не е ли било тъмно вече?! Възможно ли е от голямо разстояние да бъде уцелен Ботев? Никой от оцелелите 3-ма четници не е видял облаче пушек от изстрел - а тогава оръжията са стреляли с димен барут. Никой не заляга, не се крие, не открива защитна стрелба - няма по кого. Версията за “вражески” куршум е официалната, но не е много убедителна. Затова пък е единствената версия, която не посяга на архетипа на Героя, чийто носител е образът на Ботев в душите на българите. Дали именно затова тази версия е станала официална? 2. Ботев се е самоубил от отчаяние и безизходица. Това е версията, която подкрепя уважаваният драматург и писател Стефан Цанев. Не може да бъде категорично отхвърлена, но точно този ден четниците не са дали нито един убит, а турците – многобройни жертви. Някак не се връзва. 3. Убит от четник от щаба. След като става ясно, че въстание във Врачанско няма да има, в ръководството на четата възниква сериозен конфликт накъде да продължат. Вече не се очаква помощ отникъде, няма хляб, патроните са на свършване. Десетки четници са убити, други - дезертирали или просто изгубили се. Въпросът е: а сега накъде? Ботев е искал да съхрани живота на останалите момчета и своя, разбира се, като поведе четата към Сърбия и я присъедини към корпуса на генерал Черняев, за да продължи борбата. Но Те вярвали, че въстанието в Пловдивско продължава, и искали да се присъединят към него. Нямало е откъде да знаят, че въстанието е потушено навсякъде. В този момент най-вероятно четниците от щаба са се изпокарали накъде да тръгнат и кой да командва. Били са недоспали, изтормозени, напрегнати до предела на силите си. В разправията Апостолов е кипнал и е застрелял Ботев. Вероятно Апостолов е виждал Ботев като предател, а Ботев е възприемал Апостолов като глупак. Последващите събития потвърждават становището на Ботев. Не вярвам, че Ботев е убит за пари. Войновски е бил далеко, Обретенов вероятно е бил на страната на Апостолов, но той не е човек, който бърка за револвера, без много да му мисли. и не е имал нито желание, нито възможност да се запъти към Панагюрище. Апостолов е имал и мотив, и възможност; и необходимия характер за такова действие. Има и други спомени от епохата - без връзка с Ботев - че Апостолов е бил кибритлия, вадел е револвера си за щяло и нещяло. Не вярвам във версията за сложен заговор и убийство за пари. На базата на изчетените документи и анализи ми се струва най-вероятна версията за моментен пристъп на гняв, основанията за който са се трупали ден след ден. Обретенов и Апостолов са повикали Ботев да води четата за пред хората, очаквали са той да е нещо като представителна фигура; но с мощния си авторитет Ботев ги е изместил. Ако се е случило така, бихме се изкушили да приемем, че Апостолов е убиец и злодей. Но не бих искал да разсъждаваме така. Още на другия ден Апостолов е убит в бой с турците. От тези, които са били непосредствено около Ботев, оцелява само Обретенов. Той до края на живота си отказва да разкрие всички подробности около смъртта на Ботев. Може би за да не подкопае единия от стълбовете, на които се крепи националното самосъзнание. Като сценарист анализирам не само фактите, но и характерите на хората и как те биха действали при едни или други обстоятелства. Без съмнение, Апостолов е най-вероятният стрелец. Но не мисля, че е морално да обявяваме за злодей едно момче на 22 години, загинало в бой за свободата на родината си. Хора, които не са понесли дори един шамар заради родината си, нямат право да съдят хора, които са загинали за България. Покрай “Радецки” романтичната история за четата с обаятелния млад войвода обикаля света. За четата пишат дори и вестници в Южна Америка. Всъщност,четата постига политическите си цели. “Лудите глави” не умират напразно.", "date": "2019.01.06", "title": "Три версии за убийството на Ботев. Защо Обретенов не разкри истината"}
{"url": "https://www.24chasa.bg/novini/article/7230623", "text": "При оказана съпротива на единия от задържаните леко е пострадал униформен, на който е оказана медицинска помощ Днес към 13.20 ч. във Второ РУ – Стара Загора бил получен сигнал за лица, които извършвали кражба от неизползвана в момента административна сграда на ул. „Мусала“ в областния град. Незабавно бил изпратен полицейски патрулен екип, който заварил трима мъже, натоварени с имущество и метални предмети от сградата. Последвало задържането на двама от извършителите, а третият успял да избяга, след като хвърлил по полицаите мотика и ранил единия от униформените в ръката и крака. На ранения служител е оказана амбулаторна помощ в болницата и е освободен за домашно лечение, без опасност за живота. В хода на проведените действия бил задържан и третият извършител на престъплението. Извършен е оглед на местопроизшествието. Във Второ РУ – Стара Загора са образувани бързи производства за престъпления по чл. 195 и по чл.131, ал.2 от НК. Работата по документирането на случая продължава.", "date": "2019.01.06", "title": "Задържаха трима крадци в Стара Загора"}
{"url": "https://www.24chasa.bg/novini/article/7230625", "text": "Властите предупредиха днес за висок риск от лавини в северната част на Алпите, след като обилен снеговалеж създаде опасни условия в части от Южна Германия, Австрия и Швейцария, предаде Асошиейтед прес, цитирана от БТА.  Двайсетгодишна скиорка загина вчера в лавина близо до австрийската граница, съобщи германската полиция. Около 14 000 домакинства останаха временно без ток в Северна Австрия заради повредени електропроводи. Около 12 000 туристи бяха блокирани до днес следобед в австрийското селище Заалбах Хинтерглем, тъй като пътят до него бе затворен заради опасност от лавини. Кметът Алоис Хазенауер заяви пред ДПА, че експерти са предизвикали лавина с контролирана експлозия, за да може да бъде пуснато автомобилното движение. В курорта Обертауерн властите казаха, че пътищата ще останат затворени до утре.", "date": "2019.01.06", "title": "Обявена е опасност от лавини в Алпите заради обилен снеговалеж"}
{"url": "https://www.24chasa.bg/novini/article/7230627", "text": "Мъж от Карлово тръгна към връх Ботев и загина. Инцидентът стана навръх Богоявление. „Поел да атакува първенеца на Стара планина по обяд. Бил е в хижа „Рай”, когато решил да катери нагоре. Хижарят се опитал да го спре, като му обяснил, че тръгва по лятна пътека, която е опасна, но запаленият планинар не се вслушал в съвета”, разказа пред „24 часа” кметът на Калофер Румен Стоянов. Мъжът се подхлъзнал и паднал в урва. Стоянов отрече инцидентът да е помрачил празника в града на Ботев, където се събраха хиляди да гледат мъжкото хоро в Тунджа. Стоянов е категоричен, че загиналият не е от Калофер. „Иначе щях да го познавам. Ако беше дошъл на нашия ритуал, едва ли е щял да предприеме този риск. Но всеки прави своя избор”, коментира кметът. Трагичната вест научил от шефа на карловската полиция. В късния неделен следобед тялото на загиналия още не беше свалено от планината. Според полицейски източници става въпрос за нещастен инцидент. Няма данни мъжът да е употребил алкохол. Но Стоянов недоумява защо в такова опасно време тръгва да изкачва връх Ботев.", "date": "2019.01.06", "title": "Мъж загина на път за връх Ботев"}
{"url": "https://www.24chasa.bg/novini/article/7230637", "text": "Увеличение на минималната заплата ще бъде първата важна стъпка от серия мерки, целящи да увеличат доходите на гърците, заяви правителственият говорител Димитрис Дзанакопулос в интервю за АНА-МПА. Минималната работна заплата в Гърция в края на 2018 г. официално е била 586 евро, но в действителност по данни на Евростат е възлизала на 684 евро, защото работещите в Гърция продължават да получават 14 заплати годишно. Тази стойност обаче е далеч от предкризисното равнище от 751 евро, предаде БТА.  Дзанакопулос посочи, че в периода след приключването на спасителните програми правителството се изправя пред сериозни политически и институционални предизвикателства, но планира да приложи допълнителни позитивни мерки, целящи да осигурят облекчение и подкрепа на гръцкото общество. \"Това правителство успя да изведе страната от меморандумите и да стабилизира икономиката, оказвайки социална подкрепа същевременно\", отбелязва Дзанакопулос, като добави, че настоящата парламентарна конфигурация гарантира, че коалицията на СИРИЗА ще завърши четиригодишния си мандат.", "date": "2019.01.06", "title": "Гръцкото правителство ще увеличи \nминималната заплата"}
{"url": "https://www.24chasa.bg/novini/article/7230666", "text": "Няколко полета на международното летище в украинския град Лвов имаха днес закъснение заради инцидент със самолет на Турските авиолинии, предаде Ройтерс, цитирана от БТА.  Пътническият самолет поднесе при подготовка за излитане и излезе от пистата. \"Нито един от 59-те пътници и 6-членния екипаж не е пострадал\", каза летищната управа. Няма и значителни поражения по машината. Летището в Лвов е най-голямото в Западна Украйна по брой пътници. То обслужва полети до 30 международни дестинации. Заради инцидента полети до Турция, Полша, Германия, Италия, Египет и Великобритания излетяха със закъснение. Няколко пристигащи полети също бяха засегнати.", "date": "2019.01.06", "title": "Инцидент на летището в Лвов предизвика закъснение на няколко полета"}
{"url": "https://www.24chasa.bg/novini/article/7230504", "text": "Президентите на Русия и Турция Владимир Путин и Реджеп Тайип Ердоган действително имат намерение да разговарят скоро, но точната дата на срещата все още предстои да бъде съгласувана, заяви говорителят на Кремъл Дмитрий Песков, цитиран от ТАСС. Песков каза това, след като бе помолен да коментира  , предава БТА. Според турската агенция срещата ще се състои в Русия, където Ердоган планира посещение през януари. Тема на разговорите се очаква да бъдат обстановката в Сирия, покупката на руски зенитно-ракетни системи С-400, двустранните отношения и регионални въпроси, посочи още Анадолската агенция. По думите на говорителя на Кремъл лидерите са се уговорили за скорошна среща, но към момента нейната дата не е конкретизирана.", "date": "2019.01.06", "title": "Кремъл: Путин и Ердоган наистина имат намерение да се срещнат, но не се знае кога"}
{"url": "https://www.24chasa.bg/novini/article/7230407", "text": "С мярка за 72 часа в пловдивския арест е 20-годишният Иван Тодоров с прякор Гангстера за побой и отвличане на дете. Бандитът е от ромски произход и живее в Баня, Карловско, уточниха пред \"24 часа\" от областната дирекция на МВР. Престъплението е извършено в петък. Тогава Гангстера отишъл в близкото село Михилци и там отвлякъл 14-годишното момче. Първоначално го прилъгал да му покаже пътя до с. Бегово. Детето гръгнало с Тодоров.  Стегнали до уреченото място пеша. Бандитът завързал момчето и се вмъкнал в жилище да краде. Междувременно отмъкнал и телефона на детето и изчезнал. По-късно близки се обадили на родителите, които подали жалба в полицията. \"Задържан е в петък в РУ на Хисаря, след което с прокурорско постановление мярката му е удължена на 72 часа. Криминално проявен е и е осъждан\", допълниха от полицията. Жители на Баня коментираха, че онзи ден в ромската махала е имало жандармерия, която е издирвала Гангстера. Прекорът на баща му бил Муто Циганина, ходел по къщите да копае канали и с изкараните пари си купувал ракия.", "date": "2019.01.06", "title": "Ром отвлече и наби дете в Пловдивско, арестуваха го"}
{"url": "https://www.24chasa.bg/novini/article/7230481", "text": "„Днешните окови на нищетата, на неправдата и омразата трябва да бъдат разсечени така, както Ботев разсичаше със сабята и словото си робските окови.“ Това заяви вицепрезидентът Илияна Йотова в тържественото си слово на честванията на 171-годишнината от рождението на Христо Ботев, които се проведоха в Калофер, съобщиха от прессекретариата на президента. „Нека днес прочетем завета на българския революционер и гениален поет, който повелява – няма място за полуистини, полугерои, полусвобода, полувяра, за „слепци с очи“, за псевдогерои и лъжеидеали“, призова вицепрезидентът. „Да бъдеш без свобода свободен, защото духът не признава окови, силно да любиш и мразиш, но да си силен и за да поискаш прошка – това не е дадено на всеки. Само на избраните“, отбеляза Илияна Йотова. Вицепрезидентът посочи, че думите на Ботев са актуални и днес, стиховете – все така верни, а сатирата пробожда право в сърцето. Илияна Йотова цитира веруюто на Ботев, че човек в пълния смисъл на думата може да се нарече само онзи, който е свободен. „Днес ние продължаваме да търсим свободата в себе си, някои дори я смятат за опасна“, заяви вицепрезидентът. По думите й днес отнемаме права, все по-разделени и по-отчуждени сме от всякога. „И днес, 171 години след рождението на Ботев, ги има „малките хора, които вършат големи работи“. Всеки от нас трябва да носи това самочувствие, защото в жилите ни тече тази кръв, защото стъпваме на земята, на която той падна на колене, за да я целуне с преклонение“, посочи Илияна Йотова. „Никое тържествено слово не е достатъчно, за да изрази преклонението, възхищението и гордостта ни, че Христо Ботев е наш, един от нас, българин. По-важно от думите, красиво наредени в речите, е свидното кътче в сърцето на всеки българин, в което е запазено мястото за великия поет и революционер“, изтъкна вицепрезидентът. Илияна Йотова посочи, че националният герой е жив и отвъд пределите на България и упование в него търсят дори в далечното бесарабско село Задунаевка, в което Ботев за кратко е бил учител. Илияна Йотова се обърна към множеството хора, стекли се да отдадат почит на Христо Ботев, с думите: „Всички ние днес тук сме пример за това как се пази национална памет, за това що е нестихваща национална енергия и колко жив е духът на свободата. Когато сме всички заедно, обединени от обща цел, към която се стремим с неизчерпаем плам, можем да изградим така жадуваното по-добро бъдеще за България.“ В края на словото си вицепрезидентът отбеляза, че свободата е избор, на всеки.", "date": "2019.01.06", "title": "Вицепрезидентът: Днес трябва да разсечем оковите на нищетата, на неправдата и омразата"}
{"url": "https://www.24chasa.bg/novini/article/7230490", "text": "Върховният глава /кралят/ на Малайзия Мухамад Пети обяви днес, че се оттегля от трона, предаде Ройтерс. Решението му влиза в сила незабавно, се казва в съобщението на Националния дворец. \"Негово величество изпрати официално писмо за отричането си от престола в съответствие с установените правила\", се казва в съобщението. Кралят изразява благодарност на членовете на Съвета на управляващите (наследствените султани), предава БТА. Това е първи случай управляващ монарх на страната да слезе от трона преди изтичането на 5-годишния му мандат. Мухамад се възкачи на престола през декември 2016 г. Причините за решението му не се разкриват. Съгласно конституцията от 1963 г. Малайзия е конституционна монархия. Държавен глава е върховният глава на федерацията. Той се избира на ротационен принцип чрез тайно гласуване от Съвета на султаните измежду султаните на деветте щата за срок от 5 години без право на втори мандат. Функциите на държавния глава са церемониални. Той е и върховен главнокомандващ на въоръжените сили. 49-годишният Мухамад - султан на щата Кулантан, бе избран за крал през 2016 г. с тайно гласуване от деветте члена на Съвета на управляващите. Той е получил дипломатическо образование във Великобритания. Неотдавна в медиите бе съобщено, че през ноември той се е бракосъчетал в Москва с \"Мис Москва-2015\" - 25-годишната Оксана Воеводина, предаде ТАСС. Това обаче не бе официално потвърдено от малайзийския дворец.", "date": "2019.01.06", "title": "Кралят на Малайзия Мухамад Пети се оттегли предсрочно"}
{"url": "https://www.24chasa.bg/novini/article/7230158", "text": "На 48 години почина Иван Ласкин. Актьорът е издъхнал тази нощ във ВМА. . Той отдавна имаше сериозни здравословни проблеми. В средата на септември бе приет по спешност във Втора градска болница. Ласкин бе настанен в отделението по гастроентерология. Две седмици преди това актьорът понесе голяма загуба - баща му Славчо почина след кратко боледуване. А това се отразило доста тежко на актьора, разказаха тогава близки до него. През февруари 2016 г. той бе приет в спешното отделение на Университетската болница в Плевен. Тогава не успял да се качи на сцената на плевенския драматичен театър и влиза в болницата, където минава прегледи и изследвания. Сам казва, че границата, която никога не е прекрачвал, е да излезе пиян на сцената, за разлика от други негови колеги. Миналата есен, докато участваше в риалитито “Фермата\", също се наложи да влезе в болница. Причината тогава бе, че вдигнал кръвно, а не след дълго се отказа от участието си в предаването. В края на 2012 г. районният съд във Велинград постанови 15 месеца без шофьорска книжка и 800 лв. глоба за Ласкин. Наказанието му бе заради отказа му да бъде тестван с дрегер за употреба на алкохол, докато шофирал джип “Тойота\" през лятото същата година. Тогава с колата с него е била и дъщеря му. В един момент той спира автомобила, за да говори по мобилния си телефон. Близо до него полицейски автопатрул проверява други коли. Според показанията им полицаите видели Ласкин да надига бутилка от бира, докато говорел по телефона, след което потеглил. Затова тръгват след него и го спират за проверка. Заради отказа му да го тестват с дрегер му съставят акт за административно нарушение. Същата година за първи път публично призна за проблемите си. \"Аз съм алкохолик, боря се! Имам проблеми с алкохола. Тежък проблем. Пия много\", призна той през сълзи в предаването „Директно Карбовски\". „Казвам го, защото това е първият начин, по който да започна лечението. Никой не знае как се случва. Идва изведнъж. Никога не съм се излагал на представление, но съм изключителен алкохолик и пияница\", каза Ласкин. И обясни, че пие, защото нищо край него не му харесва, защото държавата не цени труда на талантите и младите. Смята да направи всичко възможно да изпрати и двете си деца в чужбина, за да ги спаси. В интервюто си той заявява категоричното си намерение да се пребори с пиянството си. „Ако ще, да ми се пръсне трътката. Боря се и ще се боря! Проф. Григоров и д-р Цонев ще ме спасяват. Искам да го призная, защото това е мъжка постъпка\", добави още той. И тогава, и до последно до него неотлъчно е голямата му любов - актрисата Александра Сърчаджиева. Той често казва колко силно я обича, пише й мили послания в личния си профил във фейсбук като: \"Толкова те обичам, че дори не забелязвам детето ни, когато притичва покрай теб! Толкова те обичам, че когато стоеше под дъгата в Гърция, тя ми се видя черно-бяла... Обичам бръчиците и нескопосаната ти прическа сутрин, когато се събуждаш и приличаш на мокро врабче... Толкова те обичам, че само когато съм с теб, не съм егоист. Толкова те обичам, защото ме правиш добър и нежен, защото цериш просташкия ми характер само с поглед... защото те обичам! Обичам тайнството ти на честен човек и някои релефи от тялото ти, за които няма да споделя. Обичам дишането срещу лицето ми, когато спиш и аз те гледам! Обичам да те галя и ти да се усмихваш насън.\" Двамата се влюбват един в друг в труден и за двама им период от живота ни. Запознават се на снимачната площадка. Тогава Александра се обижда на чувството му за хумор и трябва да мине доста време, докато разбере, че не й се подиграва, а се шегува. \"Точно тогава майка й, обичаната актриса Пепа Николова, се разболя неизлечимо от тумор в мозъка. Аз пък не се спогаждах с първата си съпруга (актрисата Мирослава Гоговска - б.а.). Изнесох се и живеех сам с кучето си в стая само с едно легло, отрупано с хартии от сандвичи. Алекс промени и мен, и живота ми\", разказва в свое интервю актьорът. Той става известен още 16-годишен - играе главната роля в станалия култов сериал \"Васко да Гама от село Рупча\". Завършва актьорско майсторство за драматичен театър във ВИТИЗ през 1994 г. в класа на професор Здравко Митков. Малко преди това започва кариерата му в театъра - в „Сълза и смях“ играе от 1991 г. След това показва таланта си на сцените на почти всички софийски театри. От 1997 г. е актьор в театър „Българска армия“. Напуска го през 2014 г. с Александра Сърчаджиева. \"Истината е, че се изчерпах там. Аз напуснах, защото стоях там заради Александра... а не трябваше. А Александра просто не издържа заобикалящото я режисьорско некадърие и малодушие. С изключение на Асен Шопов, Ивайло Христов и най-вече Крикор Азарян\", написа в личния си фейсбук профил тогава Ласкин. Там обяви, че напуска Военния театър, след като 17 г. е играл на сцената му. Междувременно се изявява и пред камерата. Участва в сериала \"Дунав мост\", за който след време често си спомня. \"На първия снимачен ден на \"Дунав мост\" започнаха бомбардировките над Сърбия. Как да помниш нещо различно? Това е най-добрата тв продукция в контекста на прехода. Тя го описа. По великолепен начин - от любовта и изневерите до мутрите. В \"Дунав мост\" Иван Андонов предрече бъдещето на българския сериал. Както и на целия ни живот\", разказа преди време Ласкин Дори колегите му се шегуваха с него, като го наричат Корайма Торес - като нея играе в много сериали. Първо във \"Васко да Гама от село Рупча\", след това - \"Дунав мост\", \"Църква за вълци\", \"Хайка за вълци\". Снимал се е в над 20 европейски и американски продукции от периода 1989 – 2007 г. \"24 часа\" изказва съболезнования на близките му!", "date": "2019.01.06", "title": "Почина актьорът Иван Ласкин"}
{"url": "https://www.24chasa.bg/novini/article/7230170", "text": "Британски учени установиха, че дърветата не могат да се справят със замърсяването от автомобилите покрай пътищата и улиците и препоръчват те да се комбинират с живи плетове, съобщи ЮПИ. Учените от университета на Съри са монтирали монитори на въздуха на няколко места с различна растителност покрай пътищата, предава БТА. Данните от тях показват, че живите плетове или комбинацията им с дървета осигуряват най-добра защита, независимо от ветровете. Живите плетове например редуцират саждите с 63 процента. Когато край пътищата има само дървета, няма защита на височината, на която се вдишва замърсеният въздух.", "date": "2019.01.06", "title": "Живите плетове намаляват замърсяването от \nавтомобилите"}
{"url": "https://www.24chasa.bg/novini/article/7230176", "text": "Инспектори от столичната митница са иззели около 9000 литра гориво без документи, от които са взети проби за лабораторен анализ, съобщиха от Агенция \"Митници\". По случая е образувано административно наказателно производство по описа на митница \"Столична\". При проверка на 3 януари в товарен отсек на микробус инспекторите са открили два PVC-куба, всеки с вместимост по 1000 литра, съдържащи течност с характеристики на петролен продукт - вероятно дизел. Шофьорът на микробуса е познат на митническите органи, макар и да не е санкциониран за конкретно нарушение. За превозваното от него горивото този път той не успял да предостави документи, които да удостоверят заплащането, начисляването или обезпечаването на акциза. Шофьорът е съдействал на митническите инспектори при проверка на склад в София, за който има основателни съмнения, че се стопанисва от същото лице, където са открити още три 1000-литрови PVC-куба, пълни с нефтопродукти, както и спряна от движение автоцистерна, без регистрационни номера, в която също са намерени около 4000 литра течност с мирис на петролен продукт. До приключване на проверката не са представени документи, които удостоверяват заплащането, начисляването или обезпечаването на акциза.", "date": "2019.01.06", "title": "Около 9000 л гориво без документи иззеха столични митничари"}
{"url": "https://www.24chasa.bg/novini/article/7230189", "text": "Русия трябва да потвърди, че спазва Договора за ликвидиране на ракетите със среден и малък обсег (ДЛРСМО), заяви германският външен министър Хайко Маас в интервю за в. \"Велт ам зонтаг\", цитирано от ТАСС. \"Ключът към съхраняването на ДЛРСМО се намира в Москва. Ако Русия иска да съхрани договора, тя трябва да извършва разоръжаване, което може да бъде проверявано\", каза Маас. Той напомни, че този договор десетилетия наред е гарантирал сигурността на Европа и затова Германия продължава да му придава голямо значение, предава БТА. В същото време Маас призна, че от момента на сключването на този договор през 1987 г. положението в света съществено се е променило. \"Трябва да изработим нови правила за прозрачност и контрол на въоръженията. Затова ние предлагаме да се водят дебати по този въпрос с Китай и Индия\", заяви той. На 4 декември м.г. държавният секретар на САЩ Майк Помпейо заяви, че Вашингтон ще спре да изпълнява задълженията си по ДЛРСМО, ако Русия в срок от 60 дни не започне отново да спазва своите задължения по него.", "date": "2019.01.06", "title": "Германия: Запазването на Договора за ракетите със среден обсег зависи от Русия"}
{"url": "https://www.24chasa.bg/novini/article/7230231", "text": "Президентът на САЩ Доналд Тръмп каза снощи, че \"не е бил постигнат голям напредък\" в преговорите за финансирането на стената по границата с Мексико и по отварянето на федералното правителство на вчерашните преговори, предаде Синхуа. В разговорите вчера участваха висши служители на Белия дом и представители на екипите на демократите в Конгреса. \"Втора среща е насрочена за утре\" (днес - б.р.), писа Тръмп в Туитър. \"След толкова много десетилетия трябва най-после и завинаги да решим проблемите на южната граница!\", подчерта президентът в поста си, предава БТА. Екипът на Белия дом в преговорите вчера бе ръководен от вицепрезидента Майк Пенс, но пробив така и не бе постигнат. Около една четвърт от федералните агенции остават затворени вече над две седмици заради отказа на президента и неговите съпартийци в Сената да приемат законопроект за финансирането им, който не включва исканите от тях 5 млрд. долара за граничната стена. От канцеларията на Пенс все пак съобщиха, че \"разговорът е бил продуктивен\" и че двете страни са се договорили за нова среща днес следобед, но добавиха, че \"не е имало задълбочен разговор за конкретна сума в долари\" за строежа на стената. В снощния си туит Тръмп съобщи още, че тази сутрин ще отиде в президентската резиденция в Кемп Дейвид в щата Мериленд за срещи по \"граничната сигурност и много други теми\" с висши служители от Белия дом. Междувременно новата председателка на Камарата на представителите Нанси Пелоси каза, че следващата седмица конгресмените демократи (които вече са мнозинство в Камарата) ще предприемат действия за отваряне на федералното правителство, като одобрят индивидуални законопроекти за всяка от агенциите, засегнати от затварянето. Съдбата на тези намерения на демократите обаче остава неясна, отбелязва Синхуа. Лидерът на републиканското мнозинство в Сената Мич МакКонъл каза, че контролираната от републиканците горна камара няма да разглежда никакви законопроекти, които не се ползват с подкрепата на президента.", "date": "2019.01.06", "title": "Тръмп: Няма голям напредък в преговорите с демократите за стената с Мексико"}
{"url": "https://www.24chasa.bg/novini/article/7230238", "text": "Традиционният Богоявленски водосвет на бойните знамена и знамената-светини на Българската армия беше отслужен в София от българския патриарх Неофит заедно с духовници, предаде БТА. Президентът и върховен главнокомандващ на въоръжените сили Румен Радев участва в ритуала на площад \"Свети Александър Невски\", където прие почетния строй на представителните части на армията и положи венец пред Паметника на Незнайния воин. Запази ни от взаимни раздори, несъгласия и размирици, за да бъдем единни и силни и да можем с твоята помощ да отблъснем всяко външно вражеско нападение, каза патриархът в молитвата към Господ. Нека поръсването с Богоявленската вода на знамената на българската армия бъде залог за неувяхващата слава на родното ни войнство, което и днес, както и в хилядолетното си минало, продължава да бъде надежден гарант за свободата, целостта и независимостта на нашата обична майка България, каза патриарх Неофит в словото си за празника пред присъстващите на Богоявленския водосвет. Сред присъствалите на ритуала бяха министърът на отбраната Красимир Каракачанов, началникът на отбраната генерал-лейтенант Андрей Боцев, висши военни, народни представители, дипломати, политици, общественици и граждани. Богоявленски водосвет се отслужва днес и във всички гарнизони на Българската армия.", "date": "2019.01.06", "title": "Отслужиха Богоявленския водосвет на бойните знамена на Българската армия"}
{"url": "https://www.24chasa.bg/novini/article/7230245", "text": "Първата за годината среща между президентите на Турция и Русия Реджеп Тайип Ердоган и Владимир Путин ще бъде още този месец, съобщава Анадолската агенция. Срещата ще се състои в Русия, където Ердоган планира посещение през януари. Тема на разговорите се очаква да бъдат обстановката в Сирия, покупката на руски зенитно-ракетни системи С-400, двустранните отношения и регионални въпроси, предаде БТА. Анадолската агенция напомня, че през 2018 г. двамата президенти се срещнаха лично седем пъти, а по телефона разговаряха 18 пъти. Отделно лидерите на Турция и Русия се видяха и на шест срещи на върха. В края на декември на посещение в Русия бе турска делегация, в която присъстваха министърът на външните работи Мевлют Чавушоглу и министърът на отбраната Хулуси Акар, началникът на разузнавателната агенция МИТ Хакан Фидан и президентският говорител Ибрахим Калън напомня още турската агенция.", "date": "2019.01.06", "title": "Ердоган и Путин ще се срещнат този месец в Русия"}
{"url": "https://www.24chasa.bg/novini/article/7230261", "text": ", съобщи полицейски източник, цитиран от ДПА. Източникът не даде информация за пострадали полицаи или протестиращи, предава БТА. На Левия бряг и на пешеходен мост на река Сена във френската столица имаше множество сблъсъци между полицията и демонстрантите. За прояви на насилие бе съобщено и на булевард \"Шанз-Елизе\". В цялата страна са протестирали около 50 000 души, а в Париж те са били около 3500 по данни на полицията. За сравнение, в последната събота на декември в столицата са протестирали около 800 души. Най-масово участие е имало в първия ден на седмичните протести през ноември с 280 000 души.", "date": "2019.01.06", "title": "34-ма арестувани при протестите на \"жълтите жилетки\" в Париж"}
{"url": "https://www.24chasa.bg/novini/article/7230286", "text": "Инж. Светослав Глосов не е уволняван от Богомил Бонев, в качеството му на министър на вътрешните работи. Уточнението е по повод разпространени в социалните мрежи и в някои медии категорично невярни твърдения от г-н Бонев. Това съобщиха от пресцентъра на АПИ. Фактите са следните: От края на 1996 г. до март 1998 г. инж. Глосов е управител на строителна фирма \"Проинвекс\" към Министерството на вътрешните работи. В края на 1996 г. инж. Глосов поема дружеството със спряно електричество, заради неплатени сметки, и с неизплащани с месеци заплати към работниците. Поради това по строителните обекти е имало само пазачи, без строителни работници. Дружеството е стабилизирано и за всички задължения на МВР към \"Проинвекс\" са изпращани рапорти до Богомил Бонев, за които не е имало отговори или указания от министъра. През март 1998 г. инж. Глосов напуска дружеството по собствено желание и това може да се докаже с документи.", "date": "2019.01.06", "title": "АПИ: Инж. Глосов не е уволняван от Богомил Бонев през 1998 г."}
{"url": "https://www.24chasa.bg/novini/article/7230299", "text": "Конкурсът за избор на изтребители бе опорочен. Това заяви президентът Румен Радев след тържествения Богоявленски водосвет на бойните знамена и знамената-светини на българската армия. Настоявах да се спази процедурата и финансовата рамка, което е гаранция за оптимален избор, независимо от типа самолет, каза президентът. И обясни, че правителството е обявило победител в разрез със собствените си и на Народното събрание правила, и дори се е ангажирало да надплати огромни суми. \"Имаше популистки изказвания, че не купуваме изтребители, за да има пари за пенсии. Пари за пенсии така и няма, а сега ще похарчим много повече за по-малко самолети\", категоричен бе Радев. Той определи конкурса и като удар по имиджа на американските ни партньори, които в очите на българите печелят с политически лобизъм. След като не уважаваме собствените си закони и правила, не бихме могли да спечелим доверието на Европа и света,обясни Радев. Президентът коментира и хаоса с електронните винетки, като според него ситуацията е олицетворение на стила на управление на правителството - липсва прозрачност, честност и отговорност. По повод критиките към Новогодишното му слово, обясни, че всички моменти са неудобни, когато трябва да се изричат неудобни истини. \"Никой не е излязъл от криза с тържествени оди, а с посочване на проблемите\", каза още президентът. За хората според него посочването на проблемите е много по-голяма надежда и упование, отколкото захаросано приветствие.", "date": "2019.01.06", "title": "Президентът: Конкурсът за нов изтребител бе опорочен (Обновена)"}
{"url": "https://www.24chasa.bg/novini/article/7230308", "text": "До края на януари гражданите ще могат да купят е-винетка от над 4500 точки в цялата страна. Няма фалстарт на електронната система, а технически проблеми при въвеждането на нов и сложен продукт, които се отстраняват веднага, каза инж. Светослав Глосов. Правим анализ на проблемите и най-вероятно ще предявим претенции към изпълнителя, съгласно договора, за неспазване на графиците. Той подчерта, че досега не е платена и стотинка на изпълнителя на електронната система \"Капш\". Това съобщиха от пресцентъра на АПИ. В момента гражданите могат да купят винетка по четири начина: от апарати за самотаксуване, сайта www.bgtoll.bg и мобилното му приложение, на каса в офисите на Областните пътни управления и на Мобилния оператор „А1“. Вече се продава и на касите на „Еasypay”, като постепенно ще ги има в цялата страна. От следващата седмица поетапно ще се продават на каса и в големите вериги бензиностанции – „ОМВ“, „Петрол“, „ЕКО“, както и в клоновете на „Български пощи“. До месец ще започне и продажбата през банкоматите на БОРИКА. Системата се разширява непрекъснато, съобщи инж. Глосов. На ГКПП „Калотина“ освен терминали за самотаксуване вече са оборудвани и работни места за продажба на е-винетки в брой на каса. Такива ще има и на „Кулата“, на Дунав мост при Русе и на „Капитан Андреево“. Апарати за самотаксуване са монтирани на пунктове „Отоманци“, „Гюешево“, „Капитан Андреево“, „Дунав мост“ – Русе, „Кардам“, „Дуранкулак“. Монтирани са устройствата и на „Станке Лисичково“, „Златарево“ и „Оряхово“. Въвеждането на електронна винетка е само част от продукта тол система, който ще бъде цялостно въведен през август тази година, когато ще стартира тол таксуване за автомобилите над 3,5 тона, каза инж. Глосов.", "date": "2019.01.06", "title": "Инж. Глосов: До края на януари е-винетка ще може да се купи от над 4500 точки в страната"}
{"url": "https://www.24chasa.bg/novini/article/7230329", "text": "Вярващите, които празнуват Коледа по Юлианския календар, днес ще отбележат Бъдни вечер. По стария Юлиански календар Коледа, деня, в който се вярва, че е роден Исус Христос, на 7 януари празнуват Сръбската православна църква, македонската, руската, украинската, беларуската, грузинската църква, Ерусалимската патриаршия и Света гора, египетските копти и последователите на стария календар в Гърция. В Република Македония на Бъдни вечер, преди утрешния голям християнски празник малките деца ходят по домовете и пеят коледарски песни, а домакините ги даряват с дребни подаръци - сладкиши, плодове, монети. Главното събитие е разчупването на обредния хляб с парата. Вярва се, че който я намери ще има късмет през цялата година. Той обаче трябва да постави монетата в чаша с вино и да пие от него, съобщава агенция МИА. По традиция в Р Македония украсяват домовете си с дъбови клонки с листа по тях, което отразява пожеланието на семейството за здраве и дълъг живот. Православните вярващи в Сърбия ще отбележат днешния ден с традиционно внасяне и палене на \"бъдници\", литургии в храмовете и семейно събиране на постна трапеза.", "date": "2019.01.06", "title": "Вярващите, които празнуват по Юлианския календар, днес отбелязват Бъдни вечер"}
{"url": "https://www.24chasa.bg/novini/article/7230337", "text": "Бившият шеф на френско-японския автомобилен съюз Рено-Нисан-Мицубиши Карлос Гон, който е задържан под стража в Япония за нарушаване на японското финансово законодателство, може да бъде освободен, ако подпише самопризнания на японски език. Това съобщи синът му Антони Гон в интервю за френския вестник \"Журнал дю диманш\", цитирано от ТАСС. Антони Гон заяви, че баща му е готов да се защитава в съда и че единственото условие да бъде пуснат от ареста е да направи самопризнания, предава БТА. \"Не искам да коментирам японската правосъдна система, но когато твой близък се намира в такава ситуация, напълно откъснат от света, когато единственото условие да бъде пуснат е да направи самопризнания, ние бихме искали да се намери решение, което да сложи край на този кошмар\", заяви синът на Карлос Гон. \"Парадоксът е, че самопризнанията, които искат от него да подпише, са написани само на японски език, а баща ми не го говори\", добави той.", "date": "2019.01.06", "title": "Синът на бившия шеф на \"Нисан\": Може да пуснат баща ми, ако подпише самопризнания на японски"}
{"url": "https://www.24chasa.bg/novini/article/7230340", "text": "Иван Ласкин беше мъжкар и ще ни липсва, заяви депутатът и бивш министър на културата Вежди Рашидов по повод  , предаде  . \"Той беше известно време на лечение при моята съпруга в Пирогов, след това беше преместен във ВМА. За съжаление той не излезе от кома. Иван е от знаковите хора, които ще ги запомним. Той беше прям и казваше всичко директно. Такива хора винаги са на ръба да бъдат отричани, но това са и хората, които са запомняни“, смята Рашидов. Много малко са хората, които винаги могат да изговарят истината директно, но според Рашидов Иван Ласкин е именно такъв. \"Той носeше таланта си от дете. Иван е от типа на странните, но талантливи чешити. Изключително предан като приятел и мъжко момче. Ще ни липсва много! Светла му памет!“, каза още Рашидов. Най-вероятно Иван Ласкин да бъде погребан в Алеята на творците в Централните софийски гробища. И Съюзът на артистите изрази своите искрени съболезнования в официално съобщение по повод кончината на актьора Иван Ласкин. \"Сбогом, Иван Ласкин! Трудно ни е да вярваме, че това е краят!\". \"На 48-годишна възраст си отиде един от най-харизматичните, обичани и талантливи български актьори. Иван Ласкин остави сериозни следи, както в киното, така и в театъра. Съюзът на артистите изказва своите съболезнования на близките на актьора!\", пише още в съобщението.", "date": "2019.01.06", "title": "Вежди Рашидов: Иван Ласкин беше мъжкар, носеше таланта си от дете"}
{"url": "https://www.24chasa.bg/novini/article/7230352", "text": "Учените и създадените от тях климатични модели не са преценили правилно количеството метан, което се просмуква през ледената покривка в Гренландия и се изхвърля в атмосферата, сочат резултатите от изследване, цитирани от ЮПИ. Миналото лято международен изследователски екип проследи за три месеца количеството метан, което бе изхвърлено в атмосферата вследствие на топенето на ледове върху 230 кв. мили площ от ледената покривка в Гренландия. Бе установено, че вследствие на топенето на леда в района са \"освободени\" най-малко 6 тона метан в атмосферата, предава БТА. Както и въглеродният диоксид, метанът е парников газ и следователно присъствието му в атмосферата увеличава затоплящия ефект на слънчевите лъчи. В атмосферата има по-малко метан, отколкото въглероден диоксид, но дължащият се на метана парников ефект е по-значим. \"Най-важното откритие е, че голяма част от произведения под леда метан изглежда се отделя в нещо като бързи реки от ледената покривка в Гренландия, преди да се окисли и да се превърне във въглероден диоксид\", заяви експертката Джема Уодъм от университета в Бристол. Учените знаят, че ледената покривка в Гренландия съдържа метан - газ, който по-рано бе открит уловен като в капан в сърцевината на ледове и в езера под ледената покривка. В рамките на новото изследване обаче за пръв път бе анализирано производството на метан през пролетните и летните месеци, когато ледниците в Гренландия се топят по-бързо. Учените смятат, че голяма микробна активност под ледената покривка е виновна за увеличеното производство на метан. \"Впечатляващо е, че открихме недвусмислени доказателства за наличие на микробна колония под леда - отбеляза ръководителят на екипа Гийом Ламарш-Ганьон от същия университет. - Макар да се предполагаше, че произвеждащите метан микроби са много в тази среда под леда, се дебатираше какво е количеството и разпространението им.\" Сега учените знаят, че големи микробни колонии живеят под дебелите пластове лед. \"Метанът под леда е като биомаркер на живота във въпросните изолирани хабитати\", отбеляза Ламарш-Ганьон. Резултатите от изследването са публикувани в сп. \"Нейчър\".", "date": "2019.01.06", "title": "От ледената покривка в Гренландия се отделя голямо количество метан"}
{"url": "https://www.24chasa.bg/novini/article/7230364", "text": "Томосът за автокефалията на Православната църква на Украйна (ПЦУ) е една от стъпките за укрепването на независимостта на страната, заяви украинският президент Петро Порошенко, цитиран от ТАСС. \"Томосът е още един акт на провъзгласяване на независимостта на Украйна. Той ще укрепи религиозната свобода, междуверския мир, ще засили правата и свободите на гражданите, особено на тези, които са били извън общението с Вселенското православие, несправедливо наричано неканонично\", заяви Порошенко, предаде БТА. Той подчерта, че след връчването на томоса от Вселенския патриарх Вартоломей ПЦУ е готова за самостоятелно съществуване.", "date": "2019.01.06", "title": "Порошенко: Томосът за автокефалията е стъпка към укрепване на независимостта на Украйна"}
{"url": "https://www.24chasa.bg/novini/article/7230050", "text": "Френският президент Еманюел Макрон осъди \"крайното насилие\", както се изрази той, по време на  . Той направи това в публикация в Туитър снощи, цитирана от ДПА. \"За пореден път Републиката беше атакувана от крайно насилие - нейните пазители, нейните представители, нейните символи\", се казва в съобщението на Макрон в социалната мрежа, предаде БТА. \"Справедливостта ще възтържествува\", посочи той и добави: \"Всички трябва да се успокоят, за да може да има дебат и диалог\". Около 50 000 души са участвали в демонстрациите вчера в цяла Франция според министъра на вътрешните работи Кристоф Кастанер. Участието прилича на нещо като съживяване на протестите след намаляването на броя на протестиращите в последните седмици на 2018 г., отбелязва ДПА. През празничния период в демонстрациите се включиха малцина. Макрон беше предложил мерки за намаляване на данъците и бонуси към възнагражденията, за да успокои протестиращите, които искат по-добър жизнен стандарт. Той също така беше обещал национален дебат по шрокия кръг от въпроси, повдигнати от протестното движение. \"Не може да се види краят на улицата\", каза млад протестиращ пред ДПА на фона на изпълнения с демонстранти булевард \"Сен Жермен\", носещи жълти светлоотразителни жилетки, превърнали се в символ на протестното движение. \"За началото на годината е добре\", каза 27-годишната Лесли Жоли, 27-годишен логистичен мениджър, също участвала във вчерашните протести в Париж. За правителството на Макрон обаче вчерашният ден беше белязан от сцени на насилие, след като протестиращите влязоха в сблъсъци с полицията край Сена и на пешеходен мост. Профилът на малката агенция Лайн нюз в Туитър събра 1,7 милиона гледания на кадри, на които мъж - очевидно боксьор - напада полицейските части за борба с безредици с голи ръце и заедно с други протестиращи ги принуждава да се отдръпнат от моста. Човек със същите дрехи, може да бъде видян и на още един видеозапис, на който видимо рита полицай, паднал на земята. Кастанер сподели съобщение в Туитър на полицейски синдикат и заяви, че мъжът е идентифициран и определя действията му като \"страхливо и нетърпимо посегателство\". Лидерът на радикалната левица Жан-Люк Меланшон, който подкрепи протестното движение, обаче изрази друго виждане за нещата. \"Ръкопашен бой по парижките мостове\", написа той в Туитър. \"Властите, които издават подобни заповеди, да не би да са републиканци?\", пита Меланшон в публикацията си. Правителственият говорител Бенжамен Гриво каза, че трябвало да бъде евакуиран от кабинета си, след като вратата на сградата на министерството, в която се помещава кабинетът му, била разбита от неизвестни лица. Полицията оцени броя на протестиращите в Париж на 3500, с 800 повече в сравнение с преди седмица и с 2000 повече в сравнение с преди две седмици. Поради сблъсъците между демонстранти и полиция на брега на Сена многобройни групи от туристи трябваше да напуснат известния музей Орсе. Като цяло броят на протестиращите в цяла Франция остана доста под този от първите няколко седмици след началото на протестното движение, отбелязва ДПА.", "date": "2019.01.06", "title": "Макрон осъди крайното насилие във Франция: Справедливостта ще възтържествува"}
{"url": "https://www.24chasa.bg/novini/article/7230052", "text": "Египетски полицай загина вчера, докато опитваше да обезвреди бомба, открита близо до църква в източно предградие на Кайро, съобщи египетската държавна телевизия. Това стана два дни преди египетските християни да посрещнат коптската Коледа, предаде Ройтерс. Взривното устройство било едно от две, открити в чанта на покрива на съседна сграда, съобщиха трима източници от силите за сигурност и държавните медии, предава БТА. Двама полицаи и човек, който се бил спрял да гледа какво става, също пострадали, когато едното от намерените взривни устройства избухнало, казаха източниците от силите за сигурност. Новинарски портал на коптската община Ал Акбат ал Мутахидун съобщи, че първи \"няколкото подозрителни предмета\" открил имамът на намираща се в непосредствена близост джамия. След това той се обърнал към охраняващите християнския храм полицаи. Полицаите открили взривните устройства на покрива на джамията и както се съобщава в тази информация, те били три на брой. Засега никой не е поел отговорност, отбелязва Ройтерс. Египетските сили за сигурност от години се борят с радикални ислямисти, които нападат коптски християни, туристи и служители на силите за сигурност. Силите за сигурност засилиха присъствието си пред църкви и други места за поклонение преди Нова година и коптската Коледа, която се празнува на 7 януари. Коптите, които са около 10 процента от населението на Египет, отдавна се оплакват от дискриминация. Властите поставиха въоръжена охрана пред църкви и манастири, за да ги пазят от джихадистки нападения. През ноември екстремисти убиха седем души, връщащи се към Кайро от кръщене на дете в коптски манастир на около 260 км от египетската столица.", "date": "2019.01.06", "title": "Обезвредиха бомба пред църква в Кайро, но сапьор загина"}
{"url": "https://www.24chasa.bg/novini/article/7230054", "text": "Германската агенция за киберсигурност е подложена на остри критики за неспособността си да реагира адекватно на  , предаде Асошиейтед прес. Няколко германски депутати осъдиха вчера това, че агенцията не е предупредила засегнатите политици, след като е узнала за изтичането, предава БТА. Шефът на германското Федерално бюро за информационна сигурност Арне Шонбьом каза, че агенцията е знаела, че в отделни случаи откраднати данни са били пускани онлайн през декември, но масовото качване на лични данни в интернет е станало в четвъртък вечерта. Депутатът социалдемократ Йенс Цимерман каза пред вестник \"Ханделсблат\", че е \"крайно незадоволително\", че някои парламентаристи са научили за хакерската атака от медиите. Властите сега разследват как тези данни, включващи лични адреси, телефонни номера, записи от чатове и номера на кредитни карти, са били получени и от кого.", "date": "2019.01.06", "title": "Критики срещу германската агенция за киберсигурност след изтичането на лични данни"}
{"url": "https://www.24chasa.bg/novini/article/7230056", "text": "Хиляди хора излязоха вчера на митинг в Белград въпреки студа, за да протестират срещу сръбския президент Александър Вучич за пети пореден уикенд, предаде ДПА. Около 15 000 души преминаха с шествие през центъра на града. По време на митинга си те се спряха пред държавната компания за радио и телевизия \"Радио-телевизия Сърбия\" (РТС), която е твърдо под контрола на Вучич, отбелязва ДПА. На високоговорители бяха пускани записи с неспазени обещания на президента, придружени от оглушителния шум от хиляди свирки и вувузели, а група протестиращи бяха разпънали транспарант с надпис: \"Започна се\", предава БТА. Продължаващите протести бяха предизвикани от нападение срещу опозиционен политик в края на ноември и отначало минаваха под лозунга \"Стоп на кървавите ризи\". Вучич се зарече, че няма да отстъпи пред нито едно искане, дори и по думите му да излязат \"пет милиона\" демонстранти. Това накара организаторите на протестите да излязат с нов главен лозунг: \"Един от пет милиона\". Оттогава фокусът на протестното движение, което не е пряко обвързано с някоя политическа сила, но се подкрепя от опозицията, се разшири, за да включи корупцията и потисканите медии в Сърбия, отбелязва ДПА. От формална гледна точка Вучич има ограничени правомощия, но на практика той ръководи правителството. Неговата консервативна Сръбска прогресивна партия е доминиращата сила в парламента от 2012 г. Миналата година Вучич започна петгодишен мандат като президент. В същото време сръбската опозиция, която е отслабена от вътрешни борби, корупционни скандали и слабо отразяване в държавните и проправителствените медии, беше маргинализирана. Трябва да се отбележи, че по време на вчерашната протестна акция в Белград не се забелязваха представители на органите на реда, отбелязва ТАСС. По кръстовищата дежуряха само коли на пътната полиция, които спираха движението по маршрута на колоната на протестиращите, за да може тя да преминава свободно. Няколкостотин души от участниците в шествието бяха с жълти жилетки. Както съобщават сръбските медии, немногочислени протестни акции е имало и в Ниш, Нови Сад, Крагуевац и Пожега.", "date": "2019.01.06", "title": "Хиляди излязоха на митинг в Белград срещу сръбския президент въпреки студа"}
{"url": "https://www.24chasa.bg/novini/article/7230059", "text": ", е можело да се спасят, ако е имало подходящ път за евакуация, каза вчера началникът на полската пожарна Лешек Суски, цитиран от Ройтерс. \"Трагедията е станала основно поради липсата на подходящ път за евакуация\", е казал Суски според полската агенция ПАП. Местен прокурор заяви пред репортери, че пожарът вероятно е бил причинен от изтичане на газ близо до котела на отоплителната инсталация, предава БТА. ПАП предаде, че предстои в цяла Полша да бъде проверена безопасността на десетки подобни стаи на загадките. Този тип развлекателни обекти първо станаха популярни в Азия, а после се появиха и в Северна Америка и Европа. В ескейп стаите участниците биват заключвани в стая и трябва да се надпреварват с времето, да решават загадки и да се справят с предизвикателства, за да намерят правилния път, по който да излязат от стаята. Загиналите в петък вечерта момичета в северния полски град Кошалин празнували рожден ден. След пожара имаше и един приет за лечение на изгаряния.", "date": "2019.01.06", "title": "Нямало подходящ изход за евакуация от игралната стая, в която изгоряха 5 момичета в Полша"}
{"url": "https://www.24chasa.bg/novini/article/7230065", "text": "Шефът на канцеларията на Пентагона контраадмирал Кевин Суийни подаде оставка броени седмици след като това направи и Джеймс Матис като министър на отбраната. Това съобщи вчера министерството на отбраната на САЩ, цитирано от ДПА. \"След две години в Пентагона реших, че моментът е подходящ да се върна в частния сектор\", заяви Суийни, който заемаше поста от януари 2017 г. \"За мен бе чест да служа отново редом до мъжете и жените от министерството на отбраната\", добави той, предаде БТА. Оставката на Суийни последва тази на Матис, който се оттегли от поста си на 20 декември след като президентът Доналд Тръмп обяви, че американските сили ще бъдат изтеглени от Сирия. Матис, който изкара почти две години като шеф на Пентагона, първоначално смяташе да се оттегли през февруари. Тръмп обаче реши да го замени по-скоро, след като пенсионираният генерал подаде язвителна молба за напускане, в която се говореше за различия с президента.", "date": "2019.01.06", "title": "Шефът на канцеларията на Пентагона подаде оставка"}
{"url": "https://www.24chasa.bg/novini/article/7230067", "text": "Британският премиер Тереза Мей може отново да отложи окончателното гласуване в парламента на споразумението за Брекзит, три месеца преди официалната дата за напускане от Великобритания на ЕС, съобщи вестник \"Сънди телеграф\", цитиран от Ройтерс. Според изданието се предполага, че съветниците на Мей работят по план, предвиждащ одобряването на споразумението от парламента да бъде обвързано с условие ЕС да предостави повече отстъпки, предава БТА. Вестникът посочва, че този ход има за цел чрез него да бъде намалена съпротивата в парламента срещу плана за Брекзит на министър-председателя и същевременно да осигури повече време, за да продължат преговорите с евролидерите. През декември Мей беше принудена да отложи гласуването от парламента на постигнатото от нея споразумение с ЕС за условията на Брекзит поради сериозната съпротива в редиците на нейната Консервативна партия, както и на други групи в парламента на Обединеното кралство. Така гласуването беше изместено за седмицата, която започва на 14 януари, но то трябва да бъде предшествано от парламентарни дебати, които се очаква да започнат през следващата седмица. Великобритания напуска ЕС на датата 29 март. Неспособността на Мей досега да прокара споразумението си в парламента обаче тревожи водещи фигури в бизнеса и инвеститорите, които се опасяват, че Обединеното кралство се е насочило към вреден от икономическа гледна точка Брекзит без споразумение. Британският премиер от своя страна отново започна да предупреждава за възможните последствия, ако парламентът не одобри споразумението й. Пред вестник \"Мейл он сънди\" тя заяви, че работни места са заложени на карта и че депутатите ще изложат демокрацията на риск, ако не спазят решението от референдума от 2016 г. за излизане от ЕС. \"Сънди таймс\" съобщи, че някои депутати, включително от торите на Мей, ще се опитат да предотвратят варианта за Брекзит без споразумение. Това трябва да стане чрез предложение от тяхна страна, предвиждащо спиране на финансирането за правителството и предизвикване оттам на спиране на работата на държавните институции като това в САЩ, ако парламентът не даде подкрепа на Мей по въпроса за споразумението с Брюксел.", "date": "2019.01.06", "title": "\"Сънди телеграф\": Мей може да поиска още време преди окончателното гласуване по Брекзит"}
{"url": "https://www.24chasa.bg/novini/article/7230069", "text": "Около 200 души помогнаха вчера да бъдат почистени разпилелите се предмети от  , предаде ДПА. \"Сред разпилелите се предмети има телевизори, калъфи за матраци, играчки и части за велосипеди\", каза говорител на екипа по разчистването, предава БТА. При произшествието, което стана по време на буря в сряда, общо 277 контейнера паднаха във водите на Северно море от борда на товарния кораб \"Ем Ес Си Зоуи\", един от най-големите контейнеровози в света. Около 20 контейнера бяха забелязани или локализирани със сонар в германски води. Компанията собственик на кораба заяви, че два от контейнерите съдържат опасни вещества. Говорителят на екипа добави, че вчера по 15-километровата брегова ивица на Боркум са били събрани разпилели се предмети, които като количество общо се равняват на един контейнер. Към момента на злополуката корабът имал на борда си около 8000 контейнера. По-рано през седмицата холандските власти разположиха войници, които да подпомогнат разчистването в териториалните води на Холандия. Швейцарската компания Ем Ес Си обеща вчера да покрие разноските по разчистването, предаде Асошиейтед прес. В съобщение компанията заявява, че поема задължението да открие и прибере падналите на 2 януари контейнери, \"докато и последният не бъде намерен\". Тя допълва, че е наела специализирана фирма, която да помогне да бъде координирано търсенето с властите.", "date": "2019.01.06", "title": "Разчистиха разлял се товар от кораб в Северно море"}
{"url": "https://www.24chasa.bg/novini/article/7230071", "text": "Най-малко шестима души загинаха, а около 50 пострадаха при катастрофа с двуетажен туристически автобус в централната тайландска провинция Патум Тани. Вестник \"Банкок пост\" съобщи, че катастрофата станала в ранните часове на днешния ден местно време, докато автобусът пътувал за Банкок, предаде ТАСС, цитирана от БТА. Според изданието автобусът на туристическата агенция \"Праяд\" се преобърнал по време на дъжд, след като водачът натиснал рязко спирачката, за да избегне удар с друго превозно средство. При катастрофата загинали мъж, четири жени и бебе. Петдесет души получили различни наранявания и всички са откарани в най-близките болници. Полицията издирва водача на автобуса, за да го разпита, възможно е той да е сред хоспитализираните.", "date": "2019.01.06", "title": "6-ма загинаха, 50 са пострадали при автобусна катастрофа в Тайланд"}
{"url": "https://www.24chasa.bg/novini/article/7230073", "text": "По повод на Господския празник Богоявление, когато се отбелязва влизането на Господ Исус Христос във водите на река Йордан и приемането на кръщението от Св. Йоан Кръстител, в патриаршеската катедрала \"Св. Александър Невски\" днес ще бъдат отслужени тържествени богослужения Това съобщиха от Българската патриаршия. В 8.30 часа в патриаршеската катедрала започна Света Василиева литургия, а от 10.00 часа в храма патриарх Неофит ще отслужи Велик Богоявленски водосвет. В 11.00 часа ще бъдат осветени и бойните знамена на Българската армия. Приканват се православните християни да вземат молитвено участие в духовните тържества за големия Господски празник Богоявление, призовават от БПЦ. Божествената Света литургия за Богоявление ще бъде излъчена и на живо в официалната страница на Светия синод във Фейсбук.", "date": "2019.01.06", "title": "Патриарх Неофит ще отслужи Велик Богоявленски водосвет"}
{"url": "https://www.24chasa.bg/novini/article/7230075", "text": "Над 2000 души бяха принудени да прекарат нощта на главното летище в северната японска префектура Хокайдо заради обхваналите региона снеговалежи. Това съобщи днес японската телевизия, цитирана от ТАСС. Поради обилните снеговалежи вчера над 100 вътрешни полета бяха отменени. Много японци се прибираха към Токио и други градове след новогодишните празници, което доста увеличи напрежението върху транспортните системи на Япония, предаде БТА. Днес снегът спря да вали над Хокайдо, но много полети въпреки това ще излитат със закъснение, защото сега за тях трябва да се регистрират допълнителни пътници, които не са излетели вчера. Някои бяха принудени просто да си вземат билети за който да е самолет до някой от градовете на основния японски остров Хоншу, а оттам вече да стигнат до местоназначението си с влак.", "date": "2019.01.06", "title": "Над 2000 души прекараха нощта на летище в Северна Япония заради снеговалежи"}
{"url": "https://www.24chasa.bg/novini/article/7230085", "text": "Мъжкото хоро в Калофер е неповторимо преживяване. То не може да се разкаже. То трябва да се съпреживее. Възхищавам се на духа на тези мъже и на всички, които днес почитат традициите и ги предават на деца и внуци. Да ни е честит празника Богоявление. Честито и на имениците. Според преданието на този ден водата \"се нарича\" за ново начало, благоденствие, здраве и любов. Нека ги има във всеки български дом тук и по света. Това заяви лидерът на БСП Корнелия Нинова в Калофер, съобщиха от пресцентъра на партията.", "date": "2019.01.06", "title": "Нинова от Калофер: Нека има благоденствие, здраве и любов във всеки български дом"}
{"url": "https://www.24chasa.bg/novini/article/7230088", "text": "\"Това (закриването на Агенцията за българите в чужбина) не решава никакви проблеми. Нека да направим Министерство за българите в чужбина\". Това заяви вицепремиерът Красимир Каракачанов пред  . \"Ние се заразихме с глобалния либерализъм. Искам България да бъде сериозна държава. Зарязахме 4 млн. българи на произвола на съдбата\", каза той. \"Имаше предложение от 3 държави. САЩ предлагат пълния пакет на по-висока цена от тази, която е гласувал парламентът\", обясни вицепремиерът за покупката на изтребители Ф-16 от САЩ. Той уточни, че Швеция и Италия не предлагат пълен пакет и част от него допълнително отново трябва да се закупи от САЩ. \"В шведската оферта няма цената на това допълнително въоръжение и оборудване, които пак трябва да купим от САЩ. В американската оферта също има неясноти, но заради тяхното законодателство\", допълни Каракачанов. \"Ние не сме взели решение за подписване на договор, а за преговори. Ако условията, които получим от САЩ, не ни удовлетворяват, ние сме свободни да започнем преговори със следващия участник\", завърши той.", "date": "2019.01.06", "title": "Каракачанов: Нека да направим Министерство за българите в чужбина"}
{"url": "https://www.24chasa.bg/novini/article/7230081", "text": "Индексът на тържищните цени /ИТЦ/, който отразява цените на хранителните стоки на едро, се повиши за последните две седмици с 1,53 на сто до 1,444 пункта, съобщава Държавната комисия по стоковите борси и тържищата /ДКСБТ/. От средата на ноември ИТЦ трайно се повишава като за периода нивото му се вдигна с 5,86 процента. На годишна база ИТЦ се понижава с 3,03 процента - от 1,489 пункта в началото на 2018 година, до 1,444 пункта в началото на тази година. Базовото ниво на индекса - 1,000, е от 2005 година. Оранжерийните домати поскъпват от началото на годината с 6,7 на сто до 2,40 лева за килограм, а оранжерийните краставици поевтиняват с 3,1 на сто и се търгуват по 2,50 лева. Картофите поскъпват с 6,3 на сто и се продават по 0,85 лева за килограм на едро. Морковите се търгуват по 0,71 лева за килограм. Зелето поскъпва с 3,1 процента до 0,67 лева за килограм. Ябълките се търгуват без промяна по 1,03 лв./кг. Цената на портокалите се понижава с 1,6 на сто до 1,21 лева за килограм. Мандарините се търгуват по 1,38 лева за килограм. Бананите поскъпват с 0,5 на сто до 1,88 лева за килограм. Лимоните поскъпват със 7,2 на сто до 1,93 лева за килограм. Кравето сирене поскъпва с 1,7 на сто и се търгува по 6,02 лв./кг; кашкавалът, тип \"Витоша\", се купува по 10,05 лв./кг, а олиото се купува по 1,94 лева за литър. Каймата се търгува по 4,72 лева за килограм. Пакетче краве масло от 125 грама струва 2,21 лева. Пилешкото замразено месо поскъпва с 0,5 на сто и се продава по 3,88 лева за килограм на едро в края на седмицата. Захарта поевтинява с 2,7 на сто и се търгува по 1,10 лв./кг, а брашното тип \"500\" се продава по 0,86 лева. Яйцата се продават по 0,20 лева за брой.", "date": "2019.01.06", "title": "Оранжерийните домати поскъпват, а краставиците - по-евтини"}
{"url": "https://www.24chasa.bg/novini/article/7230100", "text": "„Тежко разединение има в Европейския парламент около плана \"Макрон”. Такова, каквото никога досега не е имало. Спорили сме за бюджет за 165 млрд. евро и никога не е имало такова разединение.” Така определи ситуацията в момента в Брюксел евродепутатът Андрей Новаков, който коментира предстоящото гласуване на 10 януари на т. нар. план \"Макрон”, въвеждащ нови правила за извършване на международни товарни пътни превози. „Аз се уверих с очите си колко тежка и трудна е работата на нашите шофьори. Ще отстоявам позицията си, че няма как с подобно законодателство да им отнемаме хляба”, каза той по  . Той обясни, че преди месец евродепутатите гласуваха да се забрани употребата на пластмасови прибори, защото замърсяват, а в същото време, предлаганите промени позволяват празен камин да пътува от Атлантическия океан до Черно море, който ще изгори огромно количество гориво, замърсяващо въздуха. „Предлага ни се текст, според който шофьорите се задължават да си закупят апарат (умен тахограф), който все още не е произведен. Имало уверение, че това ще се случи до 2020. Кой предлага подобно нещо? Предлага ни се изключително небалансирано и лошо законодателство” , коментира още евродепутатът. Той заяви и готовност да сезира европейския обмудсман не само заради текстовете, но и защото те били изпратени на евродепутатите на Бъдни вечер, а гласуването им ще е на 10 януари. „Няма да е лесно на 10 януари” - категоричен бе Новаков, но допълни – „Всеки от нас ще си извоюва правото да влезе на комисия и да гласува. 2 години успяваме да удържим фронта. Ще защитим превозвачите ни”. Новаков коментира и възможносите България да бъде приета в Шенген през 2019 г. „Имаме сигнали от представители на държави, които досега са ни блокирали, че това ще се случи”, каза той.", "date": "2019.01.06", "title": "Андрей Новаков: В Европейския парламент има тежко разединение по плана \"Макрон”"}
{"url": "https://www.24chasa.bg/novini/article/7230104", "text": "Във връзка с валежите от сняг тази сутрин в София са извършени обработки със смеси срещу заледяване, съобщиха от Столична община. Общо 150 машини са работили във всички райони на града по трасетата на градския транспорт, общински пътища, опасни и стръмни участъци и основни улици в кварталите. В планината Витоша се извършва опесъчаване на пътищата Драгалевци - Алеко и Бояна - Златни мостове. Почистват се подходите към подлези, прилежащите пространства на спирките на градския транспорт и тротоари. Градският транспорт се движи по редовните си маршрути. Екипи на Столичен инспекторат и Дирекция \"Аварийна помощ и превенция следят обстановката. Температурите днес ще останат ниски и са възможни заледявания, предупреждават от общината. В Кризисните центрове на Столична община са настанени 150 души, останали без дом.", "date": "2019.01.06", "title": "150 снегорина са чистили столицата днес"}
{"url": "https://www.24chasa.bg/novini/article/7230107", "text": "Бурята Пабук, взела най-малко четири жертви, беше понижена от тропическа депресия на система от ниско налягане и утихна по-малко от два дни след като връхлетя Южен Тайланд, съобщи днес тайландската метеорологична служба, цитирана от ДПА. Три от смъртните случаи бяха в провинция Наон си Тамарат - най-тежко засегнатия от бурята регион, където бяха разрушени поне 60 къщи. Другият смъртен случай беше в провинция Патани, съобщи \"Банкок пост\". Очаква се проливните дъждове и поривистият вятър да продължат в някои части на Южен Тайланд, предава БТА. Туристическите центрове Пукет и Краби останаха до голяма степен незасегнати. Снощи тайландските военноморски сили върнаха обратно в Пукет стотици туристи, които бяха евакуирани като предпазна мярка. На прочутия остров Ко Самуи имаше кратко спиране на тока в петък. Същия ден и летището му беше затворено, но вчера то заработи отново. Пабук първоначално беше тропическа буря, но вчера отслабна до депресия. Тайландските власти отначало се опасяваха, че това може да е най-голямата буря от десетилетия, но в крайна сметка тя не предизвика чак такъв хаос, какъвто се прогнозираше.", "date": "2019.01.06", "title": "Бурята Пабук в Тайланд утихна, след като взе четири жертви"}
{"url": "https://www.24chasa.bg/novini/article/7230111", "text": "В Молдова българското гражданство се продава като картоф на пазара. Това призна бесарабски българин, който преди 20 години се е съгласил да го запишат румънец, защото искал да получи по-бързо задграничен паспорт, предаде  . Петър Попов не се срамува да признае как започва неговата битка за документ за самоличност, с който може да пътува в чужбина. „Трябваше ми срочно да си получа задграничен паспорт. Сложиха ми условие, че трябва да покажа като документ. И казаха: Ако не, ще те запишем не Петър, а Петро. Аз съм записан Петро, те мен ме броят за румънец”, разказва той. По-късно българинът скъсва молдовския си паспорт, в който пише, че е румънец, и 7 години чака, за да получи българско гражданство. „Има си време за хора, които купуват гражданство, има си и време за хора, които получават. Аз на никого не плащам, аз не съм интересен”, категоричен е той. Попов отказва да участва в корупционната схема на Агенцията на българите в чужбина, познава лично корумпираните, но не смята, че е необходимо да подаде сигнал в прокуратурата срещу тях. „Има си корумпирани хора в Молдова, които са свързани с Агенцията за българите в чужбина. В Молдова се даваше гражданство и се продаваше гражданство. Мисля, че 70% от гражданството се продаде, 1000 евро беше цената в първите години”, каза Петър.", "date": "2019.01.06", "title": "Бесарабски българин: В Молдова българското гражданство се продава като картоф на пазара"}
{"url": "https://www.24chasa.bg/novini/article/7230045", "text": "Тази събота в саудитската столица Рияд отвори врати най-големият магазин на технологичната компания „Хуауей\" в района на Близкия Изток, предава  . На церемонията заместник-управителят на Агенцията за привличане на инвестиции и развитие на кралството Султан Мофти заяви, че „Хуауей е прекрасен пример за всички чужди компании, инвестиращи в Саудитска Арабия\" и страната е „щастлива да я приветства, тъй като тя предоставя информационни технологии и комуникационни услуги, отговарящи на най-високите световни стандарти за качество и надеждност\". През 2016 г. „Хуауей\" стана първата китайска компания на която Саудитска Арабия предостави 100-процентно право на собственост, а неотдавна тя получи „Наградата на крал Халид за отговорна конкуренция\". „Хуауей\" работи също за развитието на човешките ресурси в сферата на информационните и комуникационни технологии и реализира програмата STEP, чиято цел е до 2020 г. да бъдат обучени 10 000 саудитски мъже и жени.", "date": "2019.01.06", "title": "Най-големият магазин на „Хуауей\" в Близкия Изток отвори врати в Рияд"}
{"url": "https://www.24chasa.bg/novini/article/7230366", "text": "Деветгодишно момче се хвана с по-възрастните батковци и чичовци на мъжкото ледено хоро на днешното Богоявление в Харманли. Близо 40 смелчаци в народни носии влязоха за Йордановденския ритуал в студените води на река Харманлийска под прехвърчащия снежец, предава БТА. \"Не ме е страх и не ми е студено\", каза малкият Кристиян след народния танц и изваждането на кръста. Празникът започна с литийно шествие, което тръгна от сградата на общината. На брега на реката свещенослужители отслужиха водосвет, а стотици жители и гости на общинския център се събраха по бреговете й. Кметът на общината Мария Киркова поздрави смелчаците преди да нагазят в реката. \"Това е проява на воля и българщина. Благодаря ви, че пазите живи традициите\", каза тя. Хвърленият от архиерейския наместник отец Живко кръст бе спасен от 28-годишния Николай Митев. Близо 80 смелчаци се хвърлиха днес в ледените води на морето край Варна. Най-възрастен сред тях бе 79-годишният Васил Тепеделенев, а най-младият - Валентин Сурталов на 15 години. Кръстът извади 18-годишният Александър Матев, ученик в крайморския град. Младежът посочи, че скача за втори път и пожела на всички свои съграждани и сънародници много здраве и късмет през 2019 година. През тази година Богоявление във Варна мина под знака на благотворителността. Част от младежите скочиха в знак на съпричасност с 6-годишния Младен, парализиран след поставена ваксина. Празникът във Варна днес започна с отслужването на тържествена Богоявленска литургия в катедралния храм \"Успение Богородично\". След това Варненският и Великопреславски митрополит Йоан благослови военните части и техните бойни знамена. Тържествата продължиха с общоградско шествие до паметника на Христо Ботев на Алеята на възрожденците в Морската градина, където бяха положени венци и цветя с военен ритуал послучай 171-а годишнина от рождението на великия българин. Организатори на инициативите за почитане на Богоявление бяха община Варна, Военноморските сили и Варненската и Великопреславска митрополия. Двадесет и седем годишният Калоян Лазов извади кръста на Йордановден от водите на езерото в парк \"Йордан Капсамунов\" в Стара Загора. Излизайки от ледените води той пожела здраве, любов и благоденствие на всички. Калоян бе един от над 25 скочили във водите на езерото на Богоявление, най-младият от които само на 13 години. След улавянето на кръста мъжете извиха хоро във водата и изпяха химна на България. Старозагорският митрополит Киприан в съслужение със свещеници от епархията отслужи празнична Света литургия в катедралния храм \"Св. Николай Чудотворец\". По-късно в двора на храма бяха осветени бойните знамена на военни формирования. Второкурсникът в Националната спортна академия Живко Господинов, който извади Богоявленския кръст от морето край Балчик, дарява паричната награда на болен мъж. Състезателят по лека атлетика при клуб \"Черно море\" в Балчик спечели надпреварата сред дванайсет мъже. Плувците, най-младият сред които е 18-годишен, а най-възрастният - на 65 години, се гмурнаха във вълните при температура на водата пет градуса под нулата. Победителят си пожела той и близките му да са здрави през цялата година, а паричната премия от 200 лева на общината предоставя на мъж от село Оброчище за лечение в чужбина. Кметът на Балчик Николай Ангелов поздрави за куража всички плувци, които общината поощрява с по 50 лева. По-рано днес празникът започна със Света Златоустова литургия в храмовете \"Света Петка\" и \"Свети Георги\", откъдето тръгна литийно шествие. На Морската гара бе отслужен Велик водосвет. Двайсет и двегодишният пожарникар Андриан Сократев извади Богоявленския кръст от морето край Каварна, съобщиха от пресцентъра на общината. Победителят в надпреварата повтаря успеха си от Йордановден през 2016-а, когато пръв стигна до Светия кръст. На днешния празник младият мъж пожела на всички, дошли да почетат традицията, да са живи и здрави и догодина повече смелчаци да се гмурнат в морето за спасението на Христовото разпятие, информират от общината. Празникът е събрал на морския бряг стотици граждани на Каварна. Отец Василий Селемет отслужи Велик водосвет. Осмина смелчаци са се хвърлиха в морските води за Светия кръст. Освен победителя всички участници в ритуала са получили подаръци от общината, посочват от кметската управа. За седма година рейнджърът от Афганистан Стефан Стефанов извади богоявленския кръст от река Тунджа в надпревара с други 19 мъже. Военнослужещият вече притежава два кръста от предишните си участия в Богоявленския ритуал. 38-годишният Стефанов служи във военно формирование 52590 край Ямбол и е участвал в две умиротворителни мисии зад граница. По-рано пред храм \"Св. Николай Чудотворец\" местни свещеници отслужиха Велик водосвет и осветиха бойните знамена на военните формирования в ямболския гарнизон. След това с литийно шествие множеството стигна до моста на Тунджа за градския парк, където архиерейският наместник архимандрит Димитрий хвърли кръста в заледените води на реката. Около 10 бойни знамена и знамена - светини на Българската армия бяха осветени в Шумен на днешния християнски празник Богоявление. За първи път на Шуменското езеро се състоя и ритуал по изваждане на Богоявленския кръст. На тържествена церемония пред сградата на общината свещеници отслужиха празничен водосвет. Свещеноиконом Красимир Капитанов от храма \"Свети Три Светители\" в града поръси със светена вода знамената на 7-ми Преславски полк, на Учебната база \"Панайот Волов\", на копия на средновековни и четнически знамена и др. В церемонията участваха роти на Шуменския гарнизон, членове на Националното дружество \"Традиция\" и на Родолюбив комитет \"Крум Страшний\". На нея присъстваха областният управител Стефан Желев, кметът на Шумен Любомир Христов, депутати, представители на държавни и общински институции, военнослужещи и множество граждани. По-късно, пред погледите на стотици шуменци, деветима мъже се хвърлиха в ледените води на Шуменското езеро за Богоявленския кръст. Извади го 27-годишният пожарникар Стефан Митев. По спомени на свещеници от града ритуал по хвърляне на Богоявленския кръст в Шумен не е провеждан. Двадесет и шест годишният Богдан Георгиев извади днес богоявленския кръст от водите на Дунав край Видин. Единадесет смелчаци се хвърлиха във водите на Дунав за да извадят богоявленския кръст. Богдан Георгиев получи осветен сребърен кръст от митрополит Даниил и парична награда от 100 лева от видинския кмет Огнян Ценков.На всички участници Общината раздаде парични награди.Стотици видинчани наблюдаваха ритуала и бяха благословени от видинския митрополит Даниил. По рано днес във Видин Богоявление (Йордановден) започна с тържествена Света литургия отслужена в катедрален храм \"Св. вмчк Димитър Солунски\".Службата бе водена от видинския митрополит Даниил.От храма потегли литийно шествие до градския плаж край крепостта \"Баба Вида\", където бе хвърлен Богоявленският кръст във водите на река Дунав. В Община Видин общо 571 души днес празнуват Йордановден, съобщават от видинското кметство. Полицай извади Богоявленския кръст в Разград. Тридесет и шест годишният Галин Цонев пребори останалите 30 смелчаци, които скочиха в ледените води на язовир \"Пчелина\" за ритуала на Богоявление. Освен благословията на отец Георги, победителят получи икона на Св.Йоан Кръстител, а за всички участници в ритуала имаше грамоти. Най-малкият смелчага, участвал в надпреварата бе 12-годишен ученик. Стотици разградчани присъстваха на събитието, организирано от трима младежи - Джипо Джипов, Андрей Андреев и Христофор Илиев, които успяха да възобновят след 23-годишно прекъсване традицията за хвърлянето на Богоявленския кръст в Разград.", "date": "2019.01.06", "title": "Вижте кои са спасителите на кръста в Харманли, Варна, Стара Загора, Балчик и др."}
{"url": "https://www.24chasa.bg/novini/article/7230379", "text": "Турски самолети са \"наутрализирали\" седем терористи в рамките на антитерористична операция в Северен Ирак, съобщи днес турската армия, предаде Анадолската агенция. В публикация в Туитър турският Генерален щаб информира, че при извършени вчера удари по района Авасин-Басян са били неутрализирани терористи, които подготвяли нападения срещу турски бази, предава БТА. Турските власти често използват термина \"неутрализирани\" в изявленията си, който предполага, че те или са били убити, или заловени. При операцията турските изтребители са унищожили също укрития и оръжейни складове на терористите, се посочва още в съобщението. Мишена на въздушните удари в този район обикновено са бойците на Кюрдската работническа партия (ПКК), уточнява агенцията. Турция редовно извършва въздушни удари срещу цели на ПКК в Северен Ирак. Групировката има бази в планината Кандил. ПКК се разглежда като терористична организация от Анкара, ЕС и САЩ. Тя води въоръжена борба срещу турската държава от 1984 г., отнела досега живота на близо 40 хиляди души.", "date": "2019.01.06", "title": "Турски самолети убили 7 терористи в Ирак"}
{"url": "https://www.24chasa.bg/novini/article/7230393", "text": "Полските правоохранителни органи задържаха стопанина на  , съобщи на пресбрифинг главният комендант на полицията в Полша Ярослав Шимчик, цитиран от ТАСС. \"Веднага след трагедията ние взехме мерки за установяване на лицата, занимаващи се с тази дейност. Оказа се, че това е 28-годишен жител на Великополското воеводство, неосъждан. Този човек бе задържан и доведен в Кошалин\", каза той, предаде БТА. В т.нар. ескейп стаи (или стаи на загадките) участниците биват заключвани и трябва да се надпреварват с времето, да решават загадки и да се справят с предизвикателства, за да намерят правилния път, по който да излязат от стаята. Този тип развлекателни обекти първо станаха популярни в Азия, а после се появиха и в Северна Америка и Европа. Трагедията се разигра в северозападния полски град Кошалин в петък вечерта. Пожарът избухнал в момент, когато участниците се намирали в заключеното помещение, от което трябвало да излязат, решавайки загадки главоблъсканици. Пожарникарите пристигнали, когато огънят вече бушувал из целия първи етаж на сградата. Аутопсиите показаха, че децата са загинали от отравяне с въглероден монохсид. Според полския премиер Матеуш Моравецки, който също взе участие в брифинга, в момента всички подобни заведения в страната се подлагат на щателни проверки, 13 от тях вече са затворени. \"Аз поисках в близките дни да бъде подготвен подробен отчет за резултатите от проверките на всички помещения от този вид из цяла Полша, защото е крайно важно да се провери дали се спазват изискванията\", посочи премиерът. \"Трябва да действаме решително\", добави той, цитиран от Ройтерс. Според главния комендант на държавната противопожарна охрана Лешек Суски предварителните изводи сочат, че на обекта е имало много нарушения. Отоплителните прибори вероятно са се намирали много близо до леснозапалими материали. В помещението също така били намерени свещи, което говори, че вероятно е бил използван и открит огън. Площта на ескейп стаята е била едва 7,3 кв. м. Вътре имало две кресла и лампа. \"За самите участници оставало съвсем малко място. Причина за трагедията е най-вече липсата на възможност за евакуация на намиращите се вътре хора\", каза Суски. Петте загинали девойки били на възраст 15 години. Ранен и един мъж, който е настанен в болница.", "date": "2019.01.06", "title": "Задържаха собственика на игралната стая в Полша, където изгоряха 5 момичета"}
{"url": "https://www.24chasa.bg/novini/article/7230410", "text": "Британската министър-председателка Тереза Мей предупреди критиците на нейното споразумение за Брекзит, че с противопоставянето си рискуват да навредят на демокрацията и на икономиката на страната, предаде Асошиейтед прес. Мей написа в днешното издание на в. \"Мейл от сънди\", че планът, договорен между нея и Европейския съюз, е единственият, който зачита резултатите от референдума през 2016 г., защитава работните места и осигурява сигурност на хората и бизнеса, предава БТА. През декември Мей беше принудена да отложи парламентарното гласуване на нейната сделка за Брекзит, след като стана ясно, че тя ще бъде отхвърлена. Законодателите ще възобновят дебатите си по сделката в сряда, преди гласуването идната седмица. Смята се, че консервативната лидерка обмисля да предложи на депутатите отстъпки по т. нар. ирландски \"предпазен механизъм\". Това е мярка, която цели да не допусне създаването на твърда граница между членката на ЕС Република Ирландия и провинция Северна Ирландия, която е част от Обединеното кралство. В същото време британският министър на здравеопазването Мат Ханкок каза днес, цитиран от Ройтерс, че се надява, че след коледната ваканция вероятността правителствената сделка за Брекзит да бъде одобрена се е увеличила. \"Надявам се, че шансовете сделката да бъде одобрена от парламента са се подобрили. Смятам, че ако хората са били по избирателните си райони, както направих аз, и са разговаряли с обикновени хора, то те са видели непреодолимото им усещане и желание \"просто да продължим напред\", каза министър Ханкок по телевизия \"Скай нюз\".", "date": "2019.01.06", "title": "Мей: Критиците на сделката за Брекзит рискуват да навредят на демокрацията"}
{"url": "https://www.24chasa.bg/novini/article/7230414", "text": "Естествен антиоксидант в зърнените трици може да бъде използван за по-дълго съхранение на храни и да замени синтетичните си \"събратя\", на които разчита хранителната индустрия, съобщава \"Сайънс дейли\", позовавайки се на американско изследване. Авторите му от университета на Пенсилвания отбелязват, че все повече потребители настояват за по-ясни етикети и за естествени алтернативи на синтетичните съставки в хранителните продукти, предава БТА. За целите на изследването специалистите са изучавали клас съединения, известни като алкил-резорциноли. Растения като пшеница, ориз и ечемик произвеждат въпросните съединения, за да възпрепятстват развитието на плесени и бактерии по зърната. Изследователите са си задали въпроса дали алкил-резорцинолите могат по подобен начин да предпазват и хранителни продукти. Наред с използването на повече естествени съставки, хранителната индустрия добавя към редица продукти полезни мазнини, богати на омега-3 мастни киселини, за да повиши здравословните им качества. Омега-3 мастните киселини обаче имат кратък срок на годност, което може да доведе до по-бързото разваляне на съдържащите ги продукти. Антиоксидантите са съединения, които забавят разрушаването на омега-3 мастните киселини, запазват полезните им качества и предпазват продуктите от бързо разваляне. И докато потребителите настояват за повече натурални съставки в храните, хранителната индустрия е затруднена в намирането на естествени антиоксиданти, които да са поне толкова ефикасни, колкото синтетичните. Освен че отговорят на тези изисквания, алкил-резорцинолите имат и противоракови свойства, което ги прави отлична естествена добавка към храните, отбелязват специалистите.", "date": "2019.01.06", "title": "Естествен антиоксидант в триците може да \"удължи живота\" на хранителните продукти"}
{"url": "https://www.24chasa.bg/novini/article/7230367", "text": "Вторият издирван за   се е предал сам с адвокат в полицията, научи 24 часа от свои източници. Това е станало  в петък, след което мъжът, родом от Габрово, е задържан за денонощие. След изтичане на полицейското задържане обаче габровецът е освободен. Срещу него ще бъде повдигнато обвинение за участие в нападението, но е установено, че не той е нанесъл юмруците в лицето на гарда, поясниха осведомени пред наш репортер. В ареста с най-тежката мярка за неотклонение \"задържане под стража\" е бургазлията Росен Минасян, който бе задържан на 31 декември на Летище София. Както 24 часа пръв писа, младият мъж опитал да напусна страната, но е бил обявен за издирване и заловен. В петък, 4 януари, районният съд му наложи постоянен арест. През сълзи Росен призна, че е ударил гарда и изрази съжаление, че го е направил. Адвокатът му Петър Димитров пък заяви в съдебната зала, че все още не е уточнен видът на телесната повреда, нанесена на охранителя. Ключова ще е съдебно-медицинската експертиза, която ще каже дали става дума за лека или средна телесна повреда. Минасян живеел в Англия от 3 г., работел като шофьор. Дошъл си по празниците в Бургас, където били детето и приятелката му. На 29 декември той разпускал с компания в известна чалга дискотека в Бургас. Според данни на полицията компанията създавала проблеми на останалите клиенти, което наложило охранителите да изведат пияните момчета навън. Малко след 6 ч. сутринта, когато гардът Веселин Вълев излязъл до съседно заведение да хапне, е бил проследен от изгонената компания. Според прокуратурата са му нанесени няколко юмрука в лицето, вследствие на което гардът загубва два предни зъба. Свидетели, както и пострадалият твърдели, че биячът е именно Росен Минасян. Той пък казал пред разследващите, че е бил грубо изблъскан от дискотеката. Междувременно веднага след инцидента със заповед на бургаския кмет дискотеката е била затворена за работа след полунощ, включително и на Нова година, довериха източници на 24 часа. Едва на 4 януари, след среща на представители на заведението, общината и полицията, са били набелязани допълнителни мерки за сигурност и забраната е отменена.  Подобни мерки не се предприемат за първи път. Преди 3-4 г. , когато среднощните инциденти по бургаските дискотеки зачестиха, кметът Димитър Николов наложи забрана за работа след полунощ.Това на практика намали драстично сбиванията и скандалите в нощните клубове, припомнят запознати. \"Ние винаги сме реагирали при подобни инциденти и когато е било необходимо сме налагали забрана за работа след полунощ\", коментира кметът Николов.", "date": "2019.01.06", "title": "Предаде се вторият издирван за побой над гард в Бургас, пуснаха го след 24 часа"}
{"url": "https://www.24chasa.bg/novini/article/7230437", "text": "Във вторник (8 януари) в 12,30 ч в черквата \"Св. Седмочисленици\" е поклонението пред Иван Ласкин, научи \"24 часа\" от председателя на Съюза на българските артисти Христо Мутафчиев. Христо Мутафчиев е говорил с ръководството на БНТ и там обмислят тази вечер (6.1.) да променят програмата и да се излъчи епизод от сериала \"Хайка за вълци\" в памет на актьора. В сериала по романа на Ивайло Петров Ласкин играе Иван Шибилев и си партнира с приятеля си Чочо Пойорданов. \"Иван не беше тъжен човек, затова ще го запомним и изпратим с усмивка - каза Христо Мутафчиев, който е приятел с Ласкин от първите дни им студентски дни в НАТФИЗ. - Той беше от хората, които не споделяха, таяха в себе си какво им тежи, тъгата си. Много сме говорили... А когато душата е тъжна и тялото се разболява\", тъгува за него Мутафчиев, припомняйки си го като човек със специфично чувство за хумор, с бърз ум, голям мъж.", "date": "2019.01.06", "title": "Сбогуваме се с Иван Ласкин във вторник"}
{"url": "https://www.24chasa.bg/novini/article/7230496", "text": "Присъединяването на Република Македония към НАТО ще ускори икономическия растеж на страната, смята министърът на финансите Драган Тевдовски, цитиран от агенция МИА. Според министъра стабилността и международният статут като резултат от членството в НАТО се отразяват на решенията за капиталовложения както от страна на местните, така и на чуждестранните инвеститори, предаде БТА. По думите на Тевдовски, който говори пред месечното сп. \"Заман\", присъединяването към НАТО ще постави Македония в компанията на най-развитите страни в света, като опитът на други държави показва нарастване на преките чуждестранни инвестиции след присъединяването към алианса. \"Като се анализират (показателите за) петте години преди и петте години след присъединяването към НАТО, преките чуждестранни инвестиции в България са се увеличили почти тройно, а в Албания те са се удвоили, макар и в период на световна икономическа криза\", посочи Тевдовски. По отношение на постигнатите през 2018 г. икономически резултати министърът заяви, че средната работна заплата в Р Македония през изминалата година е нараснала с 5,7 процента, нивото на безработицата е спаднало до 20,8 процента, като са били открити над 14 000 работни места. \"Преките чуждестранни инвестиции са достигнали 316 милиона евро през първите девет месеца на 2018 г., което е повече отколкото за цялата 2017 г. В допълнение, износът е нараснал с 16 процента спрямо 2017 г.\", каза още в интервюто министърът.", "date": "2019.01.06", "title": "Македонският министър на финансите: Присъединяването ни към НАТО ще ускори икономическия растеж"}
