{"url": "https://www.24chasa.bg/novini/article/7666300", "text": "В най-горещите дни на това лято един българин преплува Лох Нес. Причината за това далеч не беше, за да се разхлади в 14-градусовите води на езерото, а в името на екокауза. 24-годишният Александър Сотиров плува в продължение на 17 часа и измина цялата дължина на Лох Нес – 36 км. Така успя с благотворителна кампания да събере над 800 паунда за почистване на океаните от пластмасови отпадъци. “Необходимо е дНЕС!”, така Александър кръщава кампанията си във фейсбук. С нея се опитва да помогне на организацията The Ocean Cleanup. “Те разработват мрежа с шамандури, които от теченията се движат по най-повърхностния слой на водата и събират пластмасите. Когато се напълнят, мрежите се изкарват обратно на брега”, разказва Сотиров. В момента такива мрежи има по бреговете на Калифорния, а във всеки от океаните има по един голям въртоп от пластови отпадъци, които се събират от теченията и са с диаметър от неколкостотин километра. За 3 месеца Александър успява да събере над 800 паунда, като първоначалната му цел е 500 паунда, а 90% от дарителите са българи “Исках да направя нещо, което е по-голямо от мен самия”, добавя 24-годишният ентусиаст. Идеята да подложи физическата си издръжливост на проверка се ражда отдавна. “От много време имах желанието да се тествам, като в началото идеята ми беше да преплувам Ламанша”, казва младият българин. Една от големите му пречки, за да преплува европейския проток, са високите такси. “Трябва да се плати за спасителна лодка, която да те придружава, както и за членство в Британската асоциация за плуване в отворени води, в която е задължително да се запишеш, ако искаш да преплуваш Ламанша. Назначават ти рефер, който следи да не те дърпат, дали си с правилен бански. Общо щеше да ми излезе около 3600 паунда”, добавя Александър. Това го кара да потърси достоен по трудност за преплуване водоем. Така се спира на легендарното езеро. Лох Нес е по-трудно плаваемо от Ламанша заради сладката вода, температурата и липсата на приливи, които ти помагат със скоростта. Александър умее да плува още от дете. До 12-годишен тренира и се състезава, но за личния си рекорд се подготвя едва два месеца. Преди да се потопи в студените води на Лох Нес, тренира в околията на Бирмингам, в бивша кариера, която е превърната във водолазен център с дълбочина около 30 м. Избира за дата на изпитанието 25 юли. Помощният му екип е само брат му, който през цялото време плува с кану до него. Двамата влизат в езерото в 8 часа сутринта. Първите няколко часа са истинско изпитание за него. Тогава водата е 14 градуса и усеща, че изпада в хипотермия. Бързо превъзмогва затрудненията, а в най-топлите часове на деня температурата на водата достига 16 градуса. Единствената храна, която приема, са желирани бонбони и спортна въглехидратна напитка, които брат му му дава по време на почивките. След средата на плуването започва да усеща умора, загребванията му се забавят, но успява да издържи до края. Изпитанието приключва в 1,15 часа посред нощ на следващия ден. “Предполагах, че ще ми отнеме между 12 и 15 часа. Никога не бях плувал такава дистанция. Най-дългото ми плуване дотогава беше 18 км”, раказва Александър. Родом той е от София, но от 8 години е в Англия и се е установил в Бирмингам Там заедно с брат си управляват бизнес за виртуална реалност. Имат зала, в която всеки, който пожелае, може да лети в Космоса или да бъде магьосник, но само във виртуалното пространство. Александър Сотиров заминава за Англия още като ученик с идеята само да погостува на брат си. Тогава е между 10-и и 11-и клас и решава да остане да учи там в гимназия. “Бях на едногодишен обмен в САЩ. Там изкарах 10-и клас по програма “Младеж за разбирателство”. Ако се върнех в България, трябваше да карам приравнителни изпити по 15 предмета, а в Англия тряваше да си избера само 4”, разказва Александър. Щом завършва средното си образование, се записва в университета в Глазгоу, където учи бизнес мениджмънт. В последната година от следването си пише за все още прохождащата технология – виртуална реалност. Оттам идва и бизнес идеята, която впоследствие доразвива заедно с брат си. Замисля нови изпитания. Иска да изкачи върхове, като отново ще направи изпитанието в името на кауза. “Глупаво е да се прави някакво персонално предизвикателство и да не се обвърже с нещо, което ти е присърце”, смята Александър Сотиров. Той има желанието да се завърне в България и да се опита да създаде и развие собствен бизнес в родината си.", "date": "2019.10.05", "title": "Българин преплува Лох Нес, за да почисти океаните от пластмаса"}
{"url": "https://www.24chasa.bg/novini/article/7692297", "text": "Здравко Димитров заедно с над стотина млади хора изкачи най-високото тепе в Пловдив и се включи в инициативата „На Млaдежкия с младежите“. На върха кандидатът на ГЕРБ за кмет разговаря с пловдивчани за зелената система и как тя да помогне за подобряване на качеството на въздуха. “Благодаря ви, че в съботната сутрин отделихте време да се качим до Младежкия хълм и да погледнем Пловдив от високо. Наистина, ние, като граждани, заедно трябва да направим повече, защото зелените площи на глава от населението в Пловдив намаляват.“ С тези думи Здравко Димитров откри дискусията на най-високата кота в града. В разговора се включи ландшафтният архитект Славка Цачева. Според нея е необходим засилен контрол по отношение поддръжката на зелените площи в града. Междублоковите пространства да се превърнат в част от зелената система и да се поддържа професионално. Също така да се работи за възстановяване на поливните системи. Спазване на процент озеленяване при даването на строителните разрешения, препоръча още Славка Цачева, която е член на Сюза на ланшдшафтните архитекти. Тя настоя също да се изготви и утвърди специална програма за опазване на зелената система. „Пловдив е най-старият жив град в Европа и заедно трябва да го превърнем и в най-зеления и привлекателен град. Това може да стане, ако в него участват специалистите по градоустройство и ландшафните архитекти. За целта трябва да се начертае ясна визия за зелената система на Пловдив, които да се следват и изпълняват. Всички обичаме Пловдив, родени сме тук и децата ни живеят в този град и точно на тях ще оставим този град“, заяви Здравко Димитров. „Всички помним онзи, много по-зелен Пловдив. Именно това е една от посоките, в които ще работим активно с моя екип – града да се разрасне както на запад, така и към Родопите. Пловдив стана привлекателно място, както за инвестиции, така и за живеене и презастрояването е факт. Точно за това трябва да помислим за екосистемата“, каза още кандидатът за кмет на Пловдив на ГЕРБ.", "date": "2019.10.05", "title": "Програма за опазване на зелената система прави Пловдив"}
{"url": "https://www.24chasa.bg/novini/article/7692303", "text": "МВР издирва крадците, които са задигнали пари от офис на банка.  Сигналът бил получен в 16,20 ч. По първоначална информация на хората, които са подали оплакването, откраднатата сума била над 150 000 лева.  В момента се извършва оглед на местопроизшествието.                                                                                                                                                                                                                                                                                                                                 ", "date": "2019.10.05", "title": "Издирват наглите крадци, задигнали пари от офис на банка"}
{"url": "https://www.24chasa.bg/novini/article/7692628", "text": "Американският държавен секретар Майк Помпейо изрази възмущение при посещението си в Атина от \"тормоза\", на който са подложени служителите в повереното му ведомство при предприетото от Конгреса разследване за започване на процедура по импийчмънт на президента Доналд Тръмп, предаде Франс прес, цитирана от БТА.  Американският Конгрес \"малтретира служителите на Държавния департамент, като се свърза пряко с тях и се опита да получи документи, които принадлежат на департамента\", заяви пред журналисти Помпейо. \"Това е тормоз и аз няма да го позволя спрямо моя екип\", допълни той. Във връзка с разследването държавният секретар обеща \"да реагира по-бързо и да предостави всички изисквани от закона документи\". При посещението си в сряда в Рим Помпейо потвърди, че е присъствал на прословутия телефонен разговор на 25 юли между американския президент и украинския му колега Володимир Зеленски, по време на който Доналд Тръмп поискал от Зеленски да разследва съперника му демократ Джо Байдън. Демократите в Конгреса се опитват да докажат, че Тръмп е оказал натиск върху Киев, за да очерни бившия американски вицепрезидент, който има сериозни шансове да се изправи срещу него на президентските избори през ноември догодина. За тази цел те започнаха изслушвания на висши служители на Държавния департамент и поискаха самият Помпейо да предаде ключови документи. Помпейо защити подхода на правителството на Тръмп към Украйна и отхвърли твърденията, че в най-добрия случай той е било неуместен, а в най-лошия - незаконна злоупотреба с власт, поради което Конгресът трябва да отстрани президента Тръмп от поста, посочва Асошиейтед прес. Държавният секретар твърди, че разследването, което САЩ са поискали от украинското правителство, е било свързано с възможна намеса на Украйна в американските президентски избори през 2016 г. Той не спомена искането на Тръмп Украйна да разследва конкретно бившия вицепрезидент Джо Байдън и сина му Хънтър, върху което са се съсредоточили разследващите, откакто миналия месец изобличител подаде сигнал. Помпейо разкритикува разследването за импийчмънт като \"несъмнено политическо\" и заяви, че действията на Държавния департамент имат за цел единствено подобряване на отношенията с новото украинско правителство, дошло на власт през пролетта. Той каза, че работата на бившия специален пратеник за Украйна Кърт Волкър се е базирала на указанията на президента да прави точно това. Запитан днес дали в разговора на Тръмп със Зеленски е имало други тревожни елементи, които налагат допълнително разследване, Помпейо каза, че нещо не е наред, когато вместо да се фокусира върху истински важните неща, засягащи живота на хората, светът се занимава с глупави игри на злепоставяне. От това няма полза, то не помага на демокрациите да процъфтяват. Не смятам че някой тук се интересува особено от това. Мисля, че хората се вълнуват повече от отношенията между Америка и Гърция, подчерта той, цитиран от Ройтерс.", "date": "2019.10.05", "title": "Майк Помпейо разкритикува \"тормоза\" срещу служителите на Държавния департамент на САЩ"}
{"url": "https://www.24chasa.bg/novini/article/7692656", "text": "Самолет А320 на авиокомпания \"Бритиш еъруейз\", пътуващ от италианския град Бари за Лондон, извърши в ранния следобед аварийно кацане на френско-швейцарското летище Базел-Мюлуз поради появата на дим във вътрешността му, предаде Франс прес, цитирана от БТА.  Причината за дима за момента не е известна. На борда е имало 165 пътници и всички те са невредими, но четирима души от екипажа са пострадали от дима и за тях са осигурени медицински грижи, каза за АФП ръководителката на пресслужбата на летището Вивиен Гаскел. Трафикът на летището беше прекъснат за 20 минути. Три самолета бяха отклонени - два за Цюрих и един - за Щутгарт, а пет заминаващи излетяха с закъснение от около 25 минути, допълни тя. Гаскел каза, че след като било установено наличие на дим в самолета, пилотът предупредил за това най-близката контролна кула - тази в Базел-Мюлуз, а малко по-късно еърбъсът се приземил. Противопожарната служба на летището заедно със швейцарската служба за бърза помощ и пожарникари от близкия град Сен Луи реагирали незабавно, каза шефката на пресслужбата. Очаква се пътниците по-късно днес да бъдат превозени с друг самолет до лондонското летище \"Хийтроу\".", "date": "2019.10.05", "title": "Еърбъс на \"Бритиш еъруейз\" кацна аварийно на френско-швейцарско летище"}
{"url": "https://www.24chasa.bg/novini/article/7692668", "text": "Часове, след като Слави Трифонов учреди партията си \"Няма такава държава\" при пълно медийно затъмнение, той публикува в профила си във Фейсбук видеозапис на речта си пред делегатите на учредителното събрание, което се проведе в зала в столичния кв. \"Лозенец\". Ето цялата реч на Слави Трифонов: Първо искам да ви благодаря, защото това е едно изумително нещо, което се случва. Защото всъщност целият политически ресурс през последните години изглежда нелепо и обидно. И предполагам това е за всички вас. Всеки човек, който наблюдава това, което се случва в публичното пространство, нормалният човек чувства отвращение. Една огромна част от българите са отишли в чужбина точно по тази причина. Хората, които управляват и се избират от недостатъчно голяма част от българския избирател, са алчни за власт. Това го виждате. Аз и моите колеги протестираме по този начин, защото се случи една огромна несправедливост. Бше проведен референдум по българския закон и Конституция и по правилата на пряката демокрация. Той беше захвърлен в ъгъла, все едно не се е случвал. Тук в България знаете, че всяко чудо е за три дни. Но чудото е нещо прекрасно, не може да бъде за 3 дни. Защото е изумително. Днес е ден, в който си позволявам по-емоционално да ги обясня тези неща. Аз съм практичен човек и мислех да си напиша реч, но предпочетох да кажа нещата така - по-емоционално. Защото в крайна сметка ние затова живеем - за емоции. Те са лош съветник, но живеем заради тях. Тази емоция, която предизвикаха с незачитането на референдума, е отвращение. Аз съм последователен и мисля, че най-правилното нещо е човек да върви към целта си последователно, без да се спира и да се страхува. Има една група хора, които решиха, че това няма значение и с най-елементарни хватки и с незачитане на закона този референдум беше избутан в ъгъла. Ние протестирахме пред парламента. Резултатът беше абсолютно никакъв. А по закон това, което може да се направи е наистина да се създаде политически продукт. Не се измъквам от думата партия, но тя е отвратителна. Като кажеш партия и ти става...Та този политически продукт е да възстанови справедливостта. Аз не съм алчен за власт, а за справедливост, както предполагам огромната част от вас. Кой нормален човек не иска справедливост? Излизайки от тази зала всеки от вас започва да живее живота си на човек, подложен ежедневно на несправедливости. Аз не мога да оправя несправедливостите, това е безумно. Аз мисля, че има конкретна, точна и ясна цел, която е свързана с моя характер - когато нещо се прави, то трябва да се направи докрай. Този референдум и решенията от него трябва да бъдат приложени в действие, независимо от това дали на някой му харесва или не. Има закон, който се нарича Конституция на България. В него правилата за пряката демокрация са точно изяснени. Те бяха спазени и сега ще бъдат спазени законите, за да бъдат приложени решенията. Защото така се прави. Аз не мога да направя така, че да се спазват всички правила. Но едно съществено правило, като законът за пряката демокрация, за който са гласували 3,5 милиона души, ще бъде спазен. Защото, който застане на пътя на справедливостта ще си понесе всички последствия. Искрено съзнавам какво правя. Искрено осъзнавам отговорността, която поемам. Искрено осъзнавам, че съм се облякъл с дрехите на отговорността, която сте ме облекли вие. Суверенът е този, който създава тази история, аз съм просто инструмент. Осъзнавам вашето доверие и го оценявам. Животът е прекрасен! ", "date": "2019.10.05", "title": "Ето какво каза Слави Трифонов на учредяването на \"Няма такава държава\" (Видео)"}
{"url": "https://www.24chasa.bg/novini/article/7692699", "text": "Престъпната група за имотни измами на Игнат Бенков с прякор Начо упоявала жертвите си с медицински спирт.  Това стана ясно в специализирания съд като се гледа мярката за неотклонение на бандата, която действала от март 2017 г.  Според прокуратурата неин лидер бил Бенков, а членове Мария Спасова, Стоянка Георгиева, Георги Петров и бившият нотариус Борис Янков.  Той е с отнети права от 2010 г. отново заради имотни измами. Обвинението смята, че мозъкът на групата е именно Борис Янков, а Игнат Бенков и Мария Спасова, които живеели на семейни начала били двигателите. Мошениците намирали своите жертви в кръчми, тъй като повечето от тях били алкохолно зависи. Също така и по градинки из софийските улици. После ги проследявали, за да проверят дали са самотно живеещи. Някои от хората били с психични заболявания. Две от жертвите били отвлечени и държани насила в къща в Малашевци, докато не склонят да прехвърлят имотите си.  Те били бити с пръчки и шамари, като измамниците им давали от три до пет лева. Единият от свидетелите Николай Христов починал преди време. Специализираният съд остави в ареста Игнат Бенков, Мария Спасова и бившия нотариус Янков. Под домашен арест бе пусната Стоянка Георгиева, защото има 1-годишно дете и Георги Петров, защото жертвите били държани в неговата къща, но той не бил замесен. ", "date": "2019.10.05", "title": "Бандата на Начо упоявала жертвите си с медицински спирт"}
{"url": "https://www.24chasa.bg/novini/article/7692725", "text": "Папа Франциск ръкоположи днес 13 нови кардинали, определяйки донякъде бъдещето на Римокатолическата църква, тъй като те са хора, които споделят вижданията му за социална справедливост, за правата на имигрантите и за диалог с исляма, предаде Ройтерс. Десет от 13-те епископи, издигнати на високия сан, са на възраст под 80 години, което им дава право да гласуват на конклава, избиращ новия папа. Франциск е ръкоположил до момента над половината от 128-те кардинали избиратели, което увеличава възможността следващият папа да е продължител на прогресивните му политики. За шест години Франциск е ръкоположил повече кардинали избиратели, отколкото са живите кардинали, издигнати от неговите предшественици Бенедикт Шестнайсети и Йоан-Павел Втори взети заедно. На церемония в базиликата \"Свети Петър\" папата раздаде на новите кардинали характерната червена четвъртита шапчица с помпон (\"бирета\") и ги призова да бъдат неизменно състрадателни към другите и почтени. Географските райони, от които идват новите кардинали избиратели, отразяват желанието на Франциск да се даде повече влияние на малки национални църкви извън Европа и Северна Америка, страни в периферията на световната политическа власт. Сега близо 50 процента от кардиналите избиратели са от развиващите се страни. \"Смятам, че папата искаше да направи видими църквите, които са почти незабележими\", каза 67-годишният кардинал Кристобал Лопе Ромеро от Рабат, столицата на Мароко, чието население е преобладаващо мюсюлманско. Ромеро е един от четиримата кардинали избиратели с богат опит с исляма. Сред ръкоположените днес е и 73-годишният канадец, роден в бивша Чехословакия, Майкъл Черни, работил с бедни хора в Салвадор и Кения, а сега отговарящ за миграцията и бежанците във Ватикана.", "date": "2019.10.05", "title": "Папа Франциск ръкоположи 13 нови кардинали"}
{"url": "https://www.24chasa.bg/novini/article/7692092", "text": "Касае се за добре организирана схема, а деянията са извършени в съучастие между тримата служители Димитър Янакиев, Станко Милушев и Паун Тенев\", отсече съдия Екатерина Роглекова. Тя изтъкна, че действията им са силно укорими. \"В ДАИ е хлябът и ножът. Собствениците на транспортни фирми ги е страх за бизнеса им, защото при констатирани нарушения могат да им спрат превозните средства, както и да им отнемат лиценза. Просто са приели, че така се работи\", коментира прокурорът Георги Гешев. Съдия Роглекова изтъкна, че има реална опасност тримата да извършат друго престъпление и да въздействат на свидетелите. Тя припомни показанията на свидетелката Димитрийка Трачева.. \"Бях приготвила двата плика с по хиляда лева, но после ми бе казано, че сумата е твърде малка и ми поискаха още 3 хил. лв.\", изтъква свидетелката, която е работила в транспортната фирма, собственост на холандски гражданин. Той самият бил силно възмутен от исканите подкупи. Месарският бос Стоян Къртев подробно и точно описал какви проблеми са открили в дружеството му инспекторите от ДАИ. Бил е застрашен с отнемане на лиценза за превозване на своята продукция. Тогава бил принуден да предаде на всеки от тримата по 300 лв. и по една торба с луканки, салами и деликатеси. Определението подлежи на обжалване в тридневен срок.", "date": "2019.10.05", "title": "Съдът: Действията на служителите от ДАИ са силно укорими, остават в ареста"}
{"url": "https://www.24chasa.bg/novini/article/7692098", "text": "Полените може и да са кошмар за страдащите от алергии хора, но могат да бъдат манна небесна за полицията, защото предизвикват спад в тежките престъпления, съобщава сайтът Детройт фрий прес. Изданието цитира проучване на учени от университета Уейн Стейт в Детройт. Били анализирани данни от 16 американски мегаполиса и концентрацията на полени в тях. При по-високи нива се отчитал 4-процентен спад на тежките криминални престъпления, предаде БТА. Учените обясняват феномена с факта, че хората предпочитат да си останат вкъщи в дни на високи концентрации на полени в околната среда. Оттук и по-ограничени възможности за извършване на криминални деяния. Освен това през споменатите периоди хората се чувстват изморени и са по-малко склонни към агресивни действия. Умората може да обясни и обстоятелството, че тя намалява насладата, която някои криминални изпитват при извършване на престъпления.", "date": "2019.10.05", "title": "Спад в тежките престъпления при високо ниво на полени в околната среда"}
{"url": "https://www.24chasa.bg/novini/article/7692101", "text": "Защо да използвате собствената си ръка, за да си направите селфи, след като има робот, който може да го стори вместо вас? Запознайте със Селфибот - първия роботизиран фотограф в света, съобщава Си Ен Ен. Многофункционалният робот, създаден от австралийския инвеститор Енрико Пенцо, е с височина 180 сантиметра и служи едновременно като фотокабина, видеооператор и принтер. Селфибот е направен от ринг лампа, таблет и цифрова камера на колела, предаде БТА. Разговорен интерфейс, захранван от изкуствен интелект, предлага напълно приспособима речева функция, за да може роботизираният фотограф да взаимодейства с тълпата. За да си направят селфи, потребителите просто трябва да натиснат монитора и да активират функцията за снимане. \"Селфибот е решение за липсата на мобилност в традиционните кабини за снимки и за избягване на неудобни взаимодействия между фотограф и гости на публични събития\", пише в блога си създателят на робота. Направените с помощта на роботизирания фотограф снимки и видеоклипове, които по желание могат да бъдат персонализирани, се изпращат чрез имейл или текстово съобщение, или се отпечатват на място. Селфибот вече е достъпен за отдаване под наем в Европа, САЩ, Австралия и Сингапур.", "date": "2019.10.05", "title": "Създадоха Селфибот - първият роботизиран фотограф в света"}
{"url": "https://www.24chasa.bg/novini/article/7692118", "text": "Влак е прегазил възрастен мъж в петък малко преди 16 часа край Монтана. Трагичният инцидент е станал в района на монтанското село Пали лула, община Бойчиновци. Веднага е постъпил сигнал на спешния телефон 112. Група от оперативни работници на МВР са направили оглед на мястото на инцидента. Все още няма яснота дали е самоубийство или 64- годишният мъж не е чул преминаването на локомотива. Според местните жертвата е бил с инсулт и не можел да реагира бързо. Пресичал жепе линията точно на спирката. Случаят се разследва.", "date": "2019.10.05", "title": "Влак прегазил възрастен мъж край Монтана"}
{"url": "https://www.24chasa.bg/novini/article/7692108", "text": "Най-малко 73 души, повечето цивилни, са били убити и над 3000 са били ранени от началото на антиправителствените демонстрации в Ирак, съобщи днес независима правозащитна група, цитирана от ДПА. Според члена на т.нар. Висша комисия за права на човека Али ал Баяти сред убитите са най-малко петима полицаи, предаде БТА. Многохилядните улични демонстрации започнаха във вторник в Багдад и още няколко иракски провинции. Хората протестират срещу корупцията, безработицата и лошите услуги, в частност липсата на електричество и чиста вода. Демонстрациите бяха разгонвани със сълзотворен газ и стрелба от силите за сигурност, а правителството наложи денонощен полицейски час в столицата и на други места. Протестите, оглавяване предимно от млади хора, стават година след като Адел Абдел Махди пое премиерския пост. Те пораждат нови проблеми за правителството, което още води битки с останките от \"Ислямска държава\".", "date": "2019.10.05", "title": "Над 70 убити и около 3 000 ранени при протестите в Ирак (Снимки)"}
{"url": "https://www.24chasa.bg/novini/article/7692141", "text": "Двойният убиец от Костенец Стоян Зайков – Чане, който тази пролет ликвидира бившата си съпруга Милена Шишкова, гръмна с пушка братовчед си Валентин Петров и се укриваше 20 дни от МВР, преди да се самоубие, обграден от десетки ченгета в село Долна Баня, най-после ще намери покой, пише  Прокуратурата е разрешила тялото на Стоян Зайков да бъде освободено от моргата и близките му вече могат да организират погребението. Разпореждането е подписано на 2 октомври от прокурора Ивайло Медаров, след като и последният специалист от групата, изготвяща комплексната балистична експертиза, е обявил, че трупът на убиеца повече няма да му трябва. Експертизата бе назначена от прокуратурата, за да бъдат разсеяни съмненията как е загинал Чане. Стоян Зайков намери смъртта си на 26 май тази пролет, след като бе издирван 20 дни от стотици ченгета из Костенец и региона. Според обявлението на МВР, Чане се е самоубил, тъй като е бил обсаден и не е искал да бъде заловен жив. Близките на Зайков обаче се съмняват, че той е ликвидиран от антимафиотите, след като първи е открил огън по тях. До този момент експертите все още не са готови със заключението и експертизата им не е изготвена, признава заместник окръжния прокурор на София Нина Панчева. Въпреки това съдебните медици са разрешили трупът на убиеца да бъде освободен от моргата, тъй като повече няма да им трябва. Чане вероятно ще бъде погребан след понеделник, а траурната церемония ще бъде в тесен семеен кръг. Бащата Георги Зайков ще прибере трупа на сина си и ще организира погребението. Не е известно дали в последния си земен път Стоян Зайков ще бъде изпратен от сина си Стивън, пише Лупа. 15-годишното момче стана свидетел как баща му уби родителката му Милена Шишкова, а след ужасяващото престъпление момчето бе осиновено от сестрата на майка си – леля си Славяна Шишкова. Държавата отпусна пенсия от 113 лева на Стивън, който е кръгъл сирак.", "date": "2019.10.05", "title": "Прокуратурата разреши да погребат двойния убиец от Костенец Стоян Зайков"}
{"url": "https://www.24chasa.bg/novini/article/7692135", "text": "Мъж, задигнал лекарства за над 200 хил. лв. от три аптеки, беше задържан от криминалисти от ОД на МВР - София. Той бил арестуван непосредствено след обир на аптека в Сливница. Последната кражба станала в нощта срещу 2 октомври. Той и другарите му пробили дограмата на аптеката с бормашина, след това заглушили СОТ-а и задигнали лекарства за над 35 хил. лв.  \"Касата дори не е отваряна, а козметика не е задигана\", разказа собственичката на обекта Иман Андреева. Тя посочи, че това е трета кражба в нейна аптека. Първата била на 28 януари т.г. Ударената тогава аптека била същата, която и сега. При първия обир апашите задигнали лекарства за 18 хил. лв. На 8 март пък била най-прецизната им кражба - обрали аптеката на жената в Божурище и задигнали всички лекарства в нея. Стойността им на едро била 150 хил. лв. При обира в Божурище апашите дори не разбили нищо - знаели кода на алармата и го въвели. Успели да блокират и охранителните камери, както и при другите два обира. Отново не посегнали на козметиката. Групата е набелязвала аптеките като им е слагала лепенки. Андреева е убедена, че задържаният извършител не е действал сам. От полицаи и прокурори разбрала, че мъжът и другарите му са отговорни и за предишните обири. Тя е благодарна на полицаите от ОД на МВР - София и на техния директор старши комисар Николай Спасов за бързата реакция при последния обир и се надява и съучастниците на арестувания да бъдат заловени.", "date": "2019.10.05", "title": "Задържаха мъж, задигнал лекарства за над 200 хил. лв от три аптеки (Снимки)"}
{"url": "https://www.24chasa.bg/novini/article/7692168", "text": "Активисти хвърлиха боя по статуята на бившия американски президент Хари Труман в центъра на Атина като знак на протест срещу по-тясното военно сътрудничество между Гърция и САЩ, предаде ДПА. Полицията използва сълзотворен газ, лютив спрей и палки, за да разпръсне протестиращите, съобщават местни медии. Демонстрантите дойдоха от митинг на около 3000 членове и привърженици на Гръцката комунистическа партия (ККЕ), предаде БТА. Американският държавен секретар Майк Помпейо е на посещение днес в Атина, в рамките на което се очаква да бъде подписано споразумение за сътрудничество в сферата на отбраната между двете страни.", "date": "2019.10.05", "title": "Протестиращи хвърлиха боя по статуята на Хари Труман в центъра на Атина"}
{"url": "https://www.24chasa.bg/novini/article/7692183", "text": "Слави Трифонов учреди партията \"Няма такава държава\" днес в 14 часа. Председател на партията е Слави Трифонов, а един от заместниците му е Тошко Йорданов. Делегатите се бяха събрали още в 11 часа в една от големите столични зали. Всички те имаха делегатски карти и охранители спираха на входа всички външни лица. Делегатите трябваше да оставят телефоните си в специално предназначени шкафчета. Пред залата имаше около 20 желаещи да се включат в учредителното събрание, като някои от тях бяха пътували стотици километри за да дойдат, но не бяха допуснати да влязат. Слави Трифонов пристигна малко преди 14 часа с черен джип и охранители и влезе през задния вход без да се спре пред чакащите медии. Заседанието продължи 20 мин. и в 14,20 ч. започнаха да излизат делегатите. Всички мълчаха и не отговаряха на въпроси на журналисти. Сред делегатите имаше и едно познато от медиите лице - Крум Савов. Един от учредителите разказа, че събранието е минало много стегнато. \"Слави каза, че не е доволен от това, че беше провален референдумът и ще се стремим към зададените точки в него. Скоро ще бъдат публикувани имената на общинските и областните координатори\", каза той.", "date": "2019.10.05", "title": "Слави Трифонов учреди партията си \"Няма такава държава\" (СНИМКИ)"}
{"url": "https://www.24chasa.bg/novini/article/7692176", "text": "Една от големите задачи, която трябва да решим в следващата година, е да увеличим привлекателността на градския транспорт. Първите стъпки са изграждането на метрото, нови автобуси, тролеи и трамваи, а втората - по-бърз и удобен градски транспорт. С електронната система за таксуване, която се изгражда, ще следим в реално време натоварването на всяка линия. Това ще ни позволи да реагираме с допълнително транспортно обслужване там, където е необходимо“. Това обясни кандидатът за кмет на София Йорданка Фандъкова по време на среща с IT експерти от българската софтуерна компания Develop Soft, съобщиха от пресцентъра на ГЕРБ. През 2020 г. електронната система за таксуване в градския транспорт ще бъде завършена и ще даде възможност пътуването да се заплаща според реално изминато разстояние или време. Системата осигурява повече удобство за гражданите и слага край на опашките, защото всяка карта или билет ще могат да се купуват и зареждат през телефона, компютъра или банкова карта. „За сигурността на пътниците и водачите във всички автобуси, тролеи, трамваи и метровлакове в момента се поставят камери. Системата за видеонаблюдение ще е част от системата за сигурност, която изградихме и разширяваме“, допълни Фандъкова. Тя подчерта, че средната скорост на градския транспорт трябва да бъде увеличена. „Това става чрез системата за управление на трафика, която осигурява приоритетно пропускане на колите на градския транспорт през кръстовища, когато изостават от графика си. За това помагат и бус лентите, и камерите за контрол, които поставихме“, обясни тя. По време на срещата беше обсъдена и стратегията за създаване на електронна община и дигитализация на процесите и услугите за гражданите и бизнеса. „Нашата цел е да осигурим удобство и бързина при използването на всички административни услуги за гражданите. Анализите показват, че 2-3 дни всяка година хората отделят за попълване на документи, свързани с администрацията. Нашата цел е да спестим максимално това време на гражданите и на бизнеса“, каза Йорданка Фандъкова. „Целта ни с дигитализацията на общината е да използваме знанията и уменията на български IT компании. Те ще могат да създават продукти за София, които в последствие да продадат на други градове. А не както е сега български IT компании създават продукти на чужди градове, а ние тук не се възползваме от това, което те правят“, каза Владимир Данаилов, кандидат за общински съветник от листата на коалиция ГЕРБ-СДС.", "date": "2019.10.05", "title": "Фандъкова: Следим в реално време натоварването на всяка линия на градския транспорт"}
{"url": "https://www.24chasa.bg/novini/article/7692178", "text": "Четирима души от сливенското градче Шивачево- баба, дядо и две внучета, намериха смъртта си при зверска катастрофа в прохода Хаинбоаз към 18,35 часа в петък. Те пътували на юг от Лясковец към Шивачево, когато на 2 километра преди град Гурково леката им кола Ауди била ударена от навлязъл в лентата им за движение отправил се на север лек автомобил БМВ, управляван от украински гражданин на 29 години. От последвалия удар аудито бързо избухнало в пламъци, четиримата пътници в него нямали шанс за спасение и загинали на място. От полицията в Казанлък уточниха, че запалилата се кола била на газ, но тепърва ще се изяснява дали точно нейната газова уредба е причина за фаталния край. В Шивачево са потресени от трагедията. Там разказват, че загиналите били добри и трудолюбиви хора. Зад волана на аудито бил 57-годишният Николай Славов, бивш миньор, сега пенсионер. До него седяла съпругата му Татяна, на 55 години, бивша магазинерка, също вече в пенсия. На задната седалка в автомобила пътували внуците им - 15-годишният Николай, кръстен на дядо си, и 5-годишната Йоана. И четиримата загинали на място, след като явно при удара се е възпламенила газовата уредба на колата им. Загиналите Николай и Татяна са родители на бащата на двете деца. В последно време той живеел разделен от съпругата си. Тя си отишла в Лясковец заедно с малкото момиченце, а внукът Николай останал в Шивачево. В голяма част от времето си той бил с баба си и дядо си, тъй като баща му е шофьор на тир и често пътувал в Гърция, разказаха местни хора. Въпреки че родителите на децата били разделени, те запазили добри отношения. Много често братчето и сестричето прекарвали заедно уикендите. По тази причина в петък дядото и бабата пътували до Лясковец, за да вземат и заведат Йоана в Шивачево. Веднага след катастрофата се заговори, че уж починалият шофьор загубил контрол над колата си и навлязал в лентата за насрещно движение, но след като направиха нужните замервания, разследващите установиха точно обратното - украинецът Виктор Кулчу навлязал в чуждото платно и ударил аудото. По тази причина той първоначално бе задържан за 24 часа. Но още днес, след като получи обвинение за причиняване на смърт по непредпазливост на повече от едно лице, състав на Окръжния съд в Стара Загора му наложи и постоянна мярка за неоклонение задържане под стража. Тя може да бъде обжалвана пред Апелативния съд в Пловдив и служебният адвокат на арестувания Николай Господинов обяви, че той ще се възползва от това си право. В съдебната зала на задържания бе осигурен преводач от руски език, макар че по произход той е бесарабски българин и разбира български език. Заседанието обаче премина при закрити врати. Служебният адвокат на Кулчу каза още, че на този етап клиентът му се възползвал от правото си да не дава обяснения. Той е инженер, баща на малко дете. В България е от 2016 г. със статут на постоянно пребиваващ чужденец. У нас живеел в град Николаево. Най-напред работел в завод в съседния град Гурково, след това - и в друга фирма. Но напуснал, събрал си багажа и във фаталната вечер бил тръгнал да се прибира в родината си. Колата му е нова, със старозагорска регистрация. По думите на адвоката му, след удара украинецът се опитал да гаси запалилото се ауди с пожарогасителя на своята кола, но автомобилът с пътниците от Шивачево избухнал и се възпламенил, което направило мисията на чужденеца невъзможна. При удара Виктор Кулчу получил травма на гърдите и на десния крак, но след преглед в казанлъшката болница бил освободен от лекарите. Пробата му за алкохол и наркотици, взета намясто, е отрицателна. Взета му е и кръв за химически анализ. На този предварителен етап от разследването все още не се коментира скоростта, с която са се движели двата автомобила при катастрофата, а само фактът, че БМВ-то навлязло в чуждата лента и предизвикало удара. Тепърва ще се изяснява и причината за това. Според полицията, в момента на удара асфалтът на пътя леко мокър, тъй като в планината току-що започвало да вали. Погребението на четирите жертви е насрочено за неделя. Бащата пожелал всички да се заедно, както заедно са посрещнали и смъртта. В тяхна памет в община Твърдица, в която се намира град Шивачево, е обявен тридневен траур.", "date": "2019.10.05", "title": "Четиримата пътници нямали шанс в избухналата кола-ковчег на Хаинбоаз (Снимки)"}
{"url": "https://www.24chasa.bg/novini/article/7692213", "text": "Министър-председателят Бойко Борисов пристигна в Обединените арабски емирства, където ще бъде на двудневно работно посещение. В Абу Даби българският премиер беше посрещнат от Мохамед бин Ахмед Ал Бауарди, който освен държавен министър по въпросите на отбраната, е също вицепрезидент на най-големия инвестиционен фонд в страната „Мубадала Груп“ и член на борда на свободната зона за развитие на отбранителни технологии „Тавазун“. В рамките на утрешния ден премиерът Борисов ще проведе среща с престолонаследника на емирство Абу Даби и заместник-върховен главнокомандващ на въоръжените сили на ОАЕ шейх Мохамед бин Зайед Ал-Нахаян. Разговорът им в президентския дворец в Абу Даби ще бъде продължение на срещата им през октомври миналата година, когато българският министър-председател беше на официално посещение в ОАЕ. Предстоящата среща е показателна за динамичното развитие на българо-емиратските отношения и наличието на общ стремеж към сътрудничество в широк спектър от области. Обединените арабски емирства са важен и перспективен външнотърговски партньор на България сред страните от района на Залива. ОАЕ притежават високо индустриализирана икономика, която е една от най-бързо растящите в света и е в наш интерес да надграждаме търговско-икономическото си сътрудничество с тази страна. Към настоящия момент е неоползотворен инвестиционният потенциал на ОАЕ, които се нареждат на 37-мо място по размер на преките инвестиции в България. От съществено значение е да се намерят пресечните точки между стремежа на ОАЕ да разшири своите политически и икономически партньорства и да диверсифицира инвестиционния си портфейл от една страна и от друга - интереса на България да развива високотехнологични производства и услуги и да открива високопроизводителни работни места. Възможности за развитие на взаимодействието между България и ОАЕ има в редица сфери като цифровата икономика, образованието, културата, транспорта, енергетиката, а също така и по отношение на секторното сътрудничество във вътрешните работи, борбата срещу организираната престъпност и тероризма. Налице са и добри перспективи за развитие на туризма, където се отчита значителен ръст. През 2012 г. броят на българските туристи в ОАЕ е 356, докато през 2018 г. достига приблизително 4900. Увеличение има и на броя на туристическите посещения от ОАЕ в страната ни. България работи активно и по подготовката на участието си в предстоящото Световно изложение ЕКСПО 2020 в Дубай, ОАЕ. През декември миналата година българското правителство одобри участието на страната ни в изложението. България ще представи своя павилион и цялостен образ в рамките на подтема „Мобилност“, която отразява нашето стратегическо географско положение от гледна точка на транспортни коридори и достъп до пазари. В рамките на изложението от 20 октомври 2020 г. до 10 април 2021 г. България и българските фирми ще получат възможност да установят бизнес контакти и да обменят опит. \"Пристигнах в Обединените арабски емирства, където бях посрещнат от държавния министър на отбраната Мохамед Бин Ахмед ал Бауарди. В рамките на своето посещение ще разговарям с престолонаследника на емирство Абу Даби и заместник-върховен главнокомандващ на въоръжените сили на ОАЕ шейх Мохамед бин Зайед Ал-Нахаян. Предстоящата среща е продължение на миналогодишната ни и е показателна за динамичното развитие на отношенията ни и наличието на общ стремеж към сътрудничество в широк спектър от области\", написа Борисов във фейсбук. ", "date": "2019.10.05", "title": "Борисов пристигна в Обединените арабски емирства (Видео)"}
{"url": "https://www.24chasa.bg/novini/article/7692218", "text": "„Тези избори ще бъдат началото на един нов път, по който трябва да тръгне България“. Това каза зам.-председателят на НС на БСП Кирил Добрев при представянето на кандидатите за кметове и общински съветници в град Радомир. Добрев добави, че за всеки един политик е чест да води такъв силен отбор, като този в Радомир. „Най-важното в една община са хората, защото проектите нямат никакво значение, ако няма кой да използва благата създадени от тях“, каза още той. Кирил Добрев заяви, че първото нещо, в което трябва да се инвестира в Радомир, са неговите жители. Той добави, че младите хора трябва да имат възможност да останат в родния си град, а възрастните да се радват на благата, създадени за тях. „Тук съм не просто, за да подкрепя Евдокия, а и за да изразя уважението си към нея, защото ако има пример за доблест, морал, достойнство в българската политика, това е именно тя“, категоричен бе Кирил Добрев. Евдокия Асенова: Обичам родния си град и ще направя всичко по силите си за него „От месец и половина насам непрекъснато ме питат - защо съм се кандидатирала за кмет на Радомир. Направих го, защото обичам родния си град, имам опит и идеи да го променя“, заяви кандидатът за кмет на Радомир, издигнат от „БСП за България “ Евдокия Асенова. Тя добави, че вече осем години в общината не е реализиран нито един мащабен инфраструктура проект, населението намалява, а младите хора напускат Радомир. „Това е Радомир днес, а какъв може да бъде - привлекателен за младите семейства, град на предприемчивите и активните, място за модерни бизнес практики, град с прозрачно и почтено управление. Как може да се случи това сме записали в нашата „Визия за Радомир“ . Можем да променим града и общината си с екип от мотивирани, образовани и подготвени хора“, каза още Евдокия Асенова. Тя представи кандидатите за кметове на населени места и общински съветници и заяви, че те са основната част от тази подготвен екип и призова жителите на Радомир да гласуват с №56 в бюлетината. Гости на събитието бяха евродепутатът от БСП/ПЕС Иво Христов, председателят на ОблС на БСП - Преник и кандидати за кметове на съседни общини.", "date": "2019.10.05", "title": "Кирил Добрев в Радомир: Най-важното в една община са хората, защото проектите нямат никакво значение, ако няма кой да ги използва"}
{"url": "https://www.24chasa.bg/novini/article/7692224", "text": "Председателят на БСП Корнелия Нинова посети Велики Преслав и Нови пазар, за да подкрепи кандидатите на левицата в двете общини - Александър Горчев и Георги Сашов, както и листите за общински съветници. “Не делим общините на малки и големи”, заяви Нинова. Тя разказва, че на всяка среща хората поставят въпроса за сигурността, затова че се нападат възрастни и самотни хора, ограбват се, а извършителителите не се наказват. “Шири се безнаказаност и чувство за несправедливост. Сигурността на всеки българин е задължителна. Отдавна водим дискусии да бъде премахнат “маловажният случай” в НК и НПК. Внесохме и закон за тежки престъпления да не се намалява доживотната присъда без право на замяна”, обясни Нинова. Тя представи основните насоки на платформата на БСП за местни избори, сред които подкрепа за общинското здравеопазване, безплатни детски градини, опазване на околната среда и др. “Комуналните услуги да не се дават на концесия, а да се изпълняват от общински дружества, за да бъде цената на услугата поносима”, продължи Нинова. “Най-големият ни враг е страхът и апатията, които управлението на ГЕРБ насади у хората. Дайте им кураж и сили да не се страхуват”, каза още председателят на левицата. Корнелия Нинова пожела успех на кандидатите на БСП в двете общини и ги посъветва да слушат какво искат хората.", "date": "2019.10.05", "title": "Корнелия Нинова: Не делим общините на малки и големи"}
{"url": "https://www.24chasa.bg/novini/article/7692235", "text": "„Както аз бях решаващият фактор Кошлуков да стане директор на БНТ, така и аз ще го сваля. В понеделник от 11 ч протестът на „Атака“ пред телевизията продължава.“ Това заяви пред „24 часа“ лидерът на партията Волен Сидеров, на когото преди дни генералният директор на телевизията Кошлуков забрани достъпа до ефир заради скандала в предаването „Референдум“ във вторник вечер. „Вчера 5 часа стоях, без да седна, без да пия вода, без да ходя до тоалетна, пред бариери с вериги пред телевизията. Такова унижение досега не съм претърпявал! Да ме държат като нелегален мигрант. Това е непростимо!“, възмути се Сидеров. Зарече се, че няма да остави нещата така и ще се бори за правата си - така, както го е правил по времето на комунизма, когато се е сражавал за демокрацията, плурализма и правото да си казваш мнението. „Бойко да каже това редно ли е да ме държат като маймуна зад клетка и да се гаврят с мен - народен представител, на чиято карта пише, че може да влиза навсякъде на публично място? Да кажат и главният прокурор Цацаров, и президентът Радев!“, призова Сидеров. Той няма да пропусне и утрешния ден, когато ще се яви на заседанието на ЦИК, за да ги пита членовете на комисията защо прилагат двоен стандарт - като им пише той писмо, в което подава сигнал, че е спрян от участия в БНТ - нещо, което противоречи на закона и на сключеното споразумение за отразяване по време на кампания, му отговарят, че те не са страна. А да го глобяват могат.  ", "date": "2019.10.05", "title": "Сидеров: Аз направих Кошлуков директор, аз ще го сваля. Бойко да каже дали го одобрява"}
{"url": "https://www.24chasa.bg/novini/article/7692234", "text": "Тероризъм е една от основните версии за масовото убийство в полицейски участък в Париж. Антитерористичната прокуратура поема разследването на атаката, при която полицай уби четирима свои колеги преди да бъде елиминиран. Не се изключват и други версии, съобщава  Все още няма конкретни доказателства, че убиецът е бил мотивиран от екстремистки идеи. От правителството на Франция предупредиха да не се прибързва със заключения по повод огласения факт, че той е приел исляма. Това не е станало скоро, както се твърди в медиите, а преди повече от 10 години. Редица есемеси между нападателя и съпругата му водят следователите към подозрения за тероризъм.", "date": "2019.10.05", "title": "Полицаят убиец в Париж може да е бил с терористични подбуди"}
{"url": "https://www.24chasa.bg/novini/article/7691869", "text": "Предстоящите избори в Созопол ще бъдат интересни, а управлението след това - трудно, защото общината е потънала в задължения от над 20 милиона лева, разказва  . За кметския стол в Созопол се бори общинският съветник от БСП Тихомир Янакиев. Това ще бъде третият му опит да стане кмет на Созопол. На местните избори през 2015-а той печели доверието на 35% от избирателите. Бил е моряк на океански кораб, а след това се занимава с търговска дейност. „Панайот Рейзи вече е износен като модел на управление и смятам, че на хората вече им е писнало. Обещават се едни и същи неща от доста години. В по-голяма степен те не се случват. Прокуратурата твърди, че е присвоил 2 млн. лв. В България има действащо правосъдие, което ще каже дали това е така, или не”, коментира Янакиев. По думите му дълговете на Община Созопол са големи – около 24 млн. лв. „За две години трябва да платим грубо 460 000 лв. за снегопочистване, при положение че в Созопол сняг пада за около 10 дни. Първата задача на новия кмет, според мен, е да направи пълен финансов одит на общината”, на мнение е Тихомир Янакиев. Той иска да промени чистотата в Созопол, тъй като мръсотията в града е голяма, особено през лятото. В битката за кметското място влиза и Красимира Германова, издигната от ГЕРБ, с опит в управлението на общината. По време на трите мандата на Панайот Рейзи тя е председател на Общинския съвет в морския град. Икономист е по образование и от над 20 години има собствена счетоводна кантора. Семейна е, с три деца и четирима внуци. „Основният проблем на Созопол е финансовото оздравяване. Самата програма, която сме взели като решение, смятам, че можем да я изпълним и за по-кратки срокове”, смята Германова. По отношение на работата на Панайот Рейзи заяви, че не е видяла нередности, но не се ангажира да коментира дали той е виновен, или не. „Естествено, че имаме грешки, но смятам, че това, което направихме през последните 12 години, е в полза на Созопол”, допълни Красимира Германова. Тя заяви, че вратите й винаги ще са отворени за нови идеи от всеки един жител на общината. Първото нещо, което ще промени, ако стане кмет, е визията на Созопол, което е неин приоритет. Един от най-изненаданите от избора на ГЕРБ за кандидат остана Георги Пинелов - до скоро общински съветник на управляващата партия и неин член от 12 години. След като не е припознат за кандидат на ГЕРБ обаче, Пинелов подава оставка от местното ръководство на партията и се кандидатира от регистрираната наскоро партия \"МИР\". Завършил е \"Публична администрация\" и \"Мениджмънт на стопанското развитие\". Има частен бизнес в сферата на туризма. Семеен е, с две деца. „Предвид недоброто финансово състояние на общината, явно управлението на Созопол не е било достатъчно правилно и адекватно. Силно се надявам, че четири години ще стигнат положението да се оправи”, коментира Пинелов. Казва, че би бил по-достъпен към обикновените хора и техните проблеми. В изборната битка се включва и Весела Райкова от \"Демократична България\". По професия е инженер по електроника и автоматика. В момента е преподавател в Професионалната гимназия в Бургас. „Има неща, които за един туристически център, за какъвто има претенции Созопол, могат да се направи автогара, медицински център. За целия град имаме само две джипита. Бързата и неотложна помощ е под всякаква критика, защото разполагаме само с две линейки, които лятото, освен Община Созопол, обслужват и Приморско”, обясни Райкова. Според нея общината поддържа едно скъпоструващо съоръжение, а именно стадионът. „Обичам спорта, но това са разходи, които допълнително утежняват един и без това минимален бюджет”, на мнение е тя. Ако станe кмет, би искала да я запомнят като жена с твърда ръка, здраво стъпила на земята и която не дава голи обещания.", "date": "2019.10.05", "title": "Интересни кметски избори в Созопол, трудно управление след това"}
{"url": "https://www.24chasa.bg/novini/article/7691873", "text": "В германския град Хесен двама възрастни жители починаха от колбаси, произведени от компанията Wilke Wurstwaren, съобщи сп. Spiegel. Месните продукти били заразени от листерия. Връзката между смъртта на двамата възрастни и още 37 случая на заразяване от продукция на същата компания е доказана от Института Робърт Кох, предаде В четвъртък фирмата Wilke е подала иск за стартиране на процедура за банкрут. Компанията съществува от 80 години. Телевизионният канал NOS твърди, че последните две години от листериоза в страната са починали трима души, а бременна жена пометнала. По данни на Националния институт за здравеопазване заразяването от бактерията е станало чрез консумацията на месни изделия на компанията Offerman. Общо са регистрирани 20 случая на заболяване от листериоза. Това е инфекциозно заболяване на човека и животните, предизвиквано от патогенни представители на рода Listeria. То се характеризира с множество източници и намини за инфекция, разнообразни пътища и фактори за заразяване, висока смъртност сред новородените и лицата с имунен дефицит.", "date": "2019.10.05", "title": "Двама починаха в Хесен, яли заразени колбаси"}
{"url": "https://www.24chasa.bg/novini/article/7691786", "text": "През 70-те години на миналия век да притежаваш велосипед, особено от най-добрите модели „Flying Pigeon\" (Летящ гълъб) или „Phoenix\" (Феникс), бе семейна гордост и символ на статус в Китай. Но днес това е обичайна част от ежедневието. Освен велосипедите за споделяне, които са навсякъде по улиците, магазините в Китай предлагат и колела с последни екстри, чиято цена може да достигне до 10 000 щатски долара, разказва  Пристанищният китайски град Тиендзин, който се намира на югоизток от китайската столица, е най-големият център за производство на велосипеди в Китай. През 2017 г. там са произведени 50,1 милиона велосипеда, което е 56% от производството в цялата страна, сочат данни на Китайската велосипедна асоциация. Днес в Тиендзин е разработена интегрирана производствена система с над 1000 фабрики и доставчици на части. Повече от половината произведени в града велосипеди са за чуждите пазари. Един от основните проблеми пред индустрията обаче е, че се намира на долните стъпала на световната верига на стойностите. „Китайските производители на велосипеди имат проблем с популярността на марките, тъй като по-голямата част от изнасяните продукти са с ниска добавена стойност\", казва Шъ Шункун, вицепрезидент на компания, която доставя части за велосипеди. Спадът в интереса към велосипедите се дължи от части и на удвоения брой собственици на автомобили в Китай. Макар първоначално да изглеждаше като потенциална стимулираща сила, бумът на споделените велосипеди, които се появиха през 2017 г. в Китай, се оказа разрушителен за индустрията. „Преди Китай произвеждаше по 2 милиона велосипеди годишно за вътрешния пазар, но търсенето се увеличи до 10 милиона за една нощ заради бума на споделените велосипеди, който напълно разруши установения порядък в индустрията\", казва Шъ. Примамени от бързата печалба, малките и средни производители бързо отвориха повече производствени линии. Но бумът бързо се превърна в банкрут. В края на 2017 г. една от компаниите за споделени велосипеди обяви фалит и не можа да плати сметките си за огромното количество поръчани велосипеди. Малките и средни фабрики, които значително увеличиха производството, бяха финансово разорени. Докато велосипедната индустрия достигна своето дъно, производителите на електрически скутери откриха потенциал за растеж. От 2006 г. търсенето им се увеличи драстично. Миналата година броят на закупилите електрически скутери в цялата страна достигна 30 милиона. „Стана така, че бе възможно всяка компания да се превърне в доставчик на електрически скутери, дори малките фабрики за велосипеди\", казва Джан Сяоган, генерален мениджър на „Tianjin Yadea Technology Group\" една от водещите компании в сектора. „Но днес изискването за по-високо качество от потребителите и по-строгото прилагане на законите за опазване на околната среда и безопасността вдигат прага за влизането в бизнеса.\" Тенденциите на пазара за велосипеди отразява драстичните промени в китайската икономика през последните три десетилетия. Въпреки драматичните възходи и падения, представителите на индустрията имат доверие в потенциала ѝ.", "date": "2019.10.05", "title": "Как китайската велосипедна индустрия се адаптира към новите времена"}
{"url": "https://www.24chasa.bg/novini/article/7691880", "text": "Битката започна 2017 г., нещата с \"Фолксваген\" отидоха по-далеч, отколкото очаквахме. Всички световни медии пишат за България, която е на финала на това донякъде нечестно състезание. Това заяви Росен Плевнелиев, председател на автомобилния клъстър, президент на България (2012-2017 г.), пред  . През цялото време работихме с българското правителство, те направиха невъзможното, за да можем да дадем страхотна оферта, която не сме давали на нито един стратегически инвеститор досега. В това състезание нямаше почти никакви правила и никаква прозрачност, тичахме в различни писти, коментира Плевнелиев. Като причина той посочи, че Турция е действала не по правилата - турският президент Реджеп Ердоган е предложил земя без пари, сграда без пари, а страната ще купува 40 000 автомобила годишно. Турция е член на общия пазар, има всички права и никакви отговорности, каза още Плевнелиев.", "date": "2019.10.05", "title": "Росен Плевнелиев: България даде възможно най-добрата оферта на \"Фолксваген\""}
{"url": "https://www.24chasa.bg/novini/article/7691876", "text": "Точно един месец след  , все още някои от жителите живеят при роднини, близки или общински жилища. Пред  потърпевшите разказаха, че до няколко дни се очаква да започнат ремонтните дейности по жилищния блок. По думите им всичко обещано от институциите ще бъде изпълнено и са наясно, че ще отнеме време то да бъде направено. „Не сме забравени от хората и Столична община. Всеки ден са тук и ни помагат с нещата, от които имаме нужда”, заявиха пострадалите. Местните заявиха, че към момента по дарителската сметка са събрани над 19 хил. лв., а 90% от парите са дошли от частни дарители. От Столична община обясниха, че в момента има проект за ремонтните дейности, който е одобрен за финансиране.Очаква се постановление на Министерски съвет, след което ще започне изграждане на покривната конструкция, електрическите инсталации и ВиК.", "date": "2019.10.05", "title": "Месец след пожара в Бухово, ремонтите в пострадалата сграда още не са започнали"}
{"url": "https://www.24chasa.bg/novini/article/7691900", "text": "Президентът на САЩ Доналд Тръмп е поискал значително намаляване на персонала на Съвета по национална сигурност, съобщи късно снощи Блумбърг, позовавайки се на източници. Това се определя от някои от източниците като част от усилията на Белия дом да свие и оптимизира това звено от администрацията, предаде БТА. Искането е било предадено на представители на ведомството от и. д. началника на канцеларията на Белия дом Мик Мълвейни и новия съветник по национална сигурност Робърт О'Брайън по-рано тази седмица, според Блумбърг. За съвета в момента работят 310 души. В материала не се посочва с точно колко души Тръмп иска да намали персонала му.", "date": "2019.10.05", "title": "Тръмп поиска значително намаляване на персонала на Съвета по национална сигурност"}
{"url": "https://www.24chasa.bg/novini/article/7691904", "text": "Малкото подбалканско градче Шивачево е потресено от смъртта на четирима свои жители, предизвикана от тежката катастрофа в прохода \"Хаинбоаз\" снощи. При нея на място загинаха баба, дядо и двете им внучета, които пътували в лек автомобил \"Ауди\" от Лясковец на юг към Шивачево. В градчето казват, че починалите били много добри и трудолюбиви хора. Зад волана бил дядото Николай Славов, на 57 години. Той е бивш миньор, сега пенсионер. Съпругата му Татяна била на 55 години - бивша магазинерка и също пенсионерка.Те са родители на бащата на двете деца, които пътували на задната седалка в колата.  Бащата и майката на децата живеели разделено от известно време. При майката в Лясковец останало 5-годишното момиченце Йоана, а 15-годишният й брат Николай, който носел името на дядо си, живеел при баща си в Шивачево. Той е шофьор на тир, често пътувал в чужбина и оставял момчето на грижите на баба и дядо.  Въпреки раздялата на родителите, отношенията между двамата били добри и децата често се събирали заедно за почивните дни. Така било и във фаталния петък - дядото и бабата отишли в Лясковец, за да вземат внучката си за уикенда.  За нещастие те стигнали само на 2 км преди Гурково в прохода \"Хаинбоаз\". Там насреща им налетяло \"БеЕмВе\", управлявано от 29-годишния украински гражданин Виктор Кулчу, който пребивавал временно в България като работник в местен завод в Гурково. В Шивачево говорят, че украинецът карал в Прохода със 180 км/час и влачил около 200 метра колата-ковчег на семейството от подбалканското градче, преди тя да избухне в пламъци.  Експерти смятат, че дори и скоростта на \"БеЕмВе\"-то да не е била чак толкова висока, във всички случаи тя е била превишена, тъй като ограничението в района на катастрофата е до 60 км/час. В момента на инцидента - 18:35 часа в петък, асфалтът на пътя е бил леко влажен, тъй като току-що е започнало да вали. Жертвите на инцидента ще бъдат погребани утре. Бащата настоявал и четиримата да бъдат заедно, така, както са срещнали смъртта си.", "date": "2019.10.05", "title": "Жертвите на \"Хаинбоаз\" пътували от Лясковец за Шивачево"}
{"url": "https://www.24chasa.bg/novini/article/7691915", "text": "Оковани в белезници, тримата задържани за изнудване и подкупи служители на ДАИ-Пловдив, бяха докарани в съда. Това са Димитър Янакиев, Станко Милушев и Паун Тенев. Защитата им поиска 1 час да се запознае с материалите. Адвокатът на Янакиев Стефан Левашки обясни, че клиентът му е с три обвинения. Едното било за 5000 лева от май 2017 г. , второто - за 300 лв. от м.г. И третото - за 600 лв. от т.г. По думите на адвоката Янакиев имал само 1 апартамент в Свиленград, откъдето дошъл преди 10-ина години в Пловдив. Постъпил на работа в ДАИ. Баща му закупил парцел в район “Южен” и срещу обезщетение получил 12 апартамента. Продали няколко и закупили нови в други части на Пловдив. “Клиентът ми не познава никое от лицата, за които се твърди, че са изнудвани”, каза Левашки. Прокуратурата е приложила документи от транспортни фирми, които са били изнудвани.", "date": "2019.10.05", "title": "Ето ги обвинените в изнудване и подкуп служители на ДАИ-Пловдив (Снимки)"}
{"url": "https://www.24chasa.bg/novini/article/7691948", "text": "Министър-председателят Бойко Борисов заминава днес на работно посещение в Обединените арабски емирства (ОАЕ), съобщиха от правителствената пресслужба. В рамките на двудневната визита той ще проведе среща с престолонаследника на емирство Абу Даби и заместник-върховен главнокомандващ на въоръжените сили на ОАЕ шейх Мохамед бин Заид Ал Нахаян. Настоящата цел на българската делегация е да задълбочи установения политически диалог. Ще бъдат обсъдени и възможностите за конкретизиране на формите за сътрудничество в областта на инвестициите, икономиката, транспорта, високите технологии, енергетиката, туризма и сигурността, се посочва в съобщението до медиите. В делегация ще участват още министърът на финансите Владислав Горанов и министърът на икономиката Емил Караниколов. Работното посещение в град Абу Даби е естествено продължение в развитието на двустранните отношения между България и Обединените арабски емирства, след като през октомври 2018 г. премиерът Борисов реализира първата визита на български министър-председател в ОАЕ, допълват от пресслужбата на Министерски съвет.", "date": "2019.10.05", "title": "Борисов заминава на работно посещение в Обединените арабски емирства"}
{"url": "https://www.24chasa.bg/novini/article/7691933", "text": "“Тук съм, за да подкрепя кандидата за кмет Рая Матева и листата за общински съветници - съчетание от младост, енергия и ентусиазъм, но и мъдрост и опит”. Това заяви председателят на БСП Корнелия Нинова при посещението си в Търговище, съобщават от пресцентъра на партията. По думите й хората помнят силния период в управлението на общината, когато Красимир Мирев от БСП е бил кмет. Тя подчерта, че всички проекти, изпълнени през последните години от кмета на ГЕРБ са подготвени от Мирев и от екипа му. “Голямото предизвикателство пред нашия сериозен отбор е да върне социалната община Търговище. В последните години управлението направи тежко отстъпление от социалната политика. Въведе такси на преди това безплатните детски градини - сега ще трябва да ги премахнем. Увеличи местни данъци и такси многократно. Ангажимент на нашия екип е да не се вдигат местни данъци и такси”, каза още Нинова. Тя постави и друг въпрос - екологични бомби цъкат в много общини. “Една от големите задачи пред кандидатите ни тук и на други места е да се справят с депата за битови отпадъци. Идвам от Разград. Там депото за отпадъци е пълно. Строителството на третата клетка не е започнато. Отпадъците се карат в съседна община. Тук, в Търговище, проблемът е още по-голям. Кметовете на ГЕРБ не са си мръднали пръста за решаване на тези проблеми. Това е и важен национален въпрос, защото не се среща само в няколко общини”, обясни Нинова. Лидерът на БСП пожела успех и на добър час на кандидатите от Търговище.", "date": "2019.10.05", "title": "Корнелия Нинова: В много общини цъкат екологични бомби"}
{"url": "https://www.24chasa.bg/novini/article/7691937", "text": "Взети са всички необходими мерки за нормалното протичане на новия ловен сезон за местен дребен и едър дивеч и груповия лов на дива свиня, който бе открит днес. По този повод сектор „Контрол на общоопасните средства“ в ГД „Национална полиция“ инициира извършването на инструктажи на ръководителите на дружинките по места от съответните областни дирекции на МВР и СДВР. Целта е още веднъж да се напомнят мерките за безопасно транспортиране и боравене с оръжие, съобщават от пресцентъра на МВР. От извършения анализ експертите от сектор КОС-ГДНП извежда най-честите причини за допуснати предишни инциденти: - стрелба по шум или неясно видима цел; - използване на сачми с диаметър над 6 мм по време на групов лов на дива свиня; - неправилно боравене с огнестрелно оръжие – до неговата употреба, то не следва да е заредено, винаги трябва да е насочено в безопасна посока и да е технически изправно; - самоволно напускане на позицията, определена от ръководителя на лова; - употреба на алкохол и упойващи вещества. Според обобщените данни на ГД „Национална полиция“ у нас има 127 515 физически лица с разрешение за носене на оръжие с ловни цели. По време на изминалия ловен сезон по време на инциденти на лов са ранени 12 души и са загинали трима. Това е поводът ГДНП да напомни още веднъж някои от основните правила за безопасно поведение: · участниците в лова задължително да са екипирани с ленти, шапки или облекло с ярък сигнален цвят; · стриктно да се спазват правилата за безопасност и противопожарните изисквания при провеждането на ловните излети; · стриктен контрол при пренасянето на огнестрелното оръжие, което се осъществява в затворен транспортен куфар или в калъф с поставено заключващо устройство на спусъка и без патрон в патронника.", "date": "2019.10.05", "title": "Служители на сектор КОС инструктираха ръководителите на ловни дружинки (Снимки, видео)"}
{"url": "https://www.24chasa.bg/novini/article/7691944", "text": "Тази сутрин към 07:02 ч. в дежурната част на РДПБЗН – Плевен е получен сигнал за възникнал пожар в покривна конструкция на фирмена сграда, намираща се в индустриалната зона на гр. Плевен. Веднага към мястото са насочени пет екипа на РДПБЗН – Плевен със седем специализирани автомобила и 19 служители. Допълнително са предислоцирани два екипа на пожарните служби от РСПБЗН-Ловеч и Габрово. В резултат на предприетите бързи гасителни действия, два часа по-късно огънят е локализиран на втория етаж, където се е намирал цех за пакетиране и охлаждане на месни изделия – безпрозоречна сграда със стоманобетонна конструкция, а малко по-късно пожарът е изцяло ликвидиран, съобщиха от пресцентъра на МВР. При инцидента няма загинали или пострадали. Унищожен е вторият етаж, готова продукция и съоръжения. Съдействие за водоснабдяването са указали служители от ВиК с водоноски. Същевременно на място е изпратен и химически автомобил с измервателна апаратура, която на този етап не отчита вредности във въздуха, застрашаващи жителите на града. В момента остават два екипа от експерти, които извършват разчистване и оглед на мястото на произшествието. Тепърва ще се установяват и причините за възникналия инцидент.", "date": "2019.10.05", "title": "Пожар изпепели цех за месо в Плевен"}
{"url": "https://www.24chasa.bg/novini/article/7691953", "text": "Десет души са загинали, а седем са ранени при челен сблъсък рано тази сутрин между тир и микробус в Източна Румъния, предаде АФП, като се позовава на съобщение на полицията. При катастрофата са загинали девет от общо 16 души, които са били в микробуса, както и шофьорът на тир-а. Това е един от най-тежките пътни инциденти, станали в последно време в страната, чието лошо състояние на пътищата често е критикувано от шофьорите, отбелязва агенцията, предаде БТА. Четирима от ранените са в тежко състояние, посочи държавният секретар в министерството на вътрешните работи Раед Арафат. Четиридесет пожарникари са изпратени на мястото на инцидента, а пътят, свързващ Слобозия с Урзичени е бил затворен за движение, според службата за извънредни ситуации. Сред страните от ЕС Румъния е с най-голям брой смъртни случаи, предизвикани от пътни инциденти - 96 загинали на един милион жители през 2018 г. при средна стойност за ЕС - 49 смъртни случаи при катастрофи на 1 милион души.", "date": "2019.10.05", "title": "Десет загинали при изключително тежка катастрофа между тир и микробус в Румъния"}
{"url": "https://www.24chasa.bg/novini/article/7691959", "text": "Турският президент Реджеп Тайип Ердоган заяви днес, че Турция ще осъществи военна операция по въздух и суша на изток от река Ефрат в Сирия, където Анкара и Вашингтон планират да създадат зона за сигурност, предаде Ройтерс. Ние сме направили нашите приготовления, изготвили сме нашите оперативни планове, дали сме необходимите инструкции, заяви Ердоган, като добави, че Турция ще предприеме действия по въздух и суша и това може да стане толкова скоро като днес или утре, предаде БТА. САЩ се споразумяха през август с Турция да установят заедно зона за сигурност на дълбочина от 30 километра в Северна Сирия по протежение на турско-сирийската граница и тази зона да бъде прочистена от присъствие на бойци от сирийските кюрдски милиции Сили за защита на народа /СЗН/, които Анкара разглежда като терористична организация, свързана с нелегалната Кюрдска работническа партия /ПКК/. Анкара обвинява САЩ, че се бавят в установяването на зоната за сигурност. Двете страни имат разногласия и по въпроса за дълбочината на зоната и за това кой трябва да я контролира. САЩ подкрепят коалицията Сирийски демократични сили, в която доминиращо участие имат Силите за защита на народа и която разгроми бойците на \"Ислямска държава\" в Сирия. Ердоган, който говори на откриването на годишен партиен събор на управляващата Партия на справедливостта и развитието, заяви, че Турция цели да \"напои района на изток от река Ефрат с фонтани на мира\" и да установи бежанци там. Ние отправихме всички предупреждения към нашите събеседници във връзка с /района/ на изток от река Ефрат и действаме с достатъчно търпение, посочи Ердоган. Турция заявява, че иска да разположи до 2 милиона сирийски бежанци в зоната за сигурност. Тя многократно предупреждава, че ще предприеме сама военна операция, ако не е доволна от напредъка по въпроса за установяване на зоната. Ердоган предупреди по-рано Вашингтон, че Турция му дава срок до края на септември за постигане на конкретни резултати в установяването на зоната за сигурност и, ако това не стане, тя ще предприеме операция срещу сирийските кюрдски милиции СЗН. Подкрепяни от Турция сирийски бунтовници обещаха в петък да подкрепят евентуална трансгранична операция, която Анкара заплашва да предприеме срещу кюрдските бойци в Североизточна Сирия. Подкрепяната от САЩ коалиция Сирийски демократични сили заяви днес, че \"няма да се поколебае да обърне всяка непровокирана /турска/ атака в тотална война\", за да защити своя район в Североизточна Сирия.", "date": "2019.10.05", "title": "Ердоган: Турция планира военна операция на изток от река Ефрат в Сирия"}
{"url": "https://www.24chasa.bg/novini/article/7691978", "text": "С две карикатури си тръгна лидерът на БСП - София Калоян Паргов от откриването на изложбата на художника Анатолий Станкулов в столичната зала \"България\". Сатиричните рисунки на кандидата на БСП за общински съветник ще бъдат изложени в сградата на Софийската филхармония до 24 октомври. В експозицията са включени и пейзажи и живописни композиции по разказа \"Тенец\" на Йордан Радичков, съобщиха от пресцентъра на БСП-София. \"Рисуването е самотно занимание и то няма смисъл, ако не бъде показано на хората\", каза Анатолий Станкулов при откриването. Всички карикатури, включени в самостоятелната изложба на художника на вестник \"Дума\" са с цена точно 56 лева. Съвпадението с номера на коалиция \"БСП за България\" в интегралната бюлетина за местните избори на 27 октомври никак не е случайно. Калоян Паргов поздрави Анатолий Станкулов за изложбата и пожела творбите и експозициите му да се множат, за да може повече хора да видят таланта му. \"Всеки човек се нуждае от храна за душата, културата е изключително важна за израстването на една нация, коментира Калоян Паргов. - Затова ние, от БСП, толкова държим хората по кварталите да имат културни средища, в които да могат по-лесно да се докоснат до различните изкуства - музика, театър, изобразително изкуство и т.н.\". Водачът на листата на БСП за общински съветници избра да си купи две карикатури на Анатолий Станкулов, изобразяващи модерния град, в който живеем. \"В унисон са с всичко около нас, обясни избора си той. - Едната показва Мойсей, който вместо море, разделя жилищни сгради, за да минат хората. А другата представлява дърво от тухли и акцентира върху застрашените от изчезване зелени площи в града и липсата на чист въздух в София. Презастрояването и смогът влияят зле на здравето на хората. Не бива да пренебрегваме тези проблеми\". Уважение към колегата и приятел Анатолий Станкулов показа с присъствието си на откриването на изложбата и популярният наш художник-авангардист Иван Яхнаджиев. Преди малко повече от година Калоян Паргов и Яхнаджиев организираха благотворителна изложба в сградата на Столична община по време на редовна сесия на СОС. Средствата от продадените картини, рисувани от деца с дислексия с помощта на Иван Яхнаджиев, бяха дарени за закупуване на материали, за да продължат те да развиват таланта си в изобразителното изкуство.", "date": "2019.10.05", "title": "Калоян Паргов: Държим хората в кварталите да имат културни средища"}
{"url": "https://www.24chasa.bg/novini/article/7691331", "text": "Точно преди 30 години, през октомври 1989 г., студена и смъртоносна, стената, която дели Берлин на две половини, изненадващо рухва. Неочаквано събитие, което сварва неподготвени всички, включително и най-големите разузнавателни централи. През годините на своето съществуване стената е символ на разделението не просто на един град, на една държава или народ, но и на целия свят. В началото на 1989 г. режимът на Изток, макар и омразен на много граждани, изглежда стабилен. Твърде малко хора смеят да се вдигнат на открита борба за свобода и реформи. Никой не подозира, че това ще е последната година на Германската демократична република (ГДР) и че много скоро не само разделените берлинчани отново ще се прегърнат, но и германците ще заживеят отново в една страна. Целият свят ще се промени. 1989-а е годината, в която историята се движи с невиждано бързо темпо. В Москва не е ясно дали перестройката на генералния секретар на съветската компартия Михаил Горбачов цели да погребе стария строй, или да създаде функционираща нова система. Вероятно затова и в останалите социалистически държави хората започват да се радват на непознати дотогава свободи. СССР няма достатъчно пари, за да продължи да ги подпомага, затова всяка страна получава правото да тръгне по свой път. Източният блок е разединен. В началото на 1989 г. в Унгария възникват независими партии, в Полша правителството преговаря на кръгла маса със свободния профсъюз “Солидарност”. В България обаче никой не иска да чуе за реформи. Така е и в Източна Германия. 76-годишният партиен вожд Ерих Хонекер определя спокойствието в ГДР като знак за превъзходството на социализма. През това време 280 000 сътрудници на Щази, печално известната тайна служба, съобщават за обичайни прояви на недоволство, но не отбелязват промяна в общественото настроение. В целия соцлагер тайните служби не отчитат никаква вероятност за предстоящ катаклизъм. В ГДР се гласят да празнуват подобаващо през октомври 40-годишнината от създаването на държавата. След Горбачовата перестройка държавното ръководство вече не действа със същата решителност както преди. Генсекът на Германската социалистическа партия (ГЕСП) Ерих Хонекер държи страната му да е спокойна. Тревоги му създават не толкова вътрешното недоволство и критиките от Запад, колкото случващото се в братските страни от Източния блок. Зад желязната завеса, разделила Европа след Втората световна война, зейват все повече дупки. През август на срещата с партийните и държавните ръководители на страните - членки на Варшавския договор, Хонекер застава твърдо на страната на Николае Чаушеску в Румъния и Тодор Живков в България и се противопоставя на реформаторите, които искат право на самоопределение. В крайна сметка е намерена формула, близка до представите на Горбачов и поддръжниците му: “Никоя страна няма право да диктува събитията в друга страна. Никой няма право да си присвоява роля на съдия.” Всяка страна може да се откаже от социализма без страх, че през границите й ще минат танкове. Социализмът е едно недоносче, обявява публично Тодор Живков малко преди да бъде отстранен от власт в България. Междувременно Унгария се стреми да преодолее изолацията от Запада и зависимостта от Съветския съюз. Подобно на почти всички социалистически държави, страната е на ръба на финансовия колапс. Унгарците не могат и не искат да носят огромните разходи за граничните съоръжения. През май унгарски войници демонстративно прерязват пред западни журналисти телените заграждения, които разделят страната им от Австрия. Вечерта хиляди граждани на ГДР чуват новината по западните телевизии. Границата все още не е отворена, но идеята за подобна стъпка набира сили. 800 граждани на ГДР използват една друга дупка, този път в системата: на 19 август Унгария е отворила границата си край селцето Шопрон. Никой не знае колко още хора са готови да избягат. Щази обаче знае какви са тези хора и се бои от тях – обикновено са под 40 години, добре образовани. И въобще не са отпускари, защото след края на ваканцията остават в Унгария, надявайки се да заминат на Запад. В резултат в много селища на ГДР започват да липсват лекари, учители, механици... Буквално всеки си задава въпроса: да тръгна ли, или да остана? В края на лятото различни германски опозиционери започват да се обединяват. Положено е началото на “Нов форум”, основани са “Обединена левица”, “Демокрация сега”, “Социалдемократическа партия в ГДР”, “Демократичен пробив” и т.н. Новите партии искат да са алтернатива на режима, но и да задържат в родината хората, които не виждат друг изход, освен да избягат. В началото на септември, на 37-ия конгрес на управляващата в Западна Германия консервативна партия ХДС Хелмут Кол трябва да бъде свален – така са се уговорили няколко бунтари. Причините са лоши изборни резултати и нетактични изказвания. След почти седем години канцлерство Кол е станал нетърпим. Някои го наричат Хонекер на Федералната република. Кол обаче се е подготвил. В ръкава си Германия ще подпомага Унгария икономически, а Будапеща окончателно ще отвори границата – само няколко часа преди партийния конгрес. Патриотичното ликуване запушва устата на бунтарите. Отвори ли се унгарската граница, ГДР ще се обезлюди само за няколко дни. И наистина, през следващите три дни през границата минават 15 хил. източногерманци. Политбюро на ГЕСП реагира с драстично ограничаване на броя на пътуванията за Унгария. Тогава потокът се насочва към Полша и особено към Чехословакия. До края на септември повече от 4000 души търсят убежище в западногерманското посолство в Прага, хиляди лагеруват по околните улици. Остава седмица до 40-ия рожден ден на ГДР. Хонекер иска страната да се успокои на всяка цена. Разрешава на потърсилите убежище в посолството да заминат, но само с извънредни влакове през територията на ГДР. Последен отчаян акт на суверенитет - бягството трябва да изглежда като проява на милосърдие от страна на ГЕСП. Но потокът от бегълци не секва. Нови 6000 души влизат в западногерманското посолство в Прага, 2000 седят пред вратите, 4000 пътуват натам. Въпреки всичко републиката ще празнува 40-годишнината от създаването си. Ще има тържества, връчване на ордени... Вечерта преди големия ден младежите нанасят поредното унижение на властта: под светлината на безброй факли пред трибуната на “Александерплац” маршируват грижливо подбрани членове на Свободната немска младеж. Вместо официалните лозунги обаче някои от тях скандират “Перестройка!” и “Горбачов, помогни!”. Стоящият на трибуната съветски лидер моли бившия полски министър-председател Мечислав Раковски да преведе какво искат младите. “Това е краят” – добавя полякът. Щом дори партийният актив желае системата да падне, вече няма какво да се спаси. Горбачов не възразява. Хонекер, който стои отдясно, нервно пристъпва от крак на крак, но Горбачов отдавна знае, че най-високопоставеният функционер на ГДР живее в свой собствен свят. И на други места са планирани манифестации. В саксонския град Плауен, в най-южния край на ГДР, Щази очаква само няколко смутители на реда, вместо това обаче пред кметството се събират повече от 10 000 души. “Щази вън!”, “Горби, Горби!” - крещи множеството – и така, лозунг след лозунг, хората се превръщат в народ, усетил силата си. Масовите протести плашат управляващите. На следващата сутрин хиляди демонстранти в Дрезден настояват за разговор с кмета. Народът получава глас, Хонекер е бесен. Егон Кренц, който отговаря за сигурността, нарежда на окръжните партийни комитети да “потушават бунтовете в зародиш”. Но не казва как. Ерих Милке, министър на държавната сигурност, заповядва “пълна бойна готовност”. От този момент нататък служителите на Щази не бива да излизат на улицата без оръжие и са длъжни да предотвратяват всяко “терористично и насилствено действие”. Това не е заповед за стрелба, но не я изключва. В казармите също е неспокойно. Войниците искат диалог с опозицията, почти една трета от членовете на паравоенните “бойни групи на работническата класа” отказват да се включат в потушаването на бунтовете. Полицаи напускат службата, за да не се наложи да стрелят срещу съседите си. На 17 октомври в Източен Берлин както всеки вторник политбюро на ГЕСП заседава. Присъстват 21 членове и 5 кандидат-членове. Средна възраст – 67 години. Партийните другари ще свалят Хонекер. Той не знае, че лишаването му от власт е започнало още след посещението на Горбачов по случай 40-ия юбилей. (точно както Петър Младенов и Андрей Луканов в България). През следващите дни обработват другарите си. Не е съвсем ясно кой от политбюро ще ги подкрепи, кой е за Хонекер и кой се колебае. На заседанието е внесено предложение Ерих Хонекер да бъде освободен от функциите си по здравословни причини. Измислен аргумент, който обаче отприщва вълна от критики срещу партийния шеф. Никой не го подкрепя. Хонекер е дълбоко обиден. На следващия ден той подава оставка. Егон Кренц поема поста му и вечерта произнася първото си телевизионно обръщение като шеф на ГЕСП. Чуват ли се нови думи? Не. Кренц държи същата реч като пред политбюро. Още приветствието със “скъпи другарки и другари” показва на народа, че нищо не се е променило. В началото на ноември Кренц решава да отвори границата с Чехословакия. Почти 5000 души отиват в западногерманското посолство. Принудени са да живеят в палатки на студа, с часове чакат в калта, за да влязат в тоалетната. Правителството в Прага губи търпение. Чехословакия не иска да изпълнява ролята на лагер за “политически бежанци от ГДР”. ГЕСП получава ултиматум: или да затвори границата, или да позволи на желаещите да напуснат страната да заминават директно за ФРГ, без да обикалят през Чехословакия. Останали без сили, напълно съкрушени, водачите на ГЕСП разрешават да се пътува на Запад. Границата с Чехословакия остава отворена, което де факто означава, че стената е паднала. Още същия уикенд 23 хил. граждани на ГДР се възползват от възможността да посетят ФРГ. На 4 ноември на “Александерплац” в Източен Берлин се събират стотици хиляди хора. Сред тях има както известни интелектуалци, така и покаяли се функционери на ГЕСП: Гюнтер Шабовски, бившият шеф на шпионажа Маркус Волф, адвокатът Грегор Гизи. Това е първата демонстрация, предавана на живо по телевизията. Сътрудници на държавната телевизия са взели решението без съгласуване с министерството. Мирната демонстрация е триумф, който изумява партийната върхушка. Свалянето на Хонекер е отворило и последните шлюзове и сега страната ври и кипи. Валят оставки на партийни функционери, организират се нови и нови демонстрации, стотици хора излизат от партията. Навсякъде бъркотия. Режимът отстъпва, народът иска още и още. Революцията, непланирана, но силно желана, вече не може да бъде спряна. “Необикновеното време изисква необикновени мерки” – с това изречение Егон Кренц открива набързо свиканото десето заседание на ЦК на ГЕСП на 8 ноември. След конгреса това е най-висшият партиен орган. Централният комитет избира и политбюро. В продължение на три дни На втория ден от заседанията на ЦК Кренц отваря темата за пътуването: “Другари и другарки! Известно ви е, че има един проблем, който тежи на всички ни – емиграцията на населението. Каквото и да направим в тази ситуация, стъпката ще е погрешна.” От седмици се работи върху нов закон за излизане от страната. Първият проект е посрещнат с недовоство от хората, защото според него режимът може да отхвърля молби за пътуване. Сега Кренц представя нова разпоредба, която предвижда всеки гражданин да може да поиска съвсем нормални “частни пътувания в чужбина, без да посочва основателни причини”. За всяко пътуване обаче се изисква виза. Отказ се получава само в изключителни случаи. Идеята е: свобода на пътуване – да, но с бюрократична коректност. Наредбата ще се въведе на 10 ноември. ЦК на ГЕСП се занимава с тази тема по-скоро повърхностно. Партийната върхушка си има по-спешни проблеми: едва избрал новите членове на политбюро, ЦК е принуден да отзове някои от тях заради бурното възмущение на вече неуправляемия партиен апарат. Никой не знае дали той няма да е следващият, който ще си иде. Дискусията за новата наредба е кратка. Приемат я с незначителни поправки. Кренц възлага на Гюнтер Шабовски, който отговаря за медиите, да свика за 18.00 ч. пресконференция, на която да говори за заседанието на ЦК. Но Шабовски не е присъствал на гласуването и не знае, че наредбата ще влезе в сила едва на 10 ноември. Би могъл, разбира се, да види датата в предложението на министерския съвет. Обаче в бъркотията Кренц му дава само съобщението за пресата, в което липсва дата. Затова на пресконференцията Шабовски допуска грешка  която ще промени историята. Той току-що е обявил, че наредбата влиза в сила веднага. Само няколко минути по-късно първите жители на Източен Берлин отиват на граничния пункт “Борнхолмер Щрасе”, който разделя Пренцлауер Берг и Вединг. Към 20,30 ч там има вече хиляди. Половин час по-късно опашката се е проточила на километър. Граничарите стоят слисани. Никога не са виждали такава навалица. Член на политбюро току-що е обявил по телевизията, че има свобода на пътуване. Напразно чакат указания. В подобно положение са и другите гранични пунктове. Работещите в железниците не знаят какво да правят – пред гишетата на гарите се редят дълги опашки, хората искат билети за федералната република. Граничарите от “Борнхолмер щрасе” звънят в министерството на държавната сигурност, за да искат заповеди. В 21,20 ч е отворена една врата. Първите желаещи да пътуват получават печати в паспортите си. Това означава, че завръщането им става невъзможно. Но това вече няма значение, тъй като опитът да прекарат всеки отделен човек през една-единствена врата не успява. Към 23,30 ч граничарите се предават и без заповед вдигат бариерите. Хиляди се втурват към Западен Берлин без печат в паспортите, плачат и ликуват. 28 години след разделянето на града хората от Запада и Изтока отново се прегръщат. Натискът на улицата и безсилието на управниците са разрушили бариерата. Без нито един изстрел.", "date": "2019.10.05", "title": "Как преди  30 г. падна Стената"}
{"url": "https://www.24chasa.bg/novini/article/7687294", "text": "Производителите на уреди вече ще са задължени да доставят резервни части в продължение на 10 години. Това предвиждат нови мерки на Европейската комисия, които ще влязат в сила от 2021 г. Правилата се отнасят за хладилници, перални, съдомиялни, телевизори и други електронни дисплеи, светлинни източници, външни доставчици на енергия, електродвигатели, уреди за заваряване, трансформатори на енергия, както и хладилници за магазини. Целта е да се удължи животът на уредите и да се насърчи тяхното ремонтиране. Мерките идват след жалби от потребители в Европа и Северна Америка за това, че техниката им се разваля веднага след като изтече гаранционният ѝ срок. По тази причина производителите ще са длъжни да осигуряват резервни части например в продължение на минимум 7 години за хладилниците, 10 години за перални, сушилни и съдомиялни. Доставката им трябва да е в рамките на 15 работни дни. Според ЕК пакетът от мерки ще спести 167 теравата енергия до 2030 г., което се равнява на годишното потребление на Дания. Това ще доведе и до намаление на въглеродния двуокис с 46 млн. тона, а европейските домакинства ще спестят средно по 150 евро на година. Уредите, работещи с вода, също ще бъдат по-ефективни - пералните ще спестят 711 млн. кубически метра вода, а съдомиялните - 16 млн. до 2030 г. За първи път комисията въвежда изисквания за ремонт и рециклируемост на уредите, за да допринесе за целите на кръговата икономика. Подобрява се продължителността на живота, повторната им употреба и обработката на отпадъците им. Тези правила са допълнение към вече приетите през март нови “енергийни етикети”. Такива ще трябва да се поставят върху техниката от март 2021 г. Върху тях ще има QR код, който да се сканира с мобилен телефон. Така потребителят ще може да получи допълнителна нетърговска информация за продукта като например разхода му на енергия, количество използвана вода, капацитет за съхранение, вдигане на шум и други, за да може да вземе по-информиран избор. Информацията ще е събрана в база данни, която се попълва от всички производители и вносители на техника. Етикетите се връщат към скалата за енергийна ефективност от A до G, за да се улеснят потребителите, като вече няма да има подкласове като А+.", "date": "2019.10.05", "title": "Хладилници и печки с резервни части за поне 10 г."}
{"url": "https://www.24chasa.bg/novini/article/7691154", "text": "За първи път тази година българските ловци ще излязат на лов в условията на такава епидемия от африканска чума. Пикът на заболяването по свинете е приключил, но кризата в никакъв случай не е отминала, предупреди преди дни министърът на земеделието Десислава Танева. С нейна заповед бе решено груповият лов на глигани да започне днес, а по време на новия сезон ще бъде разрешен три дни седмично вместо досегашните два. Целта е да се намали популацията на дивата свиня, която се счита за основен разпространител на заразата. Средно за един уикенд се отстрелват по 2000 диви свине на територията на страната, обясниха от Изпълнителната агенция по горите пред “24 часа” Съгласно становище на ветеринарните власти плътността на дивата свиня трябва да се сведе до 0,3-0,5 броя на 100 хектара. За всеки ловностопански район процентът на разрешения отстрел е различен. “Активният лов няма да е ефективен инструмент за контролиране разпространението на вируса сред популацията от диви свине, освен ако не се постигнат 80% отстрел, и в същото време в заразени зони не следва да се упражнява натиск върху популацията”, се казва в научно становище на Европейския орган по безопасност на храните. Според експертите най-ефективно е да се прилагат комбинирани мерки – претърсване и отстраняване на трупове, интензивен лов в периферната и около заразената зона, използване при възможност на ограждения, капани и чекала. Именно тези мерки залягат и в заповедта на земеделския министър Десислава Танева. Новите правила предвижат да има целенасочено претърсване за трупове на диви свине, като на един горски се падат 100 ха площ, които трябва да обходи за минимум два дни. Според сега действащия закон за лова групови излети ще могат да се провеждат до втората неделя на януари. Но дори и с няколко десетки хиляди отстреляни прасета специалистите не дават оптимистични прогнози за справяне с болестта догодина чрез масов отстрел. “Видими и трайни резултати за намаляване плътността на популацията от диви свине се очаква да се получат след 2-3 години при планомерно и постоянно прилагане на мерките, залегнали в стратегията на Българската агенция по безопасност на храните (БАБХ) за редуциране плътността на популацията на дивата свиня в България”, се казва в научно становище от Центъра за оценка на риска по хранителната верига. Оттам обръщат внимание, че в пограничните райони следва да се действа много внимателно и задължително в сътрудничество с ловните дружинки на отсрещната държава. Заповедта предвижда над 60 пъти да се намали площта на територията, в която заради болестта бе забранена всякаква човешка дейност - лов, събиране на билки, туризъм и т.н. Сега забранената зона от 200 кв. км се свива на 3 кв. км. Съгласно новите указания се намалява и срокът за забраната - от 60 на 30 дни. Това означава, че при констатиран случай на чума ловците ще бъдат ограничени от периметъра за месец. След изтичането на първия месец се допуска индивидуален лов, лов с капани и лов без кучета, а след изтичането на втория месец - и групов лов с кучета. Освен с отстрела ловците тази година ще трябва да изпълнят и редица мерки за биосигурност. За провеждане на лов авджиите предварително подготвят ями за загробване на остатъците от отстреляните диви свине. Задължително трябва да се осигурят и препарати за дезинфекция и пръскачки, с които ловците да обработят използваните инструменти, облеклото, обувките, оръжията и принадлежностите към тях, както и автомобилите. Всички отстреляни по време на лов диви свине ще се изследват за вируса на чумата, като пробите са за сметка на БАБХ. Изследването за трихинелоза остава както досега за сметка на ловците. До излизане на резултатите от пробите отстреляните диви свине трябва да останат за съхранение в хладилни съоръжения. “Продължават претърсванията в ловностопанските територии за установяване на животни с нетипично поведение или вече загинали животни”, съобщиха от земеделското министерство. За да се стимулира претърсването, в заповедта е разпоредено държавните горски стопанства и държавните ловни стопанства да изплащат по 150 лв. за намерен труп на дива свиня и по 50 лв. за отстреляна при индивидуален лов. Според Васил Василев от Националния ловно-рибарски съюз в България груповият лов по традиция е любимият на българските ловци и се очаква масовото им включване, въпреки че времето все още не е подходящо. Растителността предполага много намалена видимост, животното може да мине на 20-25 метра от ловец, без той да го види, само ще го чуе. Активният лов стартира, когато опадат листата в гората, обясни Василев. Полицията също се включва в организацията на лова, за да следи за спазване на правилата. В Областната дирекция на МВР в Силистра са предприети засилени контролни мерки при откриването на ловния сезон. Основната цел е да не бъдат допуснати инциденти с огнестрелно оръжие, както и стриктно да се спазват правилата за биосигурност, за да се ограничи африканската чума по свинете. На началниците на районните управления в Силистра, Дулово и Тутракан е възложено да организират съвместни проверки с представители на регионалните дирекции по горите, държавните горски и ловни стопанства и ловните сдружения. Планирани са инструктажи при провеждане на ловните излети, за да се спазват мерките за безопасност и противопожарните изисквания. Полицията ще проверява и как се пренася ловното оръжие. По закон това трябва да става в затворен транспортен куфар или калъф със заключващо устройство на спусъка. Ще се следи също пияни ловци да не боравят с огнестрелно оръжие. Специализираните полицейски операции ще продължат през целия ловен сезон. ВАЛЕНТИН ХАДЖИЕВ 70 ловни дружини, 114 ловци, 11 служители на Регионалната дирекция по горите и 18 от Държавното горско стопанство в Смолян ще преминат специално обучение за спазване на мерките за биосигурност заради чумата по свинете, съобщиха от Регионалната дирекция по горите. От 1 октомври е разрешено груповото ловуване на дива свиня. Това обаче няма да важи за зоните, в които има огнища на чума. В област Смолян има открити 5 огнища на чума по свинете. Срокът на действие на забраната за движение на хора и извършване на дейности в тях изтича съответно в района около Змеица на 12 октомври, в ДГС “Извора” - на 14 октомври, за Забърдо - на 16 октомври, за Михалково - на 4 ноември, и за Павелско - на 5 ноември. ДЕВОРА НЕДЯЛКОВА - Заповедта задоволява в голям процент очакванията на ловците, тъй като имат възможност да ловуват нормално и да подкрепят усилията на държавата за намаляването на популацията на дивите свине. Има обаче известни нюанси, които биха били трудноизпълними от страна на ловните сдружения, ако държавата не осигури финансови средства. Това са мерките за биосигурност - дезинфекция на всеки етап от лова. Дружините и сдруженията в голямата си част не разполагат с необходимите средства за пръскачки и препарати. Проблем е и изискването за съхраняване на труповете на отстреляни животни до момента на излизане на пробата. Има случаи, в които пробите се бавят повече от седмица-две. Сдруженията не разполагат със собствени бази, нито с хладилни съоръжения. - Този проблем до момента не е бил с голяма острота, защото съществува традиция, според която след приключване на лова отстреляните животни се споделят между участниците в него. Всеки съхранява месото в дома си. Но го консумира, след като излязат пробите за трихинелоза, които са задължителни. Сега, за да не бъде разнасян вирусът, изискванията на държавата са месото да се съхранява на едно място, докато изляза изследвнията. За да може, ако то се окаже заразено, компетентният орган да го изземе от едно място и да дезинфекцира фризера. Трябва да бъдат осигурени финансови средства, с които сдруженията да закупят фризери. Това бе направено в Словакия преди повече от година. - Заплащането на изследванията за трихинелоза е вменено изцяло като задължение на лицата, които стопанистват дивеча, т.е на ловците. Трихинелозата е опасно паразитно заболяване, от което целогодишно страдат немалко хора именно поради това, че няма изградени и функциониращи лаборатории в страната. Има 7-8 области, в които изобщо няма действаща частна или държавна лицензирана лаборатория за това изследване. Често хората прибягват до изследване на пробите от живеещи в селата ветеринарни лекари или хора, които не могат да дадат гаранция. Има много случаи, в които избухват такива епидемични взривове на трихинелоза. Поемането на разходите за изследване на трихинелоза би подобрило общественото здраве, тъй като ще намали разходите, които здравната каса прави след това. Надявам се, че ще има преосмисляне в тази посока. Предполагам, че проблемът е финансов. Водим преговори с БАБХ и се надяваме те да намерят необходимите ресурси, за да поемат значителен процент от разходите на това изследване. Най-малкото те ще имат пълен поглед върху разпространението на тези паразити. - Зона А е с площ от 3 кв. км и ще обхваща част от ловно стопанския район. В нея се забранява изцяло човешката дейност, включително всякакъв лов. След като бъдат обозначени границите ѝ, извън нея ловците ще могат да извършват конкретни дейности. За това е необходимо съдействието на държавните ловни и горски стопанства и на регионалните дирекции по горите. Досегашната заповед забраняваше огромен периметър от 200 кв. км, а това не беше правилно. - Трябва да бъде определено място, което да е общинска или държавна собственост. Това място се определя от комисия, назначена от кмета на общината. В нея влизат представители на горските власти, ветеринарните, на районните здравни инспекции, инспекциите по околна среда и т.н. Всяка според компетентността си трябва да установи дали месото е подходящо, или не. Ямите, които бяха изградени от ловците м.г., може да се окаже, че са неизползваеми в по-голямата си част.", "date": "2019.10.05", "title": "На лов за 3 дни, спират го в зона от 3 кв. км, ако открият чума"}
{"url": "https://www.24chasa.bg/novini/article/7691771", "text": "Извършителят на нападението в полицейска префектура в Париж, при което загинаха четирима души, е приел исляма още през 2008 г., а не преди година и половина, както се смяташе, предаде ТАСС, като се позова на информация на френската телевизия Бе Еф Ем. Според получените вчера данни от следствието разследването се води по подозрение в създаване на екстремистка група и терористично нападение срещу представители на властта с цел убийството им, предаде БТА. За терористичния характер на нападението свидетелства редица СМС-и, разменени между извършителят и съпругата му. Разпитът на жената, която беше задържана още в четвъртък, показва, че нападателят се е изказал положително за атентатите, извършени през 2015 г. от радикални ислямисти, при които загинаха 131 души.", "date": "2019.10.05", "title": "Нападателят, убил полицаи в парижката префектура, приел исляма още през 2008 г."}
{"url": "https://www.24chasa.bg/novini/article/7691774", "text": "Президентът на САЩ Доналд Тръмп подписа указ, с който се забранява влизането в САЩ на имигранти, ако те няма да получат здравна застраховка до 30 дни след стъпването си на американска територия или имат средствата да плащат за здравни грижи, предадоха Асошиейтед прес и Ройтерс. Мярката няма да попречи на мигрантите да получават статус на бежанци или търсещи убежище, се подчертава в указа, публикуван от Белия дом, предаде БТА. Новите условия влизат в сила на 3 ноември. Те ще се прилагат за хората, които кандидатстват за визи в чужбина, но не и тези, които вече са в САЩ. Освен това ограниченията ще засягат съпрузи и родители на американски граждани, но не и техните деца и внуци. По-рано тази година администрацията на Тръмп обяви, че ще отказва издаването на зелени карти на мигранти, които получават социални помощи.", "date": "2019.10.05", "title": "САЩ няма да допускат мигранти, които не могат да плащат за здравеопазване"}
{"url": "https://www.24chasa.bg/novini/article/7691778", "text": "В 2:51 ч. местно време Китай изстреля сателита „Гаофън-10\" от Центъра за изстрелване на сателити „Тайюан\" с ракетата-носител „Чанджън-4\". Това е 314-та мисия за серията ракети „Чанджън\", предаде  Като част от проекта за наблюдение на Земята, сателитът е в състояние да предоставя снимки с висока резолюция. „Гаофън-10\" ще бъде използван при проучването на земната повърхност, градоустройството, проектирането на пътната мрежа, оценката за добива от реколтата, както и за помощ при бедствия. Той ще бъде от полза и за ключовите национални стратегии като „Един пояс, един път\". Сателитът и ракетата-носител са разработени от Шанхайската академия за космически технологии към Китайската корпорация за аерокосмически науки и технологии.", "date": "2019.10.05", "title": "Китай изстреля сателит с HD наблюдения"}
{"url": "https://www.24chasa.bg/novini/article/7691793", "text": "В Русе цената на свинското се е повишила с 2 лв на килограм. Най-много е поскъпнало месото, а после и колбасите. Цените на котлетите достигат 9 лв. Това води до отблъскване на клиентите, които предпочитат пилешкото. „Родното производство на свинско беше засегнато от епидемията от африканска чума и родните производители имат основание да повишат цените на месото“, каза председателят на Асоциацията за защита на потребителите Пейо Майорски в ефира на  . „Голям процент от консумацията на свинското месо в България е внос и не би трябвало то да поскъпне. Може малко, но не в такива рамки, на които сме свидетели. Проблемът идва от спекулативно покачване на цените на свинското месо“, добавя той. За България покачването за една година е 40 ст., посочват по официални данни от асоциацията. За сравнение цената на свинското в САЩ е 1,44 долара за килограм. Тя обаче е продажна цена на едро, а не в магазините. Владимир Иванов - председателят на стоковите борси също посочи, че няма никакво основание за покачване на цените на свинското месо. Очаква се обаче цените за нова година да останат в нормата и не се очаква драстично поскъпване. Данните назад в годините показват, че в България пазарът на месо запазва стабилност. Според председателят на Асоциацията на животновъдите д-р Полина Хаджистоева покачването на цената на свинското е напълно очаквано, тъй като производството на свинско у нас е било намалено с 20% след чумната епидемия при прасетата. В началото на годината цената на живо тегло е била 2,40 лв, а сега е близо 3 лв. за килограм. От асоциацията за защита на потребителите апалират да се подават сигнали при забелязани нередности по магазините.", "date": "2019.10.05", "title": "Цените на свинското в Русе с 2 лв. нагоре"}
{"url": "https://www.24chasa.bg/novini/article/7691790", "text": "Европейският съюз отхвърли искане на британското правителство да позволи преговори за Брекзита да продължат през уикенда, пише британският в. \"Таймс\", цитиран от Ройтерс и от БТА. \"Ако водим преговори през уикенда би изглеждало, че това са същински преговори\", е заявил пред вестника дипломат от ЕС. \"Ние все още сме далеч от това\".", "date": "2019.10.05", "title": "ЕС отхвърли искането на Лондон за преговори за Брекзит през уикенда"}
{"url": "https://www.24chasa.bg/novini/article/7691797", "text": "Тази събота ще се направи опит за самостоятелно изкачване с инвалидна количка до хижа \"Мусала\", която е в подножието на най-високия връх в Балканския полуостров и в България - Мусала, разказва  . Това ще стане с иновативна инвалидна количка, разработена от български изобретатели, ръководени от Ивайло Колев. Иновативната количка ще се управлява от 37-годишния Владимир Гюров. Преди 18 г. след инцидент с шосейно колело той остава обездвижен от гърдите надолу. Влади е инженер по образование, работи в IT сектора и иска да бъде активен, въпреки тежкия инцидент, променил живота му. Достигането до хижа \"Мусала\" е поредната голяма и амбициозна цел на екипа в последните месеци. На 22 юни с количката за първи път бе направено самостоятелно изкачване на Черни връх, а след това и на най-високия връх на Люлин планина - Дупевица. Българската революционна технология позволява на хората с увреждания да се предвижват бързо, лесно и независимо, както в градски условия, така и в пресечени терени, които са с кал, пясък, чакъл и вода. С нея безопасно и самостоятелно могат да се преодоляват големи наклони при спускане и изкачване, както и да се слиза по стълби. Целта на екипа, разработил електрическата самобалансираща се количка, е да направи и града, и планината еднакво достъпни за хората с увреждания.", "date": "2019.10.05", "title": "Влади, който изкачи Черни връх, атакува хижа \"Мусала\" с иновативна инвалидна количка"}
{"url": "https://www.24chasa.bg/novini/article/7687083", "text": "Вирусният хепатит, и по-специално инфекцията, причинявана от хепатитния вирус тип С (HCV), е широко разпространено заболяване сред употребяващите наркотици чрез инжектиране в цяла Европа. От всеки 100 души, заразени с хепатит С, между 75 и 80 развиват хронична инфекция. Това пък причинява сериозни дългосрочни последици, тъй като заразяването с HCV, често усложнено поради прекомерна консумация на алкохол, е причина за нарастващ брой смъртни случаи и чернодробни заболявания, включително цироза и рак на черния дроб, сред застаряващата група на високорисково употребяващите наркотици. Изводите са част от Европейския доклад за наркотиците за 2019 г. Разпространението на HCV антитела сред употребяващите наркотици чрез инжектиране се определя въз основа на проучвания на серологичния превес или рутинни диагностични изследвания, предлагани от услугите за употребяващи наркотици. В периода 2016 - 2017 г. установените равнища на HCV антитела сред националните извадки от употребяващи наркотици чрез инжектиране в 14 държави в ЕС варират от 15% до 82%, като Полша, Кипър, Италия, Испания, Гърция, Латвия, Люксмебург, Португалия отчитат равнища на болестност, надхвърлящи 50%. Сред инжекционно употребяващите наркотици заразяването с вируса на хепатит B (HBV) е по-малко разпространено от инфекциите с HCV, но при все това е по-разпространено в сравнение с общото население, въпреки наличието на ефективна ваксина. Наличието на HBV повърхностен антиген е индикация за текуща инфекция, която може да бъде остра или хронична, се посочва още в доклада. Инжекционната употреба на наркотици е рисков фактор и за други инфекциозни заболявания, като през 2016 г. Чехия и Германия са докладвали епидемични взривове от хепатит С, свързани с употреба на наркотици. В Обединеното кралство броят на докладваните случаи на заразяване със стрептококи от група A, свързани с инжекционна употреба на наркотици, нараства от 2013 г. насам, а освен това продължават да се получават съобщения за случаи на раневи ботулизъм в Европа.", "date": "2019.10.05", "title": "Употребата на венозни наркотици увеличава многократно риска от хепатит С"}
{"url": "https://www.24chasa.bg/novini/article/7691806", "text": "Дания и още 10 страни от ЕС призоваха за създаването на европейска стратегия за постепенно извеждане на дизеловите и бензинови автомобили от експлоатация, която да позволи 2030 г. да бъде забранена продажбата им във всички страни от съюза, с цел борбата с климатичните промени, предаде Ройтерс. Дания отправи предложението вчера на европейска среща на министрите на околната среда, която се състоя в Люксембург, предаде БТА. Новата председателка на Европейската комисия Урсула фон дер Лайен цели да превърне Европа в първия въглеродно неутрален континент до 2050 година. Според датската делегация за постигането на тази цел е необходимо транспортния сектор да намали въглеродните си емисии. ЕС цели до 2030 г. да намали с 40 на сто въглеродните си емисии, за да помогне за борбата с глобалното затопляне, припомня Ройтерс. През 2018 г. датското правителство обяви, че ще забрани продажбата на нови автомобили, задвижвани с изкопаеми горива. По-късно Дания се отказа от идеята, защото тя щеше да влезе в конфликт с европейските правила.", "date": "2019.10.05", "title": "Без коли на бензин и дизел в ЕС след 2030 г., предлагат Дания и още 10 страни"}
{"url": "https://www.24chasa.bg/novini/article/7691824", "text": "Претендентът за номинацията на демократите за президентските избори в САЩ догодина  , предаде Асошиейтед прес. Предизборният щаб на сенатора от Върмонт потвърди, че във вторник е получил инфаркт на миокарда. Сандърс излезе от болницата, ходейки без чужда помощ. Очаква се той да се върне във Върмонт и да продължи предизборната си кампания, предаде БТА. Лекарите, занимавали се с лечението на 78-годишният независим сенатор съобщиха, че той е бил приет в стабилно състояние и са му били сложени два стента.", "date": "2019.10.05", "title": "Изписаха Барни Сандърс от болница"}
{"url": "https://www.24chasa.bg/novini/article/7691783", "text": "Международното изложение за автобуси 2019 в Китай ще се проведе от 11 до 13 декември в новия международен изложбен център на Шанхай, предаде  То ще се фокусира върху интеграцията на индустрията и технологичните иновации, ще покаже най-новото, както и продукти от превозни средства, части, зареждащи съоръжения, интелигентен транспорт до съоръжения за градския транспорт. Инициирано през 2012 г. от отдела за градски транспорт на Китайското общество за гражданско инженерство, тазгодишното експо се очаква да привлече 400 изложители, 800 купувачи и 35 000 посетители от над 20 държави. То предвижда и редица семинари, където участниците ще обменят информация за технологиите и поддръжката на задвижваните с водород автобуси, както и за иновациите в информационните технологии, безопасността и развитието на обществения транспорт.", "date": "2019.10.05", "title": "Международното изложение за автобуси 2019 г. в Китай ще се проведе през декември в Шанхай"}
{"url": "https://www.24chasa.bg/novini/article/7691811", "text": "Зрелищно изригване на вулкана Попокатепетъл в Мексико, предаде  . На няколко пъти вулканът избълва лава и скали, а струята пепел към небето достигна височина от 2 километра. Висок 5 400 метра, вулканът с името \"Пушещата планина\" е вторият по височина планински масив в Мексико и често се активизира.", "date": "2019.10.05", "title": "Изригна вулканът Попокатепетъл в Мексико"}
{"url": "https://www.24chasa.bg/novini/article/7691844", "text": "В действителност огледа показва, че украинският гражданин е навлязъл в насрещното. Сигнал за катастрофата е подаден в 18:40 часа. Това заяви пред  главен комисар Димитър Димитров. Лек автомобил \"БеЕмВе\" с украинска регистрация се движи между Николаево и Пчелиново, водачът му губи управление над автомобила на ляв завой и се удря в насрещнодвижещото се \"Ауди\".  Удареният автомобил е излязъл от пътното платно и се е самозапалил. Водачът и пътниците му - жена и две деца, са загинали на място. Водачът на \"БеЕмВе\"-то е арестуван за 24 часа. Направени са му проби за алкохол и наркотици, и двете са отрицателни. Не е ясна причината за запалването на автомобила.", "date": "2019.10.05", "title": "Украинецът причинил катастрофата на \"Хаинбоаз\", влязъл в насрещното"}
{"url": "https://www.24chasa.bg/novini/article/7691853", "text": "Честит празник на всички учители! Силно ценя Вашата работа и Ви благодаря за старанието и грижите, които полагате за децата на България. Това написа премиерът Бойко Борисов във фейсбук по повод международния ден на учителя.  \"Майка ми беше учителка и добре знам как дълги години сте били с несправедливо малки заплати, но въпреки това винаги сте вършили Вашата работа професионално и с любов. Но времената се променят, а Вие заслужавате нещо повече от добри думи. Като премиер на България и председател на най-голямата партия в Народното събрание, потвърждавам ангажимента на правителството и управляващото мнозинство, Вашите възнаграждения чувствително да растат и условията, в които работите да стават все по-добри. Още в бюджетната прогноза за 2020 г. са разчетени допълнително 360 млн. лв. за по-високи учителски заплати, което е поредната стъпка към обещанието ни за двойно увеличение в рамките на мандата. Вярвам, че Вие го заслужавате и че всички българи подкрепят тези политики, оценявайки Вашата ключова роля в обществото\", написа още Борисов.", "date": "2019.10.05", "title": "Борисов обеща на учителите по-високи заплати"}
{"url": "https://www.24chasa.bg/novini/article/7691860", "text": "Министърът на образованието и науката Красимир Вълчев отправи поздравление до българските учители за Международния ден на учителя, който се отбелязва на 5 октомври. Скъпи учители, благодаря за търпението, добротата и всеотдайността, с която изпълнявате тази благородна професия. Защото от вас зависи не само дали децата ще са грамотни, образовани и успешни, но и дали ще са добри хора и достойни граждани, казва министър Вълчев. Той заявява, че няма друга професия, от която толкова много да зависи духовното и социално-икономическото развитие на страната. Вие се грижите за нашето бъдеще и само чрез Вас и Вашите усилия е възможно да гарантираме високо качество на образованието, което нашите деца заслужават. Затова е важно да продължим с политическия и бюджетен избор за високи учителски заплати и за издигане авторитета на учителя. Важно е и да оправдаваме този избор с добри образователни резултати, посочва образователният министър. Вие имате таланта, силата и отговорността да изпълните своя дълг. И освен да давате знания, трябва да мотивирате децата да учат, да провокирате въображението им и да ги вдъхновите самите те да бъдат утрешните учители, казва министър Вълчев. И пожелава на учителите \"здраве, сили, упоритост и вдъхновение\".", "date": "2019.10.05", "title": "Вълчев: От учителите зависи не само децата да са грамотни, но и да са добри граждани"}
{"url": "https://www.24chasa.bg/novini/article/7691863", "text": "Европейският съюз до края на годината ще смекчи ограниченията за внос на хранителни стоки от Япония, които бяха въведени след аварията в АЕЦ \"Фукушима-1\" през 2011 година. Това съобщи днес агенция Киодо. ЕС планира да вдигне забраната за внос на рибни продукти от японските префектури Ивате и Мияги, предаде БТА. Председателят на Еврокомисията Жан-Клод Юнкер е съобщил за решението на японския премиер Шиндзо Абе при срещата им в Брюксел на 27 септември, посочват японски длъжностни лица, цитирани от Киодо. След аварията във Фукушима много страни въведоха ограничения върху вноса на японски стоки. През годините след катастрофата повечето ограничения бяха вдигнати, макар Китай и Южна Корея да заемат най-твърди позиции. Продуктовото ембарго, което те въведоха през 2011 година, на практика все още действа в пълен обем, припомня ТАСС.", "date": "2019.10.05", "title": "ЕС смекчава ограниченията за внос на японски храни, въведени след аварията във \"Фукушима\""}
{"url": "https://www.24chasa.bg/novini/article/7691866", "text": "Европейската комисия е започнала разследване на планираното сливане между две водещи самолетостроителни компании - американската Боинг (Boeing) и бразилската Ембраер (Embraer), заради опасения, че то може да застраши конкуренцията при цените и продуктовото развитие, предаде ДПА. Според плана Боинг ще поеме глобалния бизнес на Ембраер в гражданското самолетостроене. Това евентуално ще намали още повече броя на конкурентите на световен пазар, на който вече се наблюдава силна концентрация, посочи ЕК късно снощи. По този начин също така може да бъде затруднено влизането на нови играчи, например от Китай, Япония и Русия, предаде БТА. В момента Боинг и Ембраер са конкуренти, произвеждайки самолети в някои съвпадащи сегменти от пазара на гражданското самолетостроене. Планираната сделка, която бе договорена от двете компании в края на миналата година, бе посрещната с критики в Бразилия, тъй като Ембраер произвежда също така военни самолети и е участва в разработването на технологии за сигурност. Еврокомисията може да започне разследване на компании с оборот, превишаващ определен праг, ако има подозрения, че сливане би могло да застраши конкуренцията в Европейската икономическа зона, припомня ДПА.", "date": "2019.10.05", "title": "Еврокомисията разследва планираното сливане между Боинг и Ембраер"}
{"url": "https://www.24chasa.bg/novini/article/7691963", "text": "Руини от древноегипетски храм, за който се смята, че е построен преди повече от 2200 години за фараона Птолемей Четвърти, бяха открити при рутинни изкопни работи, съобщава в. \"Дейли мейл\". Археолози се натъкнали на руините в египетския град Тама, северно от Сохаг на западния бряг на р. Нил. Екипът открил руини от две стени и югозападния ъгъл на храма, който бил украсен с гравюри на древноегипетския бог Хапи и с текст, в който се споменава за Птолемей Четвърти - четвъртия фараон от династията на Птолемеите. Гравюрите изобразяват бога Хапи, който носи дарове и е обграден от птици и други животни, предаде БТА. След откриването на част от руините изкопните работи били преустановени и на обекта дошли археолози, за да извършат подробни изследвания. Специалистите впоследствие открили руини от различни части на храма и много гравюри. Птолемеите управлявали Египет от 305 г. пр. Христа до 30 г. Царуването на Птолемей Четвърти започнало след убийството на майка му през 221 г. пр. Христа и продължило до 204 г. пр. Христа. Смята се, че по време на управлението му е построена гигантска галера. Според историци, той прекарвал голяма част от времето си, пирувайки и претендирайки, че е артист, а не фараон. Селевкидите заграбили египетски територии и това довело до бунт срещу него и хаос през последните 5 години от управлението му.", "date": "2019.10.05", "title": "Откриха руини от древноегипетски храм, построен за фараона Птолемей Четвърти"}
{"url": "https://www.24chasa.bg/novini/article/7691981", "text": "Саудитска Арабия позволява на чужденци от различен пол да наемат общи хотелски стаи, без да им се налага да доказват наличието на родствена връзка, предаде Ройтерс. Жените, включително гражданки на кралството, ще могат да наемат хотелски стаи и самостоятелно, за разлика от досегашните разпоредби, предаде БТА. По-рано консервативното мюсюлманско кралство промени режима за издаване на туристически визи, в опит да привлече туристи, припомня Ройтерс. Новите промени изглежда целят да позволят на непридружаваните от мъже жени да пътуват по-лесно, както и на несключилите брак чужденци да посещават заедно страната, в която сексът извън рамките на брака е забранен.", "date": "2019.10.05", "title": "Саудитска Арабия разреши на мъжете и жените да наемат общи стаи в хотелите"}
{"url": "https://www.24chasa.bg/novini/article/7691986", "text": "Държавният секретар на САЩ Майк Помпейо пристигна вчера на двудневно посещение в Атина, пише \"Катимерини\". По повод визитата Държавният департамент заяви, че двустранните отношения се намират в своя „исторически връх” и двете държави инвестират в бъдещето на Източното Средиземноморие и на Балканите, включително като възстановяват Солун като „врата към Балканите за инвестиции и търговия”, предаде  . Съединените щати и Гърция работят заедно в Източното Средиземноморие за разширяване на регионалното сътрудничество, включително чрез формата „3 + 1“ с Гърция, Кипър и Израел, съобщиха от Държавния департамент. По време на визитата ще бъде актуализирано Споразумението за сътрудничество в областта на отбраната (MDCA), което ще бъде подписано от Майк Помпейо и гръцкия му колега Никос Дендиас. То ще даде възможност на двете страни да разширят двустранните дейности в Лариса, Стефановикио и Александруполис и да засилят своята военноморското сътрудничество във военната база „Суда бей”. Според Държавния департамент, енергийната сигурност е основополагаща за икономическата и политическата сигурност, както и за защита на суверенитета. Затова Гърция съдейства за навлизането на нови енергийни източници в Европа посредством завършването на Трансадриатическия газопровод (ТАР). Обемът на втечнен природен газ, пристигащ в Гърция, се е удвоил през последната година и скоро ще замени Русия като най-големият източник на газ в Гърция.", "date": "2019.10.05", "title": "Помпейо: Отношенията ни с Гърция са в своя „исторически връх”"}
{"url": "https://www.24chasa.bg/novini/article/7691989", "text": "По статистика на МВР до 24 септември тази година има 418 жертви на пътя у нас, разказва  . От тази дата до днес, само в рамките на няколко дни, се случиха нови шокиращи случаи в страната. На 24 септември на автомагистрала „Струма” в района на Мало Бучино 29-годишен мъж загива при катастрофа, причинена от аквапланинг. Той пътува към мястото, повикан от майка си, която също катастрофира там минути по-рано. Отивайки да й помогне, намира смъртта си. Според близък на загиналия, той е стоял в колата, заради дъжд, а друга кола от аквапланинга се завърта и удря в него. На 29 септември в Пловдив 19-годишен младеж без книжка се качва в колата на баща си заедно с още трима приятели. Неправомерният шофьор е карал в нетрезво състояние. Последва удар в уличен стълб със скорост от 120км/ч. Двама от спътниците му загиват - на 16 и на 19 години. Тялото на единия от тях е намерено в коритото на река Марица, където е изхвърчало след сблъсъка. На 3 октомври двама души загинаха след катастрофа между два тира край село Вълчин, близо до Карнобат. Починалите са шофьорите на превозните средства. Заради силния удар единият от камионите излиза извън пътя. Назначени са различни експертизи, които да установят дали някой от водачите е заспал зад волана, за движение с несъобразена скорост или предприемане на неправилна маневра.", "date": "2019.10.05", "title": "МВР: Над 400 жертви на пътя у нас за близо 10 месеца"}
{"url": "https://www.24chasa.bg/novini/article/7691992", "text": "Неочаквано голяма победа за консерваторите на Себастиан Курц, очакван внушителен ръст в подкрепата за Зелените и изненадващо катастрофална загуба за крайната десница. Така кратко могат да се обобщят резултатите от предсрочните парламентарни избори в Австрия миналата неделя, пише  . Скандалът около непрозрачното финансиране на крайнодясната „Партия на свободата”, станал известен като „Аферата Ибиса”, доведе до падането от власт на правителството на канцлера Себастиан Курц, който рискува и вкара крайната десница във властта. Големият въпрос преди изборите беше дали амбициозният и самоуверен Курц ще възобнови коалицията. Още в първите дни след вота обаче стана ясно, че това е един, но съвсем не най-вероятният сценарий във Виена. „Образът, който видяхме, дълбоко ни нарани. Ние, австрийците, не сме такива. Сега всички заедно трябва да го докажем.” С тези думи австрийският президент Александър ван дер Белен реагира през май на скандалното видео с вече бившия вицеканцлер и председател на крайнодясната „Партия на свободата” Хайнц-Кристиян Щрахе, заснето със скрита камера в луксозна вила на остров Ибиса. Там самонадеяният политик обещава на мним руски олигарх обществени поръчки срещу скрито партийно финансиране и продажбата на най-тиражния австрийски вестник, за да си гарантира медийно влияние. Записът беше публикуван само дни преди европейските избори, очевидно с намерението да повлияе на резултата на крайната десница. В Австрия тя има дълга традиция. „Аферата Ибиса” не само не срина партията, а въпреки разкритията Щрахе спечели мандат в Европейския парламент. След като след скандала подаде оставка, се отказа и от депутатското място в Брюксел. И изчезна от политическата сцена, за да не пречи на предизборната кампания. Застигнаха го обаче нови разкрития. Както се оказа - фатални за политическата му кариера, която той след предсрочните парламентарни избори обяви за приключила. Това събитие доминира седмицата след изборите в Австрия. Дългогодишният опитен журналист и автор на множество книги Ханс Раушер даде най-точният отговор на въпроса, какво всъщност свали Щрахе от политическата сцена. „Начинът му на живот. Познавам Щрахе и имам свое обяснение. Когато водиш една партия цели 15 години и си я извадил от най-дълбоката й криза, след като си я издигнал до най-големите висоти, каквото беше участието в управлението; след като си водил през целия този период активен партиен живот с безброй срещи с избиратели, рано или късно искаш отплата и награда за положените усилия. Очевидно тази отплата е била под формата на огромен личен бюджет от партийната каса. Това на практика са пари на данъкоплатците“, каза той. „Средностатистическият избирател на крайнодесните преглътна аферата \"Ибиса\", защото това, за което Щрахе говори във видеозаписите със скрита камера, е прекалено абстрактно за обикновените хора. На тях се вижда, как Щрахе разпродава Австрия на племенницата на някакъв руски олигарх. Малкият човек не може да си представи, какво означава това. Затова и Щрахе успя много успешно да представи скандала като скроен от противниците му номер, а той се изкара жертвата. Така че смъртоносният удар му нанесоха последните разкрития за охолния му живот за сметка на партията. 10 000 евро плюс 2500 евро за наема на жилището му - това са огромни суми! 2500 евро е доходът на средностатистическия избирател на Партията на свободата. Това вече ядоса симпатизантите на партията и те я наказаха на изборите“, посочи още Раушер. Оттеглянето на Щрахе пренареди пъзела във Виена. Главният герой в аферата \"Ибиса\" е смятан за отговорен за катастрофалната загуба на крайнодесните на изборите. Зам.-главният редактор на влиятелния австрийски ежедневник „Дер Щандард”, Михаел Фьолкер заяви за предаването „Събота 150“ на програма „Хоризонт“, че до известна степен е очаквал това оттегляне. „Защото след аферата \"Ибиса\" последваха нови разкрития за баснословни суми от партийната каса, с които Щрахе лично е разполагал. Без Щрахе Партията на свободата със сигурност ще може поне малко да си отдъхне. Това до известна степен важи и за Народната партия на Себастиан Курц, защото евентуално подновената коалиция между двете десни партии не би могла да работи спокойно, ако Щрахе беше останал в политиката“, обясни той. Според него връщането на крайната десница във властта остава възможен вариант, но това не е предпочитаният сценарий от Себастиан Курц. Крайнодясната Партия на свободата многократно даде да се разбере, че остава в опозиция. Политологът проф. Антон Пелинка не вярва особено на тази заявка, особено след оттеглянето на Хайнц-Кристиян Щрахе. „Според мен това не е последната им дума. Ако изобщо се стигне до коалиция, тя ще е резултат от много дълги и мъчителни преговори. В момента е трудно, но не невъзможно да си представим, че Партията на свободата лесно ще преглътне участие в правителство с канцлер Себастиан Курц, защото смята, че след аферата \"Ибиса\" именно той я предаде, като сложи край на коалицията. Оттеглянето на главния герой в скандала - Хайнц-Кристиян Щрахе, е един вид авансово плащане на цената за влизането в нова коалиция“. Тази седмица Себастиан Курц не се умори да повтаря, че ще води разговори с всички парламентарно представени партии. Но дали с равни шансове в такъв случай са вариантите за коалиция със Зелените, със социалдемократите и с крайната десница? „Заявката на Курц не е нищо друго, освен началото на дълга партия покер. В тази ситуация той няма право да изразява предпочитанията си. За мен коалиция със Зелените или със социалдемократите е малко вероятна, или поне много трудно постижима заради избирателите“, каза Пелинка. В дните след изборите в Австрия най-много се търси общият знаменател. Не само Михаел Фьолкер не го открива веднага между консерваторите на Себастиан Курц и Зелените. „Трудно ще го откриете в политическите програми на двете партии, но сред съпартийците на Курц има много привърженици на коалиция със Зелените. Причината за това е, че на практика няма друг работещ вариант. От една страна не искат в управлението отново да влезе крайната десница. От друга - голяма коалиция със социалдемократите е още по-малко желана. Така Зелените остават като единствен възможен коалиционен партньор. В някои австрийски провинции, като например Тирол, Залцбург или Горна Австрия управляват консерваторите със Зелените. И опитът е изненадващо положителен“, каза Фьолкер. Но къде са пресечните точки? Народната партия е дясноконсервативна, а Зелените са по-скоро с лява партия. „Зелените биха били добра добавка към канцлера Курц. Биха пооправили имиджа му на залитащ към крайната десница политик. Освен това ще бъдат добавената стойност в кабинета по отношение на голямата тема климат. Така че Народната партия може да извлече ползи, ако сключи компромиси със Зелените и ги привлече в кабинета“, смята Фьолкер. Според него всички останали теми обаче са изключително трудни за договаряне - бежанци, интеграция на мигрантите, икономика, образование, тъй като различията между Зелените и консерваторите са кардинални. Зелените поставят условие за миграцията и искат \"Народната партия\" да се откаже от твърдия си антиимигрантски курс. Може ли да се очаква Себастиан Курц да промени позицията си? Толкова ли е гъвкав в името на властта? „Споровете за бежанците се водят основно чрез вербални атаки. Те са силно емоционални. Но ако човек се заслуша в сухите и прагматични позиции, ще установи, че между Зелените и консерваторите няма чак толкова голяма разлика, колкото изглежда на пръв поглед. Да не забравяме, че Зелените също промениха курса си и вече не са привърженици на отворените граници за всички, а се застъпват за регулирана миграция и охрана на външните граници. Така че според мен различията между консерваторите и Зелените могат да се преодолеят“, каза Фьолкер Той смята, че голямата тема в Австрия, когато се говори за миграция, е какво да се прави с мигранти, които са пристигнали, научили са немски език, започнали са професионално обучение, и изведнъж се оказва, че нямат право на закрила и трябва да бъдат екстрадирани. „В Народната партия вече се чуват гласове, които казват, че това е глупаво поведение, защото нашата икономика има нужда от работна ръка, а в случая става дума за хора, които полагат усилия да се интегрират и искат да работят. Тази конкретна тема няма нищо общо с идеологията, а е изцяло прагматичен въпрос, по който консерваторите и Зелените могат да се споразумеят. Крайната цел е регулирана миграция“. За още един интересен аспект на австрийския пъзел за властта говори политологът проф. Антон Пелинка, и се връща назад в историята: „Зелените ще трябва да направят компромиси. Злонамерените им привърженици припомнят провалените коалиционни преговори с консерваторите през 2003 година, когато лидер на Зелените беше настоящият президент Александър ван дер Белен. В Австрия продължаваме да не сме единодушни по чия вина тогава Зелените не влязоха в управлението. Сега Зелените ще трябва да поискат висока цена за участието си в кабинета, за да запазят доверието на избирателите си“. Пелинка допуска повторение на сценария от 2003 г., но с нови играчи. „Но за това са нужни двама, т.е. зависи от Партията на свободата, която в момента е категорична, че ще премине в опозиция. Но нека не забравяме, че новият лидер на крайнодесните - Норберт Хофер, по време на предизборната кампания изрази желанието си да бъде вицеканцлер на Себастиан Курц“. Така отново стигаме до крайнодясната Партия на свободата, която има своя твърд електорат в Австрия. И която предизвиква остра критика в чужбина. Самият Себастиан Курц трябваше да чуе не един и два злъчни коментара за това, че е вкарал вълка в кошарата. „Мисля си, че за Себастиан Курц имиджът в чужбина му е по-важен от това какво мислят хората в Австрия. Това наистина е важно за него и е един от основните аргументи срещу подновяване на коалицията с крайнодясната Партия на свободата. Едва след това идва фактът, че в момента крайната десница се намира в изключително тежка криза“, каза Фьолкер. В чужбина трудно се разбира феноменът Себастиан Курц. Той е на едва 33 години, а е на път да оглави второ правителство, след като вече е бил външен министър. На какво се дължи харизмата му? Или спечели изборите, защото всъщност няма друга алтернатива? И сам ли ги спечели? „Да, той спечели изборите сам. А каква е тайната му? Той е млад, енергичен, повдига важните за хората теми. Много бързо разбра, че темата миграция е толкова емоционална, че ще му донесе ползи. Миграцията със сигурност не е най-важното за Австрия, но хората са чувствителни на тази тема. Той успя да успокои страховете на австрийците и да им внуши сигурност. Едновременно с това успя да открадне темата от крайната десница, която живееше от всяването на страх и от проповядването на омраза“, обясни Фьолкер. „Освен това Курц разпръсква усещането за ново начало, за просперитет. Неговият първи кабинет не свърши особено много работа, но хората останаха точно с обратното впечатление, защото той така твърди. Курц обещаваше да работи по нов начин, да постигне много нови неща, но всъщност това не стана. Въпреки това Курц остана символ на новото, на промяната“, добави той. Една седмица след изборите Австрия знае с още по-малка сигурност, кой ще я управлява, отколкото в деня на вота. В медиите шеговито вече се говори за Курц и неговите трима и половина братя. Защото никой не може да изключи нито една парламентарна партия като потенциален коалиционен партньор. Не толкова шеговито австрийските колеги си направиха труда да изчислят коя е най-скорошната дата за следващи предсрочни парламентарни избори, ако този парламент не успее да излъчи правителство. Датата е 19-ти януари 2020 г.", "date": "2019.10.05", "title": "Себастиан Курц е изправен пред сложна дилема за партньор във властта"}
{"url": "https://www.24chasa.bg/novini/article/7691995", "text": "Възрастен британец и съпругата му филипинка бяха отвлечени от въоръжени мъже от курортния град Тукуран, предаде Асошиейтед прес. Няколко младежи в намиращ се наблизо бар са станали свидетели на отвличането, извършено от най-малко четирима мъже с пистолети. По залез слънце вчера Алън Хайрънс и съпругата му Уилма били изведени от бунгалото си и отведени до моторница, предаде БТА. Полицията издирва извършителите и двамата съпрузи, които са собственици на две училища и курортния център, от който бяха отвлечени. Засега нито една групировка не е поела отговорност за отвличането. През последните години военните офанзиви срещу екстремистки групи като \"Абу Саяф\", известни с отвличания с цел откуп, намалиха броя на отвличанията, но те все още продължават да се случват, отбелязва АП.", "date": "2019.10.05", "title": "Отвлякоха възрастен британец и съпругата му във филипински курорт"}
{"url": "https://www.24chasa.bg/novini/article/7691998", "text": "Конгресмени от Демократическата партия на САЩ поискаха от вицепрезидента Майк Пенс да предостави документи, свързани с разследването за импийчмънт на президента Доналд Тръмп, предадоха Франс прес и ДПА. В изпратеното вчера писмо до Пенс председателите на три комисии на Камарата на представителите - по надзор, външни работи и разузнаване - са поставили срок до 15 октомври за предаване на документи, свързани с Украйна, предаде БТА. Разследването за импийчмънт на Тръмп се води по обвинение, че той е използвал поста си, за да окаже натиск над украинския президент Володимир Зеленски за започване на разследване за корупция срещу Хънтър Байдън, син на бившия вицепрезидент на САЩ Джо Байдън, който се бори да получи кандидат-президентската номинация на Демократическата партия за изборите през 2020 година. Разследват се и причините за решението на Белия дом да забави жизненоважна военна помощ за Украйна, чието предаване Конгресът на САЩ беше разрешил \"с цел борба срещу руската агресия\". Конгресмените искат и информация за разговора между самия Пенс и Зеленски, състоял се на 1 септември тази година във Варшава. Ръководителите на комисиите по надзор, външни работи и разузнаване са изпратили и писмо с искане за предоставяне на документи до Белия дом. Те предприеха тази стъпка, след като вчера изтече определеният срок, в който Белия дом можеше да предостави доброволно поисканата информация.", "date": "2019.10.05", "title": "Конгресмени поискаха от Майк Пенс документи от разследването за импийчмънт на Тръмп"}
{"url": "https://www.24chasa.bg/novini/article/7692005", "text": "Тримата служители от ДАИ-Пловдив - Димитър Янакиев, Станко Милушев и Паун Тенев, са били следени със СРС от 29 май т.г. Те водили активни разговори с транспортни фирми, на които извършвали проверки в качеството си на инспектори. Привиквали ги в сградата на ДАИ и конкретно и ясно им обяснявали, че имат нарушения, като нерегистрирани превозни средства и че техни водачи няма удостоверения за професионална квалификация. \"От цялото поведение ставаше ясно, че тримата инспектори нямат намерение да съставят актове, а съветваха фирмите как нещата могат да се нагласят\", разказа прокурорът Георги Гешев. Били извършени разпити на свидетели. Само един от тях обаче - месарският бос Стоян Къртев заявил категорично в показанията си, че са му искали пари и месни продукти, които произвежда. Къртев е един от големите месопроизводители в Пловдивско и като такъв разполагал с камиони, които да разкарват стоката му. Той е посочил пред следствените органи, че е бил извикан на паркинг пред голям търговски обект в града на тепетата, където е предал съответните суми и чантите с луканки. Адвокат Стефан Левашки, който защитава Димитър Янакиев, уточни, че сумата на Къртев била 600 лв., плюс месни продукти, и я нарече \"кокошкарска работа\" Според прокурорът Гешев били са разпитани и други транспортни фирми, които по думите му били обект на рекет от служителите на ДАИ, но те не са дали конкретни обяснения в подкрепа на обвинението. Други дружества обаче, също потърпевши, са потвърдили схемата на инспекторите - привикване в ДАИ, разясняване, че има нарушения и че те могат да се отстранят. Една от свидетелките, на име Трайчева, например представила списък с конкретни плащания към ДАИ. Друга, на име Радосвета Дончева, разказала как на телефон й била изписана цифрата 300. Тя се сетила, че това е сумата, която трябва да даде, отишла до тоалетната, пухнала парите в кутия от цигари и ги оставила. \"Кой обаче е взел тези пари, не е ясно\", атакува обвинението адвокат Левашки. Неговият клиент Димитър Янакиев е подведен и за това, че преди 2 години и половина холандски гражданин, който регистрирал транспортна фирма у нас, се оплакал, че бил изнудван за 5 000 хил. лв. Левашки уточни, че клиентът му разплака само с 1 апартамент в Свиленград. Той се преселил в Пловдив преди 10-тина години, а баща му закупил в града под тепетата голям парцел, от който получил 12 апартамента срещу обезщетение. Янакиев и родителят му са бивши митничари в Свиленград.  Адвокатите на тримата задържани инспектори изтъкват тяхното чисто съдебно минало и настояват клиентите им да бъдат освободени под парична гаранция. Предстои съдът да се произнесе.", "date": "2019.10.05", "title": "Задържаните служители на ДАИ-Пловдив изнудвали месарски бос за пари и луканки"}
{"url": "https://www.24chasa.bg/novini/article/7692026", "text": "Иранци са се опитали да хакнат акаунтите на хиляди американци, за да повлияят на президентската кампания в страната. Твърдението е на „Майкрософт”, които засекли акцията на хакерите. Компанията от Сиатъл каза, че иранските агенти атакували един определен кандидат за президент, но отказа да го посочи, предаде  . Американски медии твърдят, че става дума за кампанията на Доналд Тръмп, когото иранците не искат на поста за още един мандат. Хакерите се опитали да пробият защитата на един от така наречените „облаци”. Това е сървър, който „Майкрософт” използва за имейлите на голям брой свои клиенти. Те пробвали да добият достъп до 2700 имейла и вероятно са успели в около 200 случая.", "date": "2019.10.05", "title": "Ирански хакери опитали да пробият сървърите на „Майкрософт”"}
{"url": "https://www.24chasa.bg/novini/article/7692036", "text": "Вицепремиерът и министър на отбраната Красимир Каракачанов бе гост на празника на Благоевград - 107 г. от Освобождението на Горна Джумая и Пиринска Македония.. \"5 октомври е дата, която бе изстрадана и платена с кръвта на населението на Пиринска, Вардарска и Егейска Македония. Тази дата и тази победа е била подпечатана и със силата на българската армия -онзи инструмент, без който българската държава нямаше да съществува през последните 1400 години. Затова днес, 107 години по-късно, сме длъжни да уважим тези хора, да дадем своята признателност, но и да не забравяме, че една не малка част от Македония продължава да е под една власт, която отрича характера, съзнанието, историята на собствения си народ. Нещо, което ние като българи не може и няма да позволим. Днес, ние отбелязваме освобождението на Пиринска Македония, но обеден съм, че много хора в Република Северна Македония също празнуват, може би мислейки си, какво би станало преди 107 години ако нещата се бяха развили по друг начин\", каза в словото си военният министър.  Празникът започна с парад на знамена, униформи и въоръжение от освобождението до Втората световна война. Издигнат бе националният флаг и бяха положени цветя пред паметника на Георги Измирлиев-Македончето. В церемонията по издигане на националния трибагреник участва представителна военна част. В парада на униформите, въоръжението и знамената участваха клубове \"Традиция\" от Благоевград, Велинград, Трявна, Троян, Панагюрище, Клисура, Копривщица и др. На 5 октомври 1912 г. части на Седма Рилска дивизия освобождават Горна Джумая, победоносният им поход продължава до пълното освобождение на Пиринска Македония и присъединяването й към майка България. \"5 октомври е свещена дата за нашия край. Това е нашия 3-и март. Докато слушах имената на младите момчета и мъже, загинали за нашата свобода, осъзнах за каква борба става въпрос и колко жестока е била тя. Чувайки техните имена осъзнах величието на саможертвата не тези хора и нашата огромна отговорност към тях\", каза кметът Атанас Камбитов. ", "date": "2019.10.05", "title": "Вицепремиерът Каракачанов гост на празника на Благоевград"}
{"url": "https://www.24chasa.bg/novini/article/7692051", "text": "Медицински сестри и акушерки с дългогодишен опит обсъдиха с председателя на БСП Корнелия Нинова в Шумен проблемите и модела на здравеопазване, както и необходимите промени, съобщиха от пресцентъра на БСП. Обещаните през месец май пари за увеличение на заплатите и тук не са получени. Нинова ги запозна с предложенията на БСП болниците да не са търговски дружества и заплатите на медицинските сестри, независимо къде работят, да се определят с държавна наредба като базова заплата и над нея да се начисляват всички допълнителни плащания. Сестрите от шуменските болници определиха предложенията като разумни и работещи.", "date": "2019.10.05", "title": "Нинова: Държавна наредба да определя базовото възнаграждение на всички медицински сестри"}
{"url": "https://www.24chasa.bg/novini/article/7692057", "text": "Пратениците на САЩ и Северна Корея пристигаха тази сутрин в усамотен конферентен център в околностите на Стокхолм, за да възобновят след месеци прекъсване разговорите за ядрената програма на КНДР, предаде Ройтерс. Това ще бъде първата официална работна среща, след като през юни президентът на САЩ Доналд Тръмп и севернокорейският водач Ким Чен Ун се договориха за подновяване на преговорите, замрели след неуспешната им среща във Виетнам през февруари тази година, предаде БТА. Полицията е закрила достъпа до комплекса на балтийския остров Лидингьо, където ще заседават делегациите. Те са ръководени от специалния пратеник на САЩ за Северна Корея Стивън Бигън и севернокорейския главен ядрен преговарящ Ким Мьон-гил. От шведското външно министерство, което досега не е съобщило нищо за срещата, отказаха коментар. Ройтерс цитира анализатори, според които пред ръководителите на САЩ и Северна Корея има все повече стимули да постигнат сделка, но не е ясно дали ще бъде намерена обща почва след месеците на напрежение и преустановени контакти. В сряда Пхенян обяви, че е извършил успешен тест на нова балистична ракета, ден след като севернокорейската информационна агенция КЦТА обяви, че работни преговори със САЩ ще има на 5 октомври.", "date": "2019.10.05", "title": "Вашингтон и Пхенян обсъждат край Стокхолм севернокорейската ядрена програма"}
{"url": "https://www.24chasa.bg/novini/article/7692238", "text": "Първата космическа разходка на жени отново е на дневен ред, 6 месеца след като проблем със скафандри доведе до отменянето й, съобщи Асошийетед прес, цитирана от БТА.  НАСА оповести, че две жени на борда на Международната космическа станция (МКС) ще излязат заедно в открития космос по-късно този месец. Астронавтките Кристина Кох и Джесика Меир ще направят космическа разходка на 21 октомври, за да свържат нови по-мощни акумулатори със слънчевите панели на станцията. Кох трябваше да излезе в открития космос заедно с друга жена от екипажа през март. Но няколко дни преди планираната космическа разходка НАСА я отмени, тъй като нямаше достатъчно време за осигуряване на втори скафандър със средни размери. Той бе доставен на борда на МКС през юни. /", "date": "2019.10.05", "title": "НАСА планира космическа разходка на жени\nтози месец"}
{"url": "https://www.24chasa.bg/novini/article/7692259", "text": "Екипът на Централният лъч на ДПС бе в Шуменска област. След проведени срещи с жителите на селата Градище, Черенча, Средня, Новосел, Вехтово и Друмево, екипът на Централния лъч присъства на предизборна среща с избиратели в град Шумен. На нея бяха представени кандидатите общински съветници начело с кандидата за кмет на община Шумен Четин Казак. Председателят на ДПС Мустафа Карадайъ каза, че Движението има потенциал да спечели кметските избори в Шумен и да има най-много общински съветници. Той каза още, че в града има академична общност, бизнес, които могат да припознаят идеите на ДПС. “Изборът на кандидат за кмет в лицето на Четин Казак, човек с европейско образование и европейска култура, може да реализира европейско управление, което градът заслужава“, каза на предизборна среща в Шумен Мустафа Карадайъ. Това са били и мотивите на централното ръководство да издигне такъв кандидат, който да привлече не само партийни избиратели. Карадайъ се обърна към жителите на Шумен и каза: „Молбата ми към вас е, вие, жителите на Шумен, да вземем бъдещето на нашите деца и внуци в свои ръце. Да се отнесем малко по-отговорно и към общината и към населените места и към средата, в който живеем, можем да го направим. Шумен векове наред е бил полюс, център и ние така трябва да го направим, че Шумен векове напред да бъде полюс, център.“ Ние трябва да имаме онзи усет и отговорност, че независимо кои са ни позициите, различните времена изискват различни подходи и различни лица измежду нас. Трябва да сме адекватни на времето, обяви лидерът на ДПС. На предизборната среща присъстваха още зам.-председателят на ДПС Ахмед Ахмедов, зам.- председателят на НС д-р Нигяр Джафер, евродепутатът и председател на Младежко ДПС Илхан Кючюк, зам.-председателят на ПГ на ДПС Хамид Хамид, бившият народен представител Христо Бисеров и областният председател на ДПС Шумен и кандидат за кмет на община Нови пазар Айсел Руфат.", "date": "2019.10.05", "title": "Мустафа Карадайъ от Шумен: Да вземем бъдещето на децата и внуците ни в свои ръце!"}
{"url": "https://www.24chasa.bg/novini/article/7692271", "text": "185 хил. лева са откраднати от офис на банка, намиращ се в хипермаркет на столичния бул. Европа, предаде  По първоначална информация парите са взети от сейф по време на почивка на служителите. Полицейската охрана в района е засилена, случаят се разследва.                                                                                                                                                                                                                                                                                                                                ", "date": "2019.10.05", "title": "Ограбиха банка в столицата по време на почивка, взели са 185 хил. лева"}
{"url": "https://www.24chasa.bg/novini/article/7692293", "text": "Полицията в Испания задържа заподозрян за разпространение на видео, съдържащо заплахи от името на терористичната групировка ИДИЛ, съобщават РИА Новости и БГНЕС. Задържаният е 23-годишен испански гражданин от марокански произход. В Испания той е отговарял за Muntasir Media – неофициална платформа, която се занимава с разпространение на материали от името на терористите. Арестуваният е бил автор на всички видеоклипове, съдържащи заплахи от името на ИДИЛ на испански език, които се появиха в интернет в края на 2018 г. По време на обиска в дома му в Парла са били открити голямо количество вещества за изготвянето на взрива ТАТР (ацетонов пероксид), наречен „майката на сатаната”. Иззети са също така инструкции и чертежи за изработване на взривни устройства, часовници, които може да бъдат използвани като таймери, преправени мобилни телефони, бронежилетка, списъци на хора и инфраструктурни обекти.", "date": "2019.10.05", "title": "Задържаха мароканец в Испания заради заплахи от името на ИДИЛ"}
