{"url": "https://www.24chasa.bg/novini/article/7689548", "text": "Сигнализацията и телекомуникациите на жп линията Пловдив - Бургас ще струва 184,999 млн. лв. без ДДС. В четвъртък Националната компания “Железопътна инфраструктура” подписа договор с консорциума, който спечели обществената поръчка. Изпълнител на договора е консорциум “Плобур”, в който са фирмите “Джи Пи Груп”, “Мармет”, “Бомбардие Транспортейшън Итали” и “Бомбардие Транспортейшън Полска”. Срокът за изпълнение е 48 месеца. С изпълнението на проекта ще бъде подновена сигнализацията в 18 гари. Ще се изгражда нова система за диспечерско управление и системи за видеонаблюдение, нова система за влакова защита ETCS, телекомуникационна апаратура в участъка Пловдив - Бургас, който е 293 км, устройства за информация на пътниците и система за влакова комуникация GSM-R. Предвижда се и рехабилитация на помещенията за сигнализация в 15 гари, помещения за телекомуникации в 31 гари, помещения на диспечери и дежурни Шефът на НКЖИ Красимир Папукчийски (вторият от дясно на ляво) подписва договора с представители на фирмите в консорциума.ръководители в 19 гари, както и изграждане на нови технически помещения за сигнализация в 4 гари и за телекомуникации в 7 гари. Проектът се осъществява със съфинансиране от Кохезионния фонд, чрез ОП “Транспорт и транспортна инфраструктура” 2014-2020. ", "date": "2019.10.03", "title": "Строят сигнализацията на жп линията  Пловдив - Бургас за 185 млн. лева"}
{"url": "https://www.24chasa.bg/novini/article/7689377", "text": "Проби, взети от различни места в залива Сан Франциско, САЩ, показват, че основен източник на замърсяването му с микропластмаса са дрехи, автомобилни гуми и стреч фолио, предаде Франс прес. Микропластмасата е с големина под 5 милиметра и често е невидима за невъоръжено око. За микрочастици се говори, когато химичният им състав не е потвърден, предаде БТА. Авторите на настоящото изследване от институтите SFEI и 5 Gyres от три години изследват проби от залива Сан Франциско, взети от различни места. Изследователите са установили, че микропластмасата попада в залива основно чрез дъждовни води. Близо половината от микрочастиците са с каучукова структура, като техен източник най-вероятно са автомобилните гуми. Това означава, че дъждовните води \"помитат\" части от гуми от пътищата към залива, а след това към океана. Специалистите са открили също, че водите от пречиствателните станции съдържат повече микрочастици с текстилен произход като акрил и полиестер, и микрозрънца от хигиенни и разкрасителни продукти. Изследователите са се натъкнали и на изобилие от полиетиленови микрочастици, които вероятно идват от пластмасови продукти за еднократна употреба или стреч фолио.", "date": "2019.10.03", "title": "Дрехи и автомобилни гуми - основен замърсител на залива Сан Франциско"}
{"url": "https://www.24chasa.bg/novini/article/7689390", "text": "Обява на сайта на Министерство на културата предизвика остри обществени реакции. Там е била поместена информация за конкурс за длъжността „директор“ на Културно-информационния център на България в Скопие, но за да я заемат кандидатите трябва да имат документ за владеене на „македонски“ език, пише  От изданието информират, че половин час след публикуването на обявата тя е била изтрита от Интернет страницата на министерството. В изискванията за кандидатите е записано, че те трябва „да владеят писмено и говоримо официалния език на страната домакин“. За да докажат това обаче, кандидатите трябва да имат документ, който може да бъде: - диплом за завършено средно образование в специализирана езикова гимназия в България; - диплом за завършено висше филологическо образование; - диплом за завършено средно и/или висше образование в страната-домакин; - сертификат за степен на владеене на езика на страната-домакин, издаден от оторизирани държавни институции, разположени на територията на страната-домакин или на територията на Република България.\" От това изискване излиза, че в България трябва да има средно или висше учебно заведение, където се изучава „македонски език“. Докато се развива този случай, министърът на културата пък е на обиколка с премиера Борисов в солниците край Провадия. Изданието припомня още, че изразената още през 1993 г. позиция на Института за български език „Проф. Любомир Андрейчин“ (ИБЕ) към Българската академия на науките (БАН) е, че македонската литературна норма е една от трите книжовни норми на българския език (т. нар. македонска писмена норма).", "date": "2019.10.03", "title": "Министерство на културата търси служител с диплома за „македонски“ език"}
{"url": "https://www.24chasa.bg/novini/article/7689391", "text": "Председателят на Управителния съвет на Евро-атлантическия център за сигурност Цветан Цветанов се срещна с посланика на Израел Н.Пр. г-н Йорам Елрон, като го приветства с добре дошъл в страната ни. Цветанов подчерта, че е убеден, че по време на своя мандат посланик Елрон ще продължи да надгражда и разширява традиционно добрите приятелски отношения между България и Израел и двата народа, съобщават от ЕАЦС. Посланик Елрон на свой ред изрази висока оценка за работата на Цветанов като вътрешен министър по разследването на терористичната атака в Сарафово и обявяване на позицията на българското правителство за ролята на Хизбула в атентата, като изрази пълна подкрепа за обявената от Цветанов тогава позиция. Цветанов запозна посланика с дейностите, проектните области и планираните инициативи на ЕАЦС, като двамата се обединиха около мнението, че съществува голям потенциал за сътрудничество между центъра и неправителствени организации в Израел по теми от сектор сигурност като противодействие на тероризма, прането на пари, фалшивите новини и хибридни атаки, борбата с езика на омразата и анти-семитизма и съхраняване на толерантността на българското общество.", "date": "2019.10.03", "title": "Цветан Цветанов се срещна с посланика на Израел Н.Пр. г-н Йорам Елрон"}
{"url": "https://www.24chasa.bg/novini/article/7689369", "text": "Френският президент Еманюел Макрон отиде в полицейската префектура на Париж, където по-рано днес въоръжен с нож служител уби най-малко четирима полицаи, преди да бъде застрелян, предадоха осведомителните агенции. Нападателят неотдавна е приел исляма, съобщи телевизия Бе Еф Ем, предаде Ройтерс. Елисейският дворец каза, че държавният глава иска да направи жест на солидарност и подкрепа за всички служители в полицията. В префектурата отидоха също премиерът Едуар Филип, вътрешният министър Кристоф Кастанер и столичният прокурор. Парижкият кмет Ан Идалго изрази в \"Туитър\" съболезнования към роднините на загиналите, съобщава БТА. Полицейският синдикат съобщи, че нападенията са започнали в канцелария и са продължили на други места в голямата сграда, разположена срещу катедралата \"Нотр дам\". Не е известен мотивът на извършителя, който досега не е имал проблеми с колегите си, каза Лоик Травер от синдиката. Телевизия Бе Еф Ем също цитира източник от полицейския профсъюз, според когото нападателят е бил глухоням и е работел като електронен инженер в разузнавателния департамент на префектурата, но не е бил с полицейски чин. По данни на телевизията убийствата на четиримата - трима мъже и една жена - са били извършени с \"голям керамичен нож\", който бил внесен безпрепятствено в префектурата. Нападателят е имал над 20 години стаж в префектурата. Около сградата е създаден периметър за сигурност, мостът \"Сен Мишел\" е затворен, а на острова Сите, където е полицейското управление, има засилено полицейско присъствие.", "date": "2019.10.03", "title": "Макрон отиде в полицейската префектура, където мъж уби четирима свои колеги (Обновена)"}
{"url": "https://www.24chasa.bg/novini/article/7689399", "text": "Гръмотевична буря се разрази в Кюстендил, предаде Времето е облачно, вали дъжд. На места има краткотрайни прекъсвания на електрозахранването.                                                                                                                                                                                                                                                                                                                                ", "date": "2019.10.03", "title": "Гръмотевична буря се разрази в Кюстендил, на места няма ток"}
{"url": "https://www.24chasa.bg/novini/article/7689407", "text": "Ако САЩ наложат мита на стоки от Европейския съюз, Брюксел ще бъде принуден да направи същото. Това каза говорител на Еврокомисията по повод вчерашното решение на Световната търговска организация да даде зелена светлина на Америка да налага мита върху европейски стоки на стойност 7,5 милиарда годишно заради незаконно отпуснати субсидии на \"Еърбъс\". Решението е пореден етап от стария конфликт между европейския самолетостроител и американския му конкурент \"Боинг\", предава  . Вижте повече подробности от кореспондента ни в Брюксел Десислава Апостолова. Трансатлантическата търговска война е на път отново да се възпламени. По ирония на съдбата точно вчера, когато стана ясно решението на Световната търговска организация, Жан-Клод Юнкер получаваше наградата на Американската търговска камара в Европейския съюз. Жан-Клод Юнкер - председател на Европейската комисия: Търговските войни лесно избухват, ескалират бързо и свършват лошо. Най вече за тези, които са ги започнали. Европа винаги ще защитава свободната и справедлива, основаваща се на равнопоставеност и реципрочност търговия. Ние няма да бъдем наивни и сме готови и решени да правим бизнес. И ако някой налага тарифи за нашия авиационен сектор, ние ще направим абсолютно същото. Абсолютно същото. Говорител на Европейската комисия коментира днес, че Брюксел оставя вратата отворена за преговори, но е и готов да отвърне с контрамерки. Даниел Росарио - говорител на Европейската комисия: ЕС съжалява, ще Америка изглежда е взела решение да наложи допълнителни мита върху експортни стоки от Европа. Подобна стъпка ще удари преди всичко американските потребители и компании. Америка смята да наложи 10-процентни мита върху самолетите на \"Еърбъс\" и 25% върху шотландското и ирландското уиски, вина, сирена, морски продукти, маслини от Франция, Испания, Италия и Германия. Новите тарифи ще влязат в сила от 18 октомври.", "date": "2019.10.03", "title": "Брюксел е готов да отвърне на американските мита"}
{"url": "https://www.24chasa.bg/novini/article/7689417", "text": "Израелската демокрация е в състояние на криза и има нужда от правителство възможно най-скоро. Това заяви президентът на Израел Реувен Ривлин на встъпителната среща на парламента в страната, пише вестник The Jerusalem Post. Ривлин и говорителят на кнесета Юли Еделщайн обърнаха внимание на дългия период на политическа несигурност, по време на който предишният парламент беше разпуснат за период от малко по-малко от два месеца. И двамата заявиха, че решението на проблема е единно правителство, предаде  . „Изправени сме пред време на криза, извънредна ситуация за сигурността на Израел, за обществото на Израел и за нашата демокрация“, заяви Ривлин. „Формирането на правителство е не само желанието на народа. Повече от всякога във времена като тези, това е икономическа и (криза) на сигурността, които не сме виждали от много години“, добави той. Президентът заяви, че широка управляваща коалиция ще даде възможност на израелците да „оставят неразбирателствата между нас на една страна и да работят по намирането на общи сфери на разбирателство, за да ни се даде възможност да дишаме, да се възстановим“. Ривлин посочи няколко неща, на които правителството трябва да обърне внимание, включително борбата срещу заплахата от страна на Иран и борбата срещу повишаващата се престъпност в арабските общности. Еделщайн обърна внимание на спора между действащия премиер Бенямин Нетаняху и лидера на опозицията Бени Ганц в речта си. „Моят офис е на няколко метра оттук. Седнете и поговорете. Обърнете всеки камък, докато не намерите решение. Можем да запълним празнините. (…) Със сигурност можем да постигнем единство“, заяви той. Той добави, че израелците няма да простят на депутатите ако трябва да бъдат проведени трети избори през тази година. „Нека не се заблуждаваме, че можем да се обвиняваме един друг. Всички носим отговорност“, предупреди Еделщайн. По-рано Нетаняху направи предложение на лидера на „Наш дом Израел“ Авигдор Либерман да се присъедини към водено от действащия все още премиер правителство по време на среща между двамата в Ерусалим. Нетаняху заяви пред Либерман, че той трябва да се присъедини възможно най-скоро към него за да формират единно правителство при първа възможност. Говорител на премиера обаче заяви, че разговорите не са довели до пробив в преговорите. Либерман заяви в свое изявление по-късно, че е призовал Нетаняху да организира среща между неговата партия „Ликуд“, опозицията „Синьо и Бяло“ на Ганц, както и партия „Наш дом Израел“, за да бъдат обсъдени приоритетите и политиките на следващото правителство и едва тогава да се реши кой ще го води. Ако не е постигнат прогрес по коалиционните преговори, Нетаняху ще трябва да върне мандата си за формиране на правителство на президента Ривлин.", "date": "2019.10.03", "title": "Президентът на Израел: Страната е в криза и спешно се нуждае от правителство"}
{"url": "https://www.24chasa.bg/novini/article/7689420", "text": "От НИМХ-МОН за 4.10.2019 г. е обявен жълт код за валежи от дъжд, след обяд на места с гръмотевици. Количества до 20-30 л/кв.м, на места до 40 л/кв.м. за областите: София, София-област, Благоевград, Пловдив, Пазарджик, Перник, Кюстендил, Разград, Силистра, Стара Загора, Габрово, Ловеч, Плевен, Велико Търново, Русе, Смолян и Търговище, съобщиха от пресцентъра на МВР. В други осем области Добрич, Варна, Шумен, Бургас, Сливен, Хасково, Ямбол и Кърджали е обявен оранжев код за интензивни валежи от дъжд! Сумарни количества валеж до 40-50 л/кв.м, на отделни места и повече. От ГД „Пожарна безопасност и защита на населението“ са изпратени писма до областните управители на посочените области и директорите на дирекциите към ГДПБЗН с информация за предстоящите сериозни метеорологични промени и очаквани валежи и указания за информиране на изпълнителната и местната власт. На териториалните структури на ГДПБЗН е разпоредено стриктно следене на обстановката и повишаване при необходимост на готовността при възникване на извънредни ситуации или за въвеждане на плановете за действия при наводнение. Според прогнозата на НИМХ-МОН за следващото денонощие през страната ще премине добре изразен студен атмосферен фронт. От запад на изток ще има интензивни краткотрайни валежи от дъжд. През предстоящата нощ по-значителни ще са количествата в планинските райони и по високите полета на Западна България, а през деня – в централните райони. На места в Югоизточна България валежите ще са придружени с гръмотевични бури, има условия за градушки. След обяд от северозапад валежите ще започнат да спират и облачността да се разкъсва. В Дунавската равнина ще духа умерен, временно силен вятър, който постепенно ще отслабва. В Източна България вятърът ще се ориентира от север-североизток и ще е умерен. Ще продължи да нахлува студен въздух. Минималните температури в по-голямата част от страната ще са между 7° и 12°, в източните райони: 10°-15° . Максималните температури също ще са в широк интервал: от 11°-16° в Западна България до 23°-25° в югоизточните райони. През нощта срещу събота, с изключение на северозападните райони, валежите ще продължат, по-интензивни ще са в Източна България.", "date": "2019.10.03", "title": "МВР с превантивни действия заради очакваните валежи в страната"}
{"url": "https://www.24chasa.bg/novini/article/7689414", "text": "Генералният директор на БНТ Емил Кошлуков наруши Споразумението за отразяване на предизборната кампания, което лично той е подписал с ПП АТАКА, като забрани участие на лидера на АТАКА и кандидат-кмет за София Волен Сидеров в предаването \"Панорама\" на 4.10.2019 г. Споразумението беше подписано на 19.09.2019 г. Съгласно него от партия АТАКА са посочили като участник в предаването именно Волен Сидеров. Заради цензурата, наложена от обществената телевизия върху Сидеров, и неправомерното решение на Кошлуков да не допусне Сидеров в предаването \"Панорама\" от ПП АТАКА организират протест утре (4.10) пред сградата на БНТ на ул. \"Сан Стефано\" в 17 часа.", "date": "2019.10.03", "title": "Атака: БНТ цензурира Сидеров. Излизаме на протест"}
{"url": "https://www.24chasa.bg/novini/article/7689419", "text": "Президентът на САЩ Доналд Тръмп заяви, че неговата страна остава посветена на продължаването на ядрените преговори със Северна Корея, въпреки новите ракетни изпитания, проведени от Пхенян, предава AFP. „Искаме да разговаряме и ще разговаряме с тях“, заяви Тръмп пред репортери, съобщава  . Северна Корея по-рано обяви, че успешно е направила тестово изстрелване на „нов тип“ балистична ракета, изстрелвана от подводница, което се случи само дни след планираното продължаване на преговорите между Пхенян и Вашингтон в Швеция.", "date": "2019.10.03", "title": "Тръмп ще разговаря със Северна Корея, въпреки новите ракетни изпитания"}
{"url": "https://www.24chasa.bg/novini/article/7689442", "text": "Военнослужещи от 68-ма бригада „Специални сили“ завършиха успешно участието си в международното учение „Neptune Strаike 2019“, съобщиха от пресцентъра на министерството на отбраната. То се проведе в района на Констанца - Мангалия - Тузла - Капу Мидия, Румъния от 16 до 27 септември 2019 г. Участваха формирования от Силите за специални операции на България, Румъния, Гърция, Сърбия. От българска страна това бяха 15 военнослужещи от 1-ви батальон Специални бойни действия на бригада Специални сили. Старши на групата беше майор Борис Василев. По време на учението бяха сформирани многонационални групи за специални операции с цел уеднаквяване на стандартни оперативни процедури, което допринася за повишаване съвместимостта. Проведени бяха тренировки по стрелба с различни видове оръжие, десантиране от вертолет над суша и морска среда, провеждане на парашутни скокове от самолет С-27J „Spartan” и вертолет IAR 330 „Puma“ на суша и вода, стоварване на бойни плувци от вертолет в морска среда, тренировки на бойни действия в затворени/малки пространства, действия като щурмова група при провеждане на бординг операции, медицинска подготовка и евакуация с автомобил и вертолет. По време на проведения ден за високопоставени гости на полигона в град Мангалия присъстващите дадоха много добра оценка на участващите военнослужещи от формированията на Силите за специални операции на България, Румъния, Гърция и Сърбия. От българска страна учението „Neptune Strаike 2019” наблюдаваха командирът на Силите за Специални операции бригаден генерал Явор Матеев и заместник-командирът полковник Иван Райков. Демонстрирана беше високата степен на интеграция между Специалните сили на участващите Балкански държави при изпълнение на операция по залавяне и неутрализиране на терористичен лидери. Предложено бе да продължи военното сътрудничество със Силите за специални операции на съседните страни и провеждане на учения с цел споделяне на ресурс и способности, обмен на новости във военната практика.", "date": "2019.10.03", "title": "Наши спецчасти правят десант от хеликоптер на учение в Румъния"}
{"url": "https://www.24chasa.bg/novini/article/7689438", "text": "Овъглени по време на изригването на Везувий, древноримски папируси са съхранили тайните си почти 2000 години. Учени се опитват да дешифрират тези \"крехки като крилата на пеперуда\" документи с помощта на ускорител на частици, предаде Франс прес, цитирана от БТА. Съхранявани доскоро в Института на Франция в Париж, въпросните древни папируси бяха изпратени в Централна Англия, за да бъдат виртуално развити. \"Човек си мисли, че папирусът може просто да бъде развит и прочетен - заяви експертът от университета на Кентъки проф. Брент Сийлс, който от около 20 години работи над създаването на неинвазивни технологии за дешифриране. - Тези папируси обаче не може да бъдат развити, защото овъгляването ги е направило много крехки.\" Използваният уред е синхотрон - пръстен с обиколка 500 метра, в който електрони се движат с огромна скорост и излъчват нещо като проникващи през материята мощни рентгенови лъчи. Устройството \"Даймънд лайт сорс\" произвежда светлина, която е 10 милиарда пъти по-ярка от слънчевата. То функционира като гигантски микроскоп, чиито данни впоследствие са дешифрирани с помощта на изкуствен интелект. Папирусите са открити през 1752-1754 г. по време на разкопки в Херкулан, близо до Неапол. За разлика от Помпей, който бил залят с лава от Везувий през 79 г., Херкулан се оказал под облак горещ газ вследствие на вулканичното изригване. Градът бил покрит със слой пепел, под който сградите останали невредими. В една от тях - Вилата на папирусите, се помещавала библиотека, която включвала над 1800 папируса. Те обаче са овъглени и е невъзможно да бъдат развити. През 1986 г. са изпратени в Неапол, където химичен метод за развиване позволил един от тях да бъде разделен на стотици малки фрагменти. \"Сега в синхотрона в Англия лъчи се изпращат върху фрагментите и би трябвало да дадат възможност да се създаде триизмерно изображение с висока резолюция, без да се развият или унищожат папирусите\", поясни ученият.", "date": "2019.10.03", "title": "Ускорител на частици ще разкрие тайните на  папируси на 2000 години"}
{"url": "https://www.24chasa.bg/novini/article/7689425", "text": "\"Една българска майка\". Може ли Вероника Имова от ВСС да бъде безпристрастна по случая \"Полфрийман\"? Под това заглавие сайтът \"Свободна Европа\" убеждава, че не може, защото живее на семейни начала с адвокат на близките на убития Монов. В своя позиция Имова отвърна, че е недостойно да се месят в личния й живот, партньорът й отдавна не е адвокат и е бил защитник на Монови преди 11 години на първа инстанция. \"He мoжeм дa cи пoзвoлим зaвиcим и пpиcтpacтeн cъcтaв дa глeдa eднo тaкoвa дeлo, кoeтo ce oтнacя към eдин oт нaй-cepиoзнитe eлeмeнти – нaкaзaниeтo\". Това казва членът на съдийската колегия на Висшия съдебен съвет Вероника Имова. В своето изказване по случая \"Полфрийман\" тя говори за \"пролята българска кръв\" и пита колегите си \"Кого защитаваме ние?\". В случая обаче въпросът е кой обвинява в пристрастност съдиите, постановили определението за предсрочно освобождаване на Джок Полфрийман? Вероника Имова е партньорката в живота на адвокат Пеню Грозев. Той пък е представлявал семейство Монови като частни обвинители и граждански ищци по делото срещу австралиеца. Грозев и Имова са били съпрузи. След развода им те отново заживяват заедно. Обстоятелствата около съжителството им са обществено достояние. От декларацията на Имова, публикувана на интернет страницата на Народното събрание, става ясно, че тя живее във \"фактическо съжителство\" с адвокат Грозев.\" Това пише \"Свободна Европа\". Според авторката Полина Паунова Вероника Имова е трябвало да си направи отвод при двете гласувания на позиции на съдийската колегия от ВСС, защото е заинтересована. \"Заинтересована е и Вероника Имова, защото партньорът й е бил страна по делото \"Полфрийман\". \"Поради това е трябвало да си направи отвод, като съобщи на членовете на съвета тези обстоятелства\", коментирали съдии пред Свободна Европа. \"Личният живот на всеки гражданин, дори и на член на Висшия съдебен съвет, е неприкосновен. Нападките срещу мен, открехващи вратата на личния ми живот, са проява на лош вкус и безсилие. Така отговори Вероника Имова. Позицията й бе публикувана на сайта на Висшия съдебен съвет. Според Имова \"всеки има право на мнение, позиция, становища, но няма право да прекрачва границата на толерантността, която е нарушена в тези подвеждащи публикации\".", "date": "2019.10.03", "title": "Разделението за Полфрийман стигна до интрига с бивши съпрузи"}
{"url": "https://www.24chasa.bg/novini/article/7689459", "text": "Президента на САЩ Доналд Тръмп заяви, че „със сигурност“ ще си помисли дали да не помоли китайският лидер Си Дзинпин да разследва политическият опонент на Тръмп Джо Байдън, предава AFP. Тръмп заяви пред репортери, че Украйна би трябвало да разследва бъдещият кандидат за президент от Демократическата партия и Китай трябва да последват примера им. „Опеределено, това е нещо, за което можем да започнем да мислим“, заяви Тръмп по адрес на възможното включване на Пекин в случая, предава  . Тръмп предизвика яростна реакция в Конгреса, като беше задействана и процедура по импийчмънт, след като се появи информация, че той е поискал от президента на Украйна Владимир Зеленски да разследва Байдън.", "date": "2019.10.03", "title": "Тръмп обмисля да помоли китайския си колега Си Дзинпин да разследва Джо Байдън"}
{"url": "https://www.24chasa.bg/novini/article/7689463", "text": "Вишеградската група на среща на върха в Прага, на която присъства и президентът на Сърбия Александър Вучич, единодушно подкрепи Сърбия на пътя й към ЕС, съобщава сръбската национална телевизия РТС, цитирана от БТА. На обща пресконференция подкрепа към Сърбия изразиха президентите на Полша, Чехия, Словакия и Унгария. На срещата присъства и президентът на Словения Борут Пахор. Президентът на Чехия, страната домакин, изтъкна, че всички членки на този съюз подкрепят присъединяването на Сърбия към Европейския съюз. \"Радвам се, че мога да ви информирам, че всички президенти единодушно подкрепят присъединяването на Сърбия към ЕС. Те са готови да окажат максимална подкрепа за това членство\", каза Милош Земан. Както той посочи, тема на срещата са били квотите за мигранти, интернет и възобновяемите източници на енергия.", "date": "2019.10.03", "title": "Вишеградската група подкрепи Сърбия за ЕС"}
{"url": "https://www.24chasa.bg/novini/article/7689344", "text": "Работната група на Европейския парламент по въпроса с оттеглянето на Великобритания от ЕС разпространи днес становище, според което евродепутатите не биха подкрепили новите предложения на Лондон в сегашния им вид. Според групата тези предложения \"в последната минута\" не дават необходимата сигурност за ирландската граница, предаде БТА. В становището се посочва, че ЕП запазва стремежа си раздялата с Великобритания да стане на основата на правила. Според работната група предложенията на Лондон не отговорят ни най-малко на постигнатите в досегашното споразумение договорености за ирландската граница. ЕП изразява готовност за обсъждане на всякакви нови приложими предложения. В съобщението се отбелязва, че всяка договореност между ЕС и Лондон, за да влезе в сила, трябва да бъде одобрена от мнозинството евродепутати. По-рано днес Европейската комисия потвърди, че е получила писмено нови предложения от британското правителство, но очаква уточнения, за да ги оцени.", "date": "2019.10.03", "title": "Европарламентът не би подкрепил новите предложения на Лондон в сегашния им вид"}
{"url": "https://www.24chasa.bg/novini/article/7689357", "text": "Окръжният съд – Монтана одобри споразумение, постигнато между прокурор от Окръжна прокуратура и подсъдимия П. Р. И., за наказание от една година и четири месеца „Лишаване от свобода“ условно за извършен опит за грабеж на 55 000 лева. На 16 ноември 2018 г. вечерта на паркинга пред голям магазин в Монтана подсъдимият П. Р. И. заедно със съучастника си М. П. М. нападнали собственика на фирма „К“, К. Н. И. и се опитали да отнемат от него торба с 55 000 лева - оборота на дружеството. Въпреки че бил ударен по главата, бизнесменът оказал съпротива и нападателите избягали, но по-късно били разкрити. Пред съда подсъдимият заяви, че се признава за виновен и се съгласи да получи наказание от една година и четири месеца затвор, отложени с три години изпитателен срок. Той трябва да плати и 293, 97 лева – половината от разноските по делото. Преди дни ОС – Монтана одобри споразумение и между другия подсъдим за грабежа М.П. М. и Окръжна прокуратура за наказание от една година и шест месеца затвор, които да бъдат изтърпени при първоначален строг режим. След подписването на споразумението днес П. Р. И. бе задържан, тъй като има влязло в сила решение на Окръжен съд - Монтана от 13 август 2019 г. за предаването му на австрийските власти по издадена на 4 юли т. г. Европейска заповед за арест от прокуратурата в град Залцбург. Според решението на съда предаването бе отложено до приключване на наказателното дело за опита за грабеж. В Австрия жителят на Монтана е обвиняем по наказателно разследване за участие в организирана престъпна група за измами и пране на пари. Прокуратурата ще задейства процедурата по фактическото предаване на П. Р. И. на австрийските власти.", "date": "2019.10.03", "title": "Задържаха осъден за грабеж в Монтана по Европейска заповед за арест"}
{"url": "https://www.24chasa.bg/novini/article/7689360", "text": "Битката за Младост отдавна се вихри и не един мошеник се опитва да прилапа най-проспериращия квартал на София. Бърз поглед към кандидатите веднага разкрива мотивите им – квартал с активно строителство и много шансове за пари под масата. Само за година и половина арх. Румен Русев показа как се прави ред от хаоса и как работят правилата, наложени с твърда ръка. Арх. Румен Русев бе единственият, който не развя бялото знаме, когато всички абдикираха от Фандъкова заради вихрещите се скандали около Иванчева. След ареста на фризьорката никой не беше готов да оправя оставения батак в общината. Арх. Русев единствен се зае със задачата, внесе ред, дисциплина, правила. Така за година и половина община Младост започна отново да работи. Куците магарета изобилстват - едни врели и кипели в общината, но станали известни с някои съмнителни заменки и разбира се, подкрепени от БСП – гаранция за ялово управление. Други, издигнати от Иванчева и с много съмнителни професионални качества. Трети раздават малини на пазара, докато метадоновият център тихомълком се мести до детските градини и училищата в Младост. За това и други престъпни действия трябват не малини, а твърда ръка – тази на АТАКА и арх. Румен Русев. Той единствен показа как се създава и поддържа работеща общинска администрация. Работата му в частния сектор го прави оперативен и съзнаващ важността на кратките срокове и го различава от обичайните чиновници. В същото време арх. Русев спечели доверието на Столична община. СОС го избра за временно изпълняващ длъжността кмет на Младост, вместо посочения от Иванчева – Кърджилов. В момента битката е предизвестена, защото Русев няма достоен опонент.", "date": "2019.10.03", "title": "В \"Младост\": Един кон срещу дузина куци магарета"}
{"url": "https://www.24chasa.bg/novini/article/7689348", "text": "Най-новите предложения на британското правителство за Брекзит дават възможност за приемлива сделка, каза депутатът Стив Бейкър, който оглавява група от евроскептични парламентаристи в Консервативната партия на министър-председателя Борис Джонсън, предаде Ройтерс. \"Сега съзираме възможността за приемлива сделка\", заяви Бейкър в парламента, присъединявайки се към още няколко подкрепящи Брекзит депутати, благосклонни към предложенията на Джонсън. Съпротивата на оглавяваната от Бейкър Група за европейски изследвания помогна споразумението, договорено от бившата министър-председателка Тереза Мей, да бъде отхвърлено три пъти по-рано тази година. Джонсън каза, че има импулс зад предложенията, но \"няма да претендира, че това е постигната сделка\".", "date": "2019.10.03", "title": "Евроскептик: Британските предложенията за Брекзит са приемлива сделка"}
{"url": "https://www.24chasa.bg/novini/article/7689366", "text": "Съдия Александър Корнезов бе избран за председател на състав в Общия съд на Европейския съюз (ЕС), съобщиха от съда, цитирани от  . Той ще бъде председател на състав до 31 август 2022 г.  Александър Корнезов, син на юриста и дългогодишен парламентарист Любен Корнезов, е роден през 1978 г. Завършва право в Софийския университет „Св. Климент Охридски“ през 2002 г. и магистратура по европейско право в Колежа на Европа (Брюж). Корнезов е бил адвокат в Брюкселската адвокатска колегия в периода 2004-2006 г. Бил е преподавател по процесуално право на Европейския съюз в Университета за национално и световно стопанство и в Софийския университет „Св. Климент Охридски“. От 2014 г. е доцент по право на Европейския съюз и по международно частно право в Българската академия на науките. От 2007 г. до 2016 г. е бил съдебен помощник в Съда на Европейския съюз. От 13 април до 31 август 2016 г. е съдия в Съда на публичната служба, а от 19 септември 2016 г. е съдия в Общия съд на ЕС.", "date": "2019.10.03", "title": "Избраха Александър Корнезов за шеф на състав в Общия съд на ЕС"}
{"url": "https://www.24chasa.bg/novini/article/7689406", "text": "Европейската комисия да разследва щателно правилата и условията, при които е било сключено споразумението между „Фолксваген“ и Турция, призова лидерът на ЕНП в Европейския парламент Манфред Вебер. Той е пратил писмо до председателя на ЕК Жан-Клод Юнкер и до Маргрете Вестагер, комисар по въпросите на конкуренцията, която от 1 ноември става зам.-председател на новата ЕК. В него Вебер настоява за равнопоставеност е преодоляване на нелоялната конкуренция. Поводът е държавната помощ, с която президентът на Турция Ердоган привлече автомобилния концерн, обещавайки му държавна помощ и по-благоприятен данъчен режим.                                                                                                                                                                                                                                                                                                                       ", "date": "2019.10.03", "title": "Вебер писа до ЕК, удари рамо на България за завода на „Фолксваген“"}
{"url": "https://www.24chasa.bg/novini/article/7689538", "text": "Европейският парламент заяви, че ще наложи вето на плана на премиера на Великобритания Борис Джонсън за Брекзит, като отбеляза, че той не е „дори донякъде“ близо до приемливо решение на проблема с ирландската граница, пише вестник The Independent, цитиран от  . По-рано правителството в Дълбин заяви, че няма как да подкрепи плана в сегашната му форма и окуражи Великобритания да отправи предложения, които да са способни да заместят клаузата за ирландската граница. От своя страна Европейската комисия заяви, че е отговорност на Великобритания да поправи някои от „проблематичните точки“ на плана. Координаторът на ЕС за Брекзит Гай Верхофщад заяви, че плановете на Джонсън са основно „нов пакет от лоши идеи, които са били прокарвани в миналото“. Група от европейски депутати, част от комисията на ЕС, чиято задача е задават политиката на Европарламента в преговорите, като могат да наложат и вето, предупредиха, че имат „сериозни притеснения за предложението на Обединеното кралство“. „Гарантирането на мира и стабилността на остров Ирландия, защитата на гражданите и правната рамка на ЕС трябва да бъдат главен фокус във всяка сделка. Великобританските предложения не съвпадат дори донякъде с това, което се разбрахме, че може да е достатъчно (добър) компромис на клаузата за ирландската граница“, заявиха от Европейската комисия. „Нашата група не намира в никое от тези предложения на британското правителство, в сегашната им форма, база за споразумение, с което Европейският парламент може да се съгласи. Предложенията не обръщат внимание на реалните проблеми, които трябва да бъдат решени, а именно обща икономика на острова, спазване на Белфасткото споразумение и целостта на единния пазар“, се казва още в изявлението. Европейският парламент има три основни проблема с плана на Джонсън. Според него плановете за митнически проверки представляват „сериозен риск за мирните процеси“ в Ирландия. Освен това предложенията на премиера са незавършени и „не предлагат необходимата сигурност“. И накрая ветото, което местният парламент в Северна Ирландия ще може да налага над всяко решение „прави договора несигурен“. „Въпросът е това сериозен компромис ли е? И имаме сериозни съмнения за това, особено след като изтече информация за документа от правителството, насочен към консервативните депутати, (казващ им да) обвиняват ЕС директно“, заяви Верхофщад. „Ако има консерваторски документ, който казва, че трябва да се обвинява ЕС, тогава е очевидно, че това е причината. Предпазната клауза е фактически гаранция, вид застраховка, която се надяваш никога да не ползваш. (…) А предложеното е обратното. Това е временно решение, не за дълъг период. То зависи от съгласието на местния парламент в Северна Ирландия, който за три години не е заседавал.“, добави той. По-рано премиерът на Ирландия Саймън Ковъни повтори съмненията на ЕС за митническите проверки и ветото на местния парламент в Северна Ирландия. „Не можем да подкрепим предложение, което предлага, че една партия или малцинство в Северна Ирландия може да взема решение за мнозинството от гледна точка на това как тези предложения ще бъдат прилагани в бъдеще“, заяви той пред ирландски медии. „Това не е в такт с Белфасткото споразумение. Не е нещо, което можем да подкрепим като част от финална сделка“, добави той. Премиерът каза и, че има „юридически и технически“ проблеми с плана, като заяви, че въпреки, че документа казва, че ще се избегнат митническите проверки, все пак се повдига въпроса за въвеждането им в близкото бъдеще. Той все пак изрази надежда, че планът ще бъде развит в нещо, което ще е подходящо и ще е стартова точка за преговори.", "date": "2019.10.03", "title": "\"Индипендънт\": Европарламентът плаши с вето плана на Борис Джонсън за Брекзит"}
{"url": "https://www.24chasa.bg/novini/article/7689525", "text": "Председателите на Европейския парламент, Европейския съвет и Европейската комисия призоваха днес ЕС да изпълнява обещанията си и да даде начало на преговорите за присъединяването на Северна Македония и Албания, предава БТА. Те отбелязват, че Съветът на ЕС е решил този месец да обсъди въпроса отново. Давид Сасоли, Доналд Туск, Жан-Клод Юнкер и неговата наследница начело на ЕК Урсула фон дер Лайен допълват, че началото на преговорите не означава приемане в ЕС, както и че преговорният успех не е сигурен. По техните думи ЕС е пред стратегически избор и изпитание на собствените си възможности да спазва дадената дума и да гледа към бъдещето. Северна Македония и Албания направиха това, което ЕС поиска от тях; сега остава трудната работа по пътя на реформите. Присъединяването не настъпва за една нощ, но вярваме, че е дошло време за начало на преговорите, се допълва в съвместното писмо.", "date": "2019.10.03", "title": "Ръководителите на ЕП и ЕК за Македония и Албания: ЕС трябва да започне преговори"}
{"url": "https://www.24chasa.bg/novini/article/7689556", "text": "Поколения българи изграждат доброто име и авторитет на националната ни общност в Австрия и прави чест на всеки от вас, посветил живота и кариерата си за поддържане на духовната връзка с родината и за популяризирането на българската култура и традиции в австрийското общество. Това заяви президентът Румен Радев, който заедно със съпругата си Десислава Радева, се срещна днес в българското посолство с наши сънародници, които живеят, работят и учат във Виена. С тази среща започна и официалното посещение на българския държавен глава в Република Австрия по покана на австрийския федерален президент Александър Ван дер Белен, съобщиха от прессекретариата на държавния ни глава. Президентът Радев изрази признателност към представителите на българската общност в Австрия, че не забравят корените си и за съхраненото национално самосъзнание и чувство за общност. Около 30 000 наши сънародници живеят в Австрия, сред които дейци на културата, изкуството, науката, наследници на българите-градинари и на „старата“ емигрантска общност, както и много студенти. Българската общност има 19 изградени организации и дружества с културен, образователен и религиозен характер и държавният глава открои успеха на сънародниците ни, които със своята сплотеност и инициативност създават благоприятни условия за изучаването и съхраняването на българския език. Държавният глава запозна сънародниците ни във Виена с идеята си за въвеждане на индивидуална конституционна жалба в България, което по думите му ще допринесе за необратимостта на демократичните процеси у нас. „Австрия е родината на конституционния съд и мисля, че реализирането на тази идея е важно за създаването на по-организирано и силно гражданско общество и в България“, подчерта още Румен Радев. Държавният глава призова българската общност в Австрия да продължи да бъде със своите енергия и идеи неразделна част от обществения живот в България. По думите на президента голяма част от сънародниците ни вече трайно са се установили и живеят извън България и българите с двойно гражданство в Европейския съюз трябва да имат право да се кандидатират за народни представители и за президент, с каквото в момента не разполагат. Румен Радев добави, че българските институции трябва да се стремят да стимулират и приобщават българите зад граница към обществените процеси у нас. Държавният глава отличи с почетния знак на президента на България Карл Блеха – председател на Австрийско-българското дружество. Президентът подчерта, че Карл Блеха е голям приятел на страната ни и през последните 45 години има изключителен принос за популяризирането на културата, изкуството и успехите на България в Република Австрия, както и за развитието на двустранните отношения.", "date": "2019.10.03", "title": "Радев: Поколения изграждат авторитета на националната ни общност в Австрия"}
{"url": "https://www.24chasa.bg/novini/article/7689557", "text": "Временно се ограничава движението по третокласния път Стояново - Баните поради намалена видимост, вследствие на горски пожар.  Водачите на превозни средства изчакват на място, са посочили от АПИ.                                                                                                                                                                                                                                                                                                                                ", "date": "2019.10.03", "title": "Пожар ограничава движението по пътя Стояново - Баните"}
{"url": "https://www.24chasa.bg/novini/article/7689546", "text": "“Булгартрансгаз” подписа в четвъртък договор за строителството на двете компресорни станции на северното трасе на газопровода “Балкански поток” с консорциума “Ферощал Балкангаз”. На церемонията присъства и министърът на енергетиката Теменужка Петкова. Сдружението, в което са германската “Ферощал Индустрианлаген”, “Главболгарстрой” и “Главболгарстрой Интернешънал”, спечели обществената поръчка за инвестиционно проектиране, доставка на материали и оборудване, изграждане и въвеждане в експлоатация на компресорни станции “Расово” и “Нова Провадия”. Общата стойност на договора е над 350,83 млн. лв. без ДДС. Според договора “Булгартрансгаз” ще плати 40% авансово, а пълното плащане ще бъде през двете години след въвеждане в експлоатация на “Расово” и “Нова Провадия”, съобщи шефът на газовата компания Владимир Малинов. “Участието на международни компании гарантира реализацията на проекта за разширение на газопреносната инфраструктура да се реализира в заложените срокове”, заяви той. “С днешното подписване се доближаваме до изпълнението на актуализираната енергийна стратегия”, коментира министър Петкова. По думите ѝ правителството стои твърдо зад проектите за изграждане на необходимата инфраструктура и газова борса, които ще осигурят диверсификация на източниците и маршрутите за доставка на природен газ в региона. Подизпълнители ще бъдат “Солар Търбайнс Юръп” - Белгия, “Турбо Машина България” и “Химкомплект Инженеринг”. Компресорна станция “Нова Провадия” ще бъде в района на варненското село Ветрино, оборудването ѝ е с четири газотурбокомпресорни агрегата, с мощност от по 10 мегавата всеки. Компресорна станция “Расово” е в землището на с. Расово, община Медковец, област Монтана. Ще има три газотурбокомпресорни агрегата, с мощност от по 12 мегавата всеки. Предвидените компресорни агрегати и за двете станции са най-ново поколение, производство на американската компания Solar Turbines. Преди месец “Булгартрансгаз” подписа с консорциума “Аркад” договор за изграждането на самия газопровод от българо-турската до българо-сръбската граница. ", "date": "2019.10.03", "title": "Правят две компресорни станции на “Балкански поток” (Обзор)"}
{"url": "https://www.24chasa.bg/novini/article/7689553", "text": "От 3 октомври Комисията за енергийно и водно регулиране започва проверки на трите електроразпределителни дружества за предстоящия зимен сезон, съобщиха от регулатора. Това става със заповед на председателя на КЕВР Иван Иванов. Експертите на комисията ще инспектират “ЧЕЗ Разпределение България”, “Електроразпределение Юг” на ЕВН и “Електроразпределение Север” на “Енерго Про”. Инспекциите включват проверка на място на състоянието на съоръженията в районите, откъдето периодично постъпват сигнали и жалби за влошено качество на електрическата енергия. От дружествата е изискано до 25 октомври да предоставят в регулатора пълна информация за постъпилите при тях жалби за качеството на доставяната електроенергия за периода 1 януари 2018 г. - 30 септември 2019 г. Данните трябва да включват анализ на предприетите от дружествата мерки по тези жалби, както и постигнатите резултати. Експертите на КЕВР ще проверяват и до каква степен дружествата лицензианти са изпълнили дадените им от регулатора задължителни указания по жалбите, свързани с качеството на електрическата енергия.", "date": "2019.10.03", "title": "КЕВР започва проверки  на енергото за зимата (Обзор)"}
{"url": "https://www.24chasa.bg/novini/article/7689334", "text": "Крадци нахлуват в домовете ни като използват собствените ни ключове, оставени на вратата, и то от вътрешната страна, съобщи  . Преди дни няколко апартамента от един вход в столичен квартал са обрани по този начин само за една нощ. За новата схема потвърждават и от полицията. Крадците стават все по-изобретателни, а техниките, с които проникват в дома ни - все по-безшумни и деликатни. Според професионалните ключари, вместо да затрудним крадците, с ключа в ключалката ги улесняваме. Схемата работи само при т.нар. \"касови брави\", а проникването става за секунди. Експертите твърдят, че дори ключът да не е в ключалката, пробиването на този тип брави е детска игра за обирджиите. На пазара те могат да се намерят за 200-300 лв., а патроните от 500 лв. Обирите на апартаменти през летните месеци, когато повечето хора са извън домовете си, зачестяват. Предупреждения от жертви на крадците заливат социалните мрежи. Според криминалисти в повечето случаи престъпниците действат в група от по двама-трима души. Повечето обири в апартамен", "date": "2019.10.03", "title": "Крадци влизат в домове чрез ключове, оставени от вътрешната страна на вратата"}