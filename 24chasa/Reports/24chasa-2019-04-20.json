{"url": "https://www.24chasa.bg/novini/article/7412841", "text": "12 души във видимо нетрезво състояние не бяха допуснати на стадиона В резултат на предприетата от ръководството на СДВР организация, не са регистрирани напрежение и по-сериозни инциденти по време на днешната футболна среща от първенството на първа професионална лига между отборите на ПФК ”ЦСКА” и ПФК „Левски” на Националния стадион „Васил Левски”. Не бяха допуснати нарушения на обществения ред и в столицата. Столичната полиция предприе всички необходими мерки за обезпечаване на реда и сигурността на гражданите. Посетителите на спортното събитие бяха проверявани на изградените в района на стадиона контролно-пропускателни пунктове. Преди, по време и след приключване на футболната среща са задържани 13 души, от които един без документи за самоличност, останалите за извършени различни нарушения по Закона за опазване на обществения ред при провеждането на спортни мероприятия. Общо 12 души във видимо нетрезво състояние са били върнати от входовете на стадиона.", "date": "2019.04.20", "title": "13 футболни фенове са задържани преди, по време и след дербито в София"}
{"url": "https://www.24chasa.bg/novini/article/7412823", "text": "Централната избирателна комисия обяви, че възлага на \"Информационно обслужване\" АД преброяването на резултатите от гласуването в изборите за членове на Европейския парламент от Република България на 26 май 2019 г. Според текста на решението, публикувано късно в петък на сайта на ЦИК, \"Информационно обслужване\" АД ще отговаря за \"компютърната обработка на данните в РИК и ЦИК от гласуването и издаването на бюлетин на ЦИК с технически носители за резултатите от гласуването в изборите\" . За целта председателят на ЦИК Стефка Стоева ще подпише договор с \"Информационно обслужване\". Решението подлежи на обжалване пред Върховния административен съд чрез Централната избирателна комисия в тридневен срок от обявяването му, казва съобщението.", "date": "2019.04.20", "title": "\"Информационно обслужване\" ще преброява резултатите от Евроизборите"}
{"url": "https://www.24chasa.bg/novini/article/7411760", "text": "Франсоа-Анри Пино, собственик на конгломерат за луксозни стоки, влезе в полезрението на медиите от цял свят, след като първи обяви още преди пламъците да са утихнали, че той и семейството му даряват 100 млн. евро за възстановяването на опустошената от пожар катедрала “Нотр Дам”. След избухнала полемика във Франция милиардерът се отказа и от полагащата му се данъчна отстъпка от 60% заради огромното дарение. Освен че е един от най-богатите хора във Франция, Пино е известен и с това, че е съпруг на знойната холивудска звезда от мексикански произход Салма Хайек. Двамата имат дъщеря - Валентина Палома, която се роди през 2007 г. Според сп. “Форбс” Франсоа-Анри Пино и семейството му притежават 35 млрд. долара След като той и баща му Франсоа Пино обявиха дарението за катедралата, бизнесменът написа: “Трагедията с “Нотр Дам” разтърси всеки французин, както и всички онези, които носят духовни ценности и са загрижени за историята и културата. Изправени пред тази трагедия, баща ми и аз решихме да допринесем към фонда, необходим за пълното възстановяване на парижката “Нотр Дам”, за да успеем да върнем колкото може по-бързо към нов живот тази скъпоценност на нашето наследство.” Пино се ожени за Салма Хайек на Свети Валентин през 2009 г., но никой от двамата досега не е разкрил как са се запознали. “Беше много романтично и забавно, но тази история си е лично моя”, обяви актрисата през 2018 г. пред американско издание. “Не бих я разказала, за да се правя на интересна”, добави тя. Хайек обяви също, че иска да запази определена финансова независимост от приказно богатия си френски съпруг. “Имам житейски правила, които сама съм си избрала. Преди брака моите разходи си бяха мои разходи. Все още пазя тази независимост”, заяви тя пред сп. “Алюр” през 2015 г. След раждането и отрастването на детето им самият Пино насърчавал жена си да се върне на работа. “Аз казах: Не мисля, че искам да работя повече”, но Франсоа настоя: “Не, ще се върнеш на работа. Няма да търпим мързеливо момиче в къщата Не това е жената, за която съм се оженил”, разказа Хайек пред пресата. “Не искам да те лишавам от работата ти. Освен това искам да я гледам. Светът все още не е виждал по-добра от теб”, казал още съпругът и това наистина я подтикнало да се върне на снимачната площадка. Салма Хайек нашумя с ролите си във филмите “Десперадо” и “Фрида”. Всъщност, след женитбата си тя започна да се появява на екрана още по-често, отколкото на младини. Източникът на повечето от милиардите на Франсоа-Анри Пино е френският конгломерат “Керинг”, компанията майка на такива прочути брендове като “Гучи”, “Ив Сен Лоран”, “Баленсиага”, “Алекзандър Маккуин” и др. Бизнесменът застана начело през 2005 г., като пое щафетата от баща си. Фамилията е собственик и на едни от най-прочутите в света лозя в Бордо, както и на аукционната къща “Кристис”, на театър в Париж и на футболен клуб. Роден на 28 май 1962 г. в Рен, Франсоа се прекръства на Франсоа-Анри, за да го различават от баща му, когато влиза в семейното предприятие. Преди това получава солидно образование от престижното Висше търговско училище в Париж. Започва кариерата си във филиала, специализиран във внос и дистрибуция на дървен материал и скоро става негов директор, като ръководи 14 завода. През 1993 г. заминава да работи в чужбина. Поема дистрибуцията на лекарства и автомобили в Африка. Четири години по-късно ръководи прочутата верига магазини за електроника FNAC и развива както експанзията им зад граница, така и присъствието им онлайн. Оттук нататък обаче Франсоа-Анри Пино навлиза в сферата, в която е най-силен - индустрията на лукса. Пътят му след 2000 г. е към все по-голям възход и богатство. През 2005 г. той официално поема ръководството на семейната империя. Освен придобиването на луксозни модни къщи Пино се насочва и към спортните стоки. През 2007 г. компанията му прибави към портфолиото си марката “Пума”. Всъщност помощта за реконструкцията на “Нотр Дам” не е първото благородно дело, за което френският милиардер дава парите си. Той подпомага инициативи в сферата на опазването на околната среда, а през 2009 г. създава и фондация, която се бори с различните форми на насилие срещу жените по целия свят. Друга негова голяма страст е колекционирането на произведения на изкуството. Известно е, че има огромна колекция от 2000 картини, която включва творби на художници като Пикасо, Мандриан, Марк Ротко и Дамиен Хърст. Пино излага част от нея в частни музеи във Венеция и Париж. Бракът на милиардера със Салма Хайек всъщност му е трети поред. От първата си жена Дороти Лепер, с която се развежда през 2004 г., той има две деца. През 2006 г. топмоделът Линда Еванджелиста му ражда трето след връзка от едва 4 месеца. Двамата се разделят, когато тя е бременна, но манекенката решава да запази бебето. След няколко години мълчание манекенката реши да поиска за момченцето месечна издръжка от 46 000 долара, но Пино заяви, че това искане е прекалено. Така се стигна до съд в Ню Йорк и до постигнато през 2012 г. споразумение за издържката, чийто окончателен размер така и не стана ясен. Процесът обаче бе повод медиите да се заровят надълбоко в разходите на богаташа. Тогава се разбра, че той харчи много повече за собствените си скъпи часовници, отколкото за подаръци за момченцето. Разкри се също, че за дъщеря си от Салма Хайек е купил къща за $ 12 млн. в САЩ. Очевидно в холивудската звезда обаче Пино е намерил сродната си душа, защото бракът им не е помрачен вече 10 години. Салма сама разказа преди време, че винаги е имала пълно доверие в мъжа си, но веднъж го заподозряла в изневяра. Това станало, когато случайно чула от телефона му много секси женски глас. Съмнението започнало да я гложди и накрая го попитала през сълзи: “Коя е тази Елиза и защо те търси непрекъснато?” Всичко обаче завършило с голям смях, защото се оказало, че гласът идва от приложение, което Пино използвал, за да си усъвършенства английския.", "date": "2019.04.20", "title": "Мъжът на Салма  Хайек, който първи дари  100 млн. евро за “Нотр Дам”, колекционира модни къщи"}
{"url": "https://www.24chasa.bg/novini/article/7412827", "text": "Възстановено е движението по път I-4 София - Велико Търново при км 104, в района на Ново село. Трафикът временно се осъществяваше в една лента поради ПТП, информират от АПИ.  Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2019.04.20", "title": "Възстановено е движението по път I-4 София - Велико Търново в района на Ново село"}
{"url": "https://www.24chasa.bg/novini/article/7412831", "text": "По време на демонстрация на \"жълтите жилетки\" във френския град Тулуза неизвестни лица са поставили маска на основателя на \"Уикилийкс\" Джулиан Асандж на статуя на Жана д'Арк, предаде ТАСС, цитирана от БТА.  Снимки в Туитър показват също така, че на копието на девата воин демонстрантите са привързали и своя символ - жълта светлоотразяваща жилетка. По-рано бе съобщено, че полицията е използва сълзотворен газ, за да разгони протестиращите в Тулуза. Движението на \"жълтите жилетки\" започна във Франция в средата на ноември 2018 г. в знак на протест срещу повишаването на цените и данъците. В последствие участниците в него демонстрираха срещу френското правителство, което обвиняват в неефективно управление и недостатъчни мерки за борба с бедността. Протестните акции в много от големите френски градове, включително в Париж, често са придружени от сблъсъци с полицията.", "date": "2019.04.20", "title": "\"Жълтите жилетки\" поставиха маска на Джулиан Асандж на статуя на Жана д'Арк в Тулуза"}
{"url": "https://www.24chasa.bg/novini/article/7412835", "text": "21-годишният Йордан Иванов, който е обвинен за убийството на майка си в София остава в ареста, реши Софийският градски съд, предаде  Тялото на 43-годишната жена бе намерено в столичния квартал „Младост” преди дни. 21-годишният заподозрян за престъплението бе заловен в пътническия влак София-Варна на гара Горна Оряховица. Скандал с финансов мотив вероятно стои зад убийството на жената от сина ѝ в София. Двамата са пристигнали в столицата на 16 април. Целта е било настаняване на сина в клиника за лечение на наркомании. Апартаментът, в който се настанили, е бил на жена, която се запознала с майката в рамките на програма за лечение на деца със зависимости. Синът е криминално проявен за хулиганство, грабежи и други провинения, последното от които е от преди дни – опит за грабеж на казино във Варна. Лекуван е в психиатрии.", "date": "2019.04.20", "title": "Оставиха в ареста младежа, обвинен в убийството на майка си"}
{"url": "https://www.24chasa.bg/novini/article/7412664", "text": "Урната с праха на вдовицата на Слободан Милошевич Мира Маркович, която почина в неделя в Москва, бе положена днес в двора на семейната къща в град Пожаревац, където е погребан Слободан Милошевич, съобщи белградският в. \"Блиц\" на сайта си. Никой от близките на покойницата, включително двете й деца Мария и Марко Милошевич, не присъства на погребението. Урната с праха на Мира Маркович бе положена под липата в задния двор на семейния дом, където почива и покойният президент на Сърбия и на Югославия. Преди този акт бе прочетено писмо от дъщерята Мария, в което тя изказва съжаление, че майка й е настояла да бъде погребана в Пожаревац, \"където аз и Марко никога няма да дойдем\". Преди това в Дома на културата в Пожаревац се състоя възпоменателна церемония за Мира Маркович, организирана от сдружение \"Слобода\", предаде Танюг. Председателят на сдружението Урош Шувакович каза, че Мира Маркович е била \"най-важният свидетел на епохата на Милошевич\" и неговият най-предан съратник в най-тежките битки. \"Беше левичар, комунист, югославянка, университетски преподавател, бореше се за правда, за своята страна и народ. Беше антифашистка по рождение\", каза Шувакович. На церемонията присъстваха министърът на околната среда Горан Триван, бившият премиер Никола Шаинович, бившият черногорски президент Момир Булатович, бившият външен министър Живадин Йованович. За полагането на урната пристигнаха лидерът на сръбските Радикали Воислав Шешел, който е и организатор на погребението, бившият телохранител на Милошевич Горан Паич и др. Маркович, която често бе наричана \"Лейди Макбет на Балканите\" заради влиянието й върху Милошевич, почина в болница в Москва, където живееше в изгнание, след като избяга от Сърбия през 2003 г., за да избегне съдебно преследване по обвинения в злоупотреба с власт. Сръбският външен министър Ивица Дачич опроверга днес пред в. \"Блиц\" информациите, че служители на посолството на Сърбия в Москва са били на кремацията на Мира Маркович, на която е присъствал и синът й Марко, издирван от Интерпол. Дачич уточни, че е възможно някой от служителите на посолството да е бил там по служба във връзка с документите, необходими за транспортиране на урната с праха на Мира Маркович в Сърбия.", "date": "2019.04.20", "title": "Вдовицата на Слободан Милошевич бе \nпогребана до съпруга си"}
{"url": "https://www.24chasa.bg/novini/article/7412669", "text": "Министърът на отбраната Красимир Каракачанов разпореди проверка за рухната стена, която снощи уби човек в Хасково. Тя трябва да установи дали някоя от структурите носи персонална вина за трагичния инцидент. Днес стана ясно, че загиналият е 57-годишен мъж. Разследването е поето от Военната прокуратура в Пловдив. Имотът е с отпаднала необходимост от 2001 година. На 15 март министърът на отбраната е издал заповед за пристъпване към процедура за събаряне. \"Буквално преди няколко дни се е получила една оферта. По закона ние сме длъжни да имаме 3 оферти. Това е според закона, тоест по изискванията за малките обществени поръчки. Това всъщност е един малшанс, защото действително е пристъпено към процедура по събарянето\", каза Каракачанов. Стената-убиец взема втора жертва. Няколко пъти от общината са подавали сигнали до Министерството на отбраната. Освен обезопасителни ленти, е имало и табели, които обаче изчезнали. \"Преминете от другия край - така пишеше, а пък сега ги няма, махнали са ги\", коментира Митра Жекова. \"Цялото поделение е опасно, дори преди един месец откриха труп от долната страна на поделението, вътре в това изоставено поделение, на следващата здравата част на стената се вижда в какво състояние е, аз от тук я виждам как е огъната насам\", коментира Радослав Петров. Хората разказват, че бившата казарма често става обект на ромски набези. Въпрос на време е да рухне и друга част от стената, която също е опасна. Каракачанов призна, че в страната има много необитаеми бивши казарми.", "date": "2019.04.20", "title": "Каракачанов разпореди проверка за рухната стена, която уби човек в Хасково"}
{"url": "https://www.24chasa.bg/novini/article/7412681", "text": "Трима души са задържани за пушене на марихуана пред Народното събрание. Много хора се включиха в акцията в центъра на София, предаде NOVA.  Събитието е своеобразен протест срещу криминализирането на употребата на марихуана и се организира в социалните мрежи. Точно в 16:20 следобед, десетки млади хора демонстративно запалиха от забранените цигари въпреки риска да бъдат арестувани. И малко след началото на събитието трима бяха задържани. Основните искания на младежите са декриминализацията на притежанието на малки количества трева за лични цели, както и възможността за отглеждане на до две растения за лични нужди.", "date": "2019.04.20", "title": "Трима души са задържани за пушене на марихуана пред НС"}
{"url": "https://www.24chasa.bg/novini/article/7412677", "text": "Шефът на акушеро-гинекологично отделение във врачанската болница д-р Иван Кръстев почина в събота сутринта. Лекарят, дал живот на стотици бебета, издъхна в столичната болница ИСУЛ, в която бе приет преди седмица след нелеп инцидент във врачанското с. Горно Пещене. Сигнал за инцидента бил подаден от приятел на д-р Кръстев. Той открил лекаря на улица в селото със счупен череп и премазано лице. Според полицията, началникът на АГО във Враца е бил ударен от свой приятел, на когото отварял портала на двора си, но шофьорът объркал скоростите и вместо напред, потеглил на задна скорост. Полицията разследва причините, довели до нараняванията му. Вероятно ще бъдат повдигнати обвинения за причиняване на смърт по непредпазливост срещу 62-годишен мъж от селото, който е бил с лекаря в събота вечерта. Столични лекари се бориха докрай за живота на 57-годишния д-р Кръстев. След приемането му в ИСУЛ сърцето на премазания спряло, но колегите му успели да го върнат към живота. Кръстев обаче имал много тежки наранявания, счупен череп и вътрешен кръвоизлив и въпреки усилията на специалистите издъхнал без да дойде в съзнание.  ", "date": "2019.04.20", "title": "Почина прегазеният от приятел лекар от врачанската болница"}
{"url": "https://www.24chasa.bg/novini/article/7412704", "text": "48-годишен мъж е в реанимацията на Великотърновската болница след верижната катастрофа на 6 автомобила па главния път Велико Търново - София край Ново село. Той е със съчетана травма, казаха медиците. Общо четирима бяха откарани в спешното на областната болница след сблъсъка, станал около 14.25 ч. в събота. 22-годишно момиче е с фрактура на коляното, другите две жени, които са пострадали при катастрофата все още са в спешно отделение и се преглеждат, съобщиха от МОБАЛ\"Д-р Стефан Черкезов\". Едната лента на мястото на катастрофата вече в освободена и по нея поетапно се пропускат всички автомобили. Водачите на 5-те автомобила са изпробвани за употреба на алкохол, пробите са отрицателни. Шестия ще му бъде взета кръвна проба, информира ОДМВР. Причините за произшествието са в процес на изясняване. По случая е образувано досъдебно производство.", "date": "2019.04.20", "title": "Пострадалият във верижната катастрофа\nмъж е в реанимация"}
{"url": "https://www.24chasa.bg/novini/article/7412721", "text": "Двеста и десет големи земетресения с магнитуд от над 6 по Рихтер са поразили Турция след 20 век, съобщи \"Дейли сабах\", позовавайки се на данни в доклад, представен от правителствената Дирекция за управление при бедствия и извънредни ситуации (АФАД). Жертвите, причинени от тези трусове, са най-малко 86 802, а разрушените домове - 597 865, показват данните, предаде БТА.  Турция е разположена в Средиземноморско-Алпо-Хималайския сеизмичен пояс и претърпява по едно силно и смъртоносно земетресение средно на всеки пет години, показва изложеният доклад. Най-силното земетресение в разглеждания период е от 7,9 степен по Рихтер от 1939 г., когато загиват 32 962 души. Епицентърът му е бил в североизточния окръг Ерзинджан. Сред последните най-силни земетресения са упоменати трус от 1983 г. в източния окръг Ерзурум с магнитуд 6,9 по Рихтер, катастрофалното земетресение в северозападния окръг Измит от 1999 г. с магнитуд 7,4 и последвалия през ноември същата година трус в близкия окръг Дюздже с магнитуд 7,1, както и земетресението в източния окръг Ван от 2011 г. с магнитуд 7 по Рихтер.", "date": "2019.04.20", "title": "210 големи земетресения са поразили Турция след 20 век"}
{"url": "https://www.24chasa.bg/novini/article/7412764", "text": "Българският гражданин Теннур Илиязов Тахиров (31 години) е извършил двойно убийство в турския град Маниса, след което се е самоубил. Това съобщават турски медии, цитирани от  Бившата приятелка на Тахиров Рабиа Байрам, на 23 години, която е турска гражданка, му заявила, че не иска повече да го вижда и иска той да остави семейството ѝ на спокойствие. Впоследствие Тахиров разбил вратата на дома на семейството и след скандал с майката на момичето Фатма Байрам я прострелял, след което застрелял на улицата и опиталата се да избяга през балкона Рабиа. След извършеното Тахиров се е самоубил с пистолета си. Трагедията се е разиграла вчера на обяд в община Юнусемре, област Маниса. При огледа полицейските служители са открили 9 гилзи - 3 в дома на семейството и 6 на улицата. До вчера турските медии съобщаваха само инициалите на човека и че е \"влязъл в Турция от България\". Днес вече съобщават за националност, имена и години.", "date": "2019.04.20", "title": "Български гражданин уби майка и дъщеря в Турция, и се самоуби"}
{"url": "https://www.24chasa.bg/novini/article/7412770", "text": "11-годишно момче изпи половин литър ракия и изпадна в кома. Инцидентът станал в санданското село Склаве, където детето било на гости с майка си при дядо си и вуйчо си. Вчера след обяд, докато майка му била на фризьор, момчето намерило пластмасово шише от минерална вода с ракия и го изпило, предаде  Не след дълго малчуганът започнал да залита и повръща, а два часа по късно изпаднал в кома. Близките му потърсили помощ на тел. 112 и с екип на Спешна помощ детето е транспортирано до санданската болница. Сформиран е екип от специалисти, веднага е назначен скенер и медицински изследвания на малкия пациент, който бил неадекватен. Момчето е настанено в реанимация на санданската болница, където му е направена стомашна промивка, а след това е включено на системи. По случая е образувана преписка. Полиция е посетила адреса, на който живее детето. Предстои да бъде разпитано в Детска педагогическа стая, след като бъде изписано от болницата. От родителите му вече са снети обяснения.", "date": "2019.04.20", "title": "11-г. момче изпи половин литър от ракията на дядо си и изпадна в кома"}
{"url": "https://www.24chasa.bg/novini/article/7412501", "text": "Броени дни преди да настъпи месец май, редица райони на Турция се оказаха в плен на снеговалежи, съобщава турската частна телевизия НТВ, цитирана от БТА.  Снегът създаде затруднения в трафика в източния окръг Ван. Снегопочистваща техника разчиства пътищата от натрупалия сняг. Подобна е ситуацията и в северните окръзи Болу и Токат, както и в централния окръг Йозгат. Снегът и мъглата предизвикаха задръстване на пътя, свързващ окръжните градове Токат и Сивас, при прохода Чамлъбел. Шофьори споделиха, че за първи път виждат да вали сняг в този район на страната през април, информира телевизия СиЕнЕн-Тюрк. В Болу снеговалежите, започнали снощи, продължават и днес с временни прекъсвания. Най-засегнати са градовете Гереде и Йеничага, по-специално високите места.", "date": "2019.04.20", "title": "Сняг в края на април изненада турците"}
{"url": "https://www.24chasa.bg/novini/article/7411645", "text": "Повече от 10 000 интересни събеседници са гостували на страниците на “24 часа” за неговите 28 години от първия му брой на 18 април 1991 г. И дори ние самите в редакцията на “24 часа” останахме дълбоко изненадани колко големи български и световни имена - от културата, философията, политиката, спорта, науката, шоу бизнеса, са ни гостували. Всички тези умни, даровити, талантливи, успешни, провокиращи и прочути наши съвременници по един или друг начин са се опитвали през годините да отговорят на големия житейски и философски въпрос: “Защо сме такива?”. Кое може да ни направи по-добри, по-отговорни, по-състрадателни, повече човеколюбиви, как да обърнем гръб на агресията, злобата, омразата, насилието, лъжата, за да живеем по-добре - ние, нашите деца и внуци. Днес по случай рождения ден на “24 часа” се връщаме неслучайно към историите на тези интервюта. Искаме и читателят да види какво се е случило зад кулисите на едно интервю, как репортерите на вестника са усетили човека пред себе си, какво ги е впечатлило или разочаровало. Вече дори не помня конкретния повод, заради който трябваше да потърся Велко Кънев. Трябваше да питам за нещо дребно. Позвъних на домашния му телефон. Обади се съпругата му, заговорихме се, тя обясни, че го няма вкъщи и ще му предаде. Знаех, че е болен, но понеже тя беше толкова отзивчива, ми хрумна да попитам дали е съгласен да даде интервю. “Ще го попитам, обадете ми се утре”, каза тя любезно. Останах шокирана не от факта, че се е съгласил - освен че е голям актьор, той беше и безкрайно добър и внимателен човек и нямаше навика да страни от журналисти, а от нейните по-нататъшни думи, изречени почти като извинение - “Ще ви даде интервю, но ще го напише, тъй като вече не може да говори. Вие само пратете въпросите.” За мен това беше най-тъжното интервю, което съм правила, но неговите думи звучаха жизнерадостно. Интервюто излезе през януари 2011 г., а добрият Велко си отиде 11 месеца по-късно - през декември.  Малко преди коледните празници миналата зима Стоянка Мутафова гостува на “24 часа”. Отидохме заедно с шофьор и фотограф да я вземем от дома ѝ. Допреди да се появи на входната врата на жилищната ѝ кооперация бях спокоен, но веднага щом я видях, се развълнувах. Беше облечена в голямо кожено палто и носеше пухеста шапка. “Ето, сега вкъщи ще сте две звезди. Да не ви е самотно”, казах ѝ, като ѝ поднасях малко цвете - коледна звезда. Докато пътувахме към редакцията, тя разказваше истории за хора като Никола Вапцаров и Кръстьо Сарафов - личности, за които аз само съм чел в учебниците по история и литература, а те са част от нейния живот. Тя не е просто най-възрастната играеща актриса, но и човек енциклопедия. Родена в царско време, минала през целия комунизъм в България и сега живее в демокрацията. След интервюто целунах ръката ѝ и я помолих да седна до нея. “Обещайте ми, че за 100-годишнината ви пак ще направим интервю!”, казах аз, а тя, без да се поколебае, отвърна: “Естествено. Аз като обещая нещо, изпълнявам.” 17 ноември е дата, която е свързана завинаги с живота на Димитър Пенев. Като футболист на този ден пада с 2:7 от “Левски”, а като треньор постига най-великата победа на националите с 2:1 над Франция на “Парк де Пренс”, която ни класира на световното в САЩ. И за първи път излезе истината за 2:7. Резервният вратар на ЦСКА Станчо Бончев си забравил екипа и категорично отказал да влезе на мястото на Стоян Йорданов. Йорданов получава тежко мозъчно сътресение след удар в главата от Георги Аспарухов-Гунди и не си спомня нищо от петата минута до края на двубоя. А на “Парк де Пренс” д-р Гевренов внася в чантата си бутилка шампанско от близкия приятел на Пената Радо, който има няколко ресторанта. Треньорът го взема за всеки случай. Вестник “24 часа” е непосредствената причина за запознанството на капитана на четвъртите в света от САЩ '94 Боби Михайлов и трикратната световна шампионка по художествена гимнастика Мария Петрова, което прераства във връзка, а впоследствие и в семейство. За това настоящият президент на БФС разказа за първи път в интервю по повод 50-ия си рожден ден през 2013 г.: “Както може да се очаква, се запознахме не в библиотека, а в дискотека - “Флорида” в Пловдив. Тогава играех в местния “Ботев”, а тя си е пловдивчанка. Предния ден бях видял в “24 часа”, че ще ни награждават със спортната награда “Икар”. Имаше и наши малки снимки. Оттогава не сме се разделяли.” Всички ексклузивни интервюта, които даде Димитър Бербатов след стъпването на върха на световния футбол - “Манчестър Юнайтед”, бяха пред мен за “24 часа” - от деня, в който бе представен от сър Алекс на “Олд Трафорд”. А след оттеглянето си от националния отбор през май 2010 г. Бербатов даде единственото си специално интервю за “24 часа”. Юни 2011 г. започна с изповед на първия българин - шампион и голмайстор на английската Висша лига, след като сър Алекс го остави извън групата за финала на Шампионската лига срещу “Барселона” на “Уембли”. “Гледах мача в съблекалнята, беше ме срам да се покажа! Оставам! Ще се боря за титулярно място и 20-а титла”, обяви тогава Берба. “Българин - голмайстор на Висшата лига, какво повече мога да искам”, заключи Бербатов. А на следващия ден всички водещи световни медии, включително и официалният сайт на “Манчестър Юнайтед”, цитираха “24 часа” със заглавие: “Берба: Оставам!”. “Подготвям се за края, но след още 2 години”, обяви Бербатов през 2015 г. А след това големият спортист и учредител на фондация “Димитър Бербатов” призна значимостта на една от най-важните инициативи на “24 часа”. “Чета за “Достойните българи” и си представям супергерои”, обяви Бербатов и сам изяви желание да дойде на церемония - за да се преклони пред достойните българи. Синът на Кадафи Сейф ал Ислам избра “24 часа”, за да обяви през януари 2007 г. как ще приключи драмата с българските медици в Либия и т.нар. СПИН процес в Бенгази - една 9-годишна история, превърнала се в международен проблем. Думите на младия Кадафи пред кореспондента на “24 часа” Георги Милков бяха цитирани от медии по целия свят, но станаха повод и за официални изявления от страна на Държавния департамент на САЩ и Министерството на външните работи на Русия. И двете страни приветстваха т.нар. пътна карта за решение на проблема, за която Сейф разказа за първи път в “24 часа”. Интервюто бе организирано буквално за няколко часа, а Милков излетя с първия възможен полет за Париж, където Кадафи-син по същото време договаряше параметрите на сделката с френските власти. Няколко месеца по-късно българите, затворени в Либия, бяха освободени и с френски държавен самолет, придружавани от първата дама на Франция, кацнаха в България. 21 януари 2018 г. се превърна в деня, в който българската звезда в тениса от световен ранг Григор Димитров бе изненадан от “24 часа” в Мелбърн. Това се случи на пресконференцията след успеха над Ник Кириос в 1/8-финалите на Australian Open. След въпросите на английски тенисистите обръщат внимание на представителите на медиите от своите страни. На Григор обаче това не му се беше случвало никога в Мелбърн до този ден. Представителят на медийния екип на турнира бе уведомил Димитров, че му предстои подобна среща. Особено щастлив, че тя ще се осъществи, бе словашкият колега Андрей Буцко. Той работи за местна славяноезична радиостанция. “Добре, че си дошъл. Григор не разбира моя лош български. Усещам, че не му е приятно, че никой от родината му не идва тук”, ми обясни Буцко. Григор бе много отзивчив и отговори на всички въпроси. След загубата от Кайл Едмънд в 1/4-финала това не се промени. Дори при подкана от човека от медийния отдел той му каза, че е окей да му задам още един въпрос. През 2004 г. Доналд Ръмсфелд беше военен министър на САЩ и подготвяше първото голямо преместване на въоръжението в Европа от края на Втората световна война. Смяташе да го изтегли от Германия и да го пренасочи към Източна Европа. За да обяви това, той участва в ежегодната конференция по сигурността в Мюнхен. Акредитирах се и заминах от София специално за да интервюирам Ръмсфелд. Той се бе съгласил да разговаря с няколко журналисти от Източна Европа и един от страната домакин. Ръмсфелд беше заобиколен от съветници, а той самият седеше удобно облегнат и с крак върху крак като в каубойски филм. Подкани ме да го питам, явно се забавляваше от сащистването ми. Свикнала бях политиците, с които разговарям, да се държат като на партиен конгрес. Беше доста рязък и трудно позволяваше въпроси, които не му харесват, та се налагаше да бъдат повтаряни. Това бе първото и единствено засега интервю на американски военен секретар с българска медия. На следващата година отново участваше в конференцията, аз също бях там и виждайки ме в коридорите, спря и ме поздрави. Беше голям шок за колегите около мен. Художникът Сули Сеферов трудно дава интервюта, но на любимия си “24 часа” нямаше как да откаже. Ателието, изпълнено с баладичните му живописни картини, е като приказен свят. Образите на хора и животни в тях са красиви, а посланието на художника е да бъдем по-добри и по-човечни, да изтръгнем от себе си злобата, агресията и простотията. Рисуването е убежището на родения в най-бедния софийски квартал “Коньовица” Сули. Ходи всеки ден в ателието си, което е неговият Парнас и неговата Аркадия. Художникът се смята за щастлив и заради това, че никога не се е вземал на сериозно за нищо и по никакъв повод. Освободил е душата си и не иска да прилича на многото вманиачени, комични и болезнено амбициозни нарциси. Иска хората да го запомнят повече като човек и после може би като художник. Живее в хармония със себе си, защото има чиста съвест. Всичко това една велика страна оцени по достойнство и през 1992 г. Сули Сеферов е удостен със званието кавалер на ордена за изкуство и култура на Франция. “У нас има лица, които искат народът да живее зле. Малка групичка, за които България е рай. Идват за по седмица да си видят палатите. Имат огромни финансови ресурси. За тях действат най-добрите адвокати... И не говоря само за престъпни структури, а изобщо за това, което се нарича български елит.” Никога няма да забравя как издирвах Харалан Александров за коментар на точно този пасаж от интервюто с главния секретар на МВР Бойко Борисов в Санкт Петербург през 2002 г. в “24 часа”. Там той представи България на първата в историята сбирка на контраразузнавателните служби от 41 страни. Само че Харалан беше потънал вдън земя. Издирвах го чрез негови колеги, приятели и 90-годишната му баба, която най-накрая ми даде телефон за връзка с него. Това беше първото му интервю, в което даде дефиниция на българския елит. Раздели го на две: “богати, с предприемаческа нагласа, естествен съюзник на всички правителства и политици, които искат да променят нещата в държавата”. И втората група: “бедняци с много пари, които в патакламата са успели да се накрадат”. Запознанството ми със скулптора Александър Хайтов беше едно от най-запомнящите се в цялата ми кариера. Това стана в малка вила в Панчарево, наследство от баща му - големия писател Николай Хайтов. Зад високата врата ме посрещна яростен кучешки лай на приютена “дворна подобрена”. Наоколо бяха “накацали” различни размери и цветове котараци. Трябваше да интервюирам Хайтов-младши за гроба на Левски и да го накарам да говори за баща си. Беше в анцуг и работна фланелка на дупки. Въведе ме в ателието си - там видях сред купища фигури и статуетки умалено копие на паметника на Самуил, който днес се издига в цял ръст срещу църквата “Св. Ал. Невски”. Никаква суета, нито пък знак, че е потомък на един от колосите в българската литература. Нищо в обстановката не издаваше принадлежност към културния елит на България, оставил такова богато литературно наследство. Единствено сребърни вилици от руски сервиз, забодени върху резени пъпеш и диня, напомняха за онова отречено време, в което това можеше да се сметне и за разкош. Талантлив творец, който живееше като отшелник и му беше добре. 40 години след като играе “Опит за летене” по Радичков, Георги Мамалев пак се връща към пиесата, но вече в главна роля. И за да разкаже повече за нея, ме посреща на служебния вход на Народния театър, разбира се, с голямата си усмивка. “Здравейте, добре дошли”, обърна се той към случайните хора, които засякохме пред асансьора. И вместо на втория етаж в гримьорната на актьора, се озовахме на последния. За там все пак бяха тръгнали хората, а Мамалев живо им обясняваше историята на сградата на театъра. Вкара ги и в гардеробната - огромно помещение, и лично им показа костюмите за различни представления, докато те, изумени, попиваха всяка негова дума. Защото Мамалев е не само прекрасен актьор, а и харизматичен човек, който превръща и най-обикновената среща в необикновена история. През 2005-2006 г. “24 часа” извърши велико патриотично дело - издаде 50 от най-обичаните филми в луксозната колекция “Златни български филми”. В колекцията, разбира се, беше и “Дами канят” на Георги Мишев и Иван Андонов. Андонов е един от най-даровитите ни творци. Освен актьор е и режисьор на игрални и анимационни филми. Рисува живопис, занимава се със сценография и приложна графика. Помолих го за интервю и той ме покани в мансардата си на четвъртия етаж в сградата на ъгъла между “Раковски” и “Хан Аспарух”. Две минути преди уречения час звъннах на вратата. Той отвори с мрачно лице, на което бяха изписани яд, гняв и още куп отрицателни емоции. “Влизайте, влизайте - каза той, опитвайки се да омекоти нервната си възбуда. - Че направих голяма беля...” Захванал се да готви някаква манджа, разсеял се и яденето толкова загоряло, че не ставало за нищо. Помоли да седна и започна яростно да търка загорялата тенджера. И не се отказа, докато не премахна и последното петънце от нея. После седна, усмихна се и видях как актьорът в него веднага влезе в ролята на режисьора на “Дами канят”. И разказа такива интересни неща за снимането на филма, които, смея да се надявам, дотогава не беше споделял никъде. Най-лесното ми случайно интервю! Вера Мутафчиева и Йордан Радичков бяха заедно на едно място - в Народната библиотека, и аз попаднах там! Само извадих бележника си. Късмет! Но усмивката, искреността им, уникалният им контакт с публиката... Беше 10 декември 2002 г., двамата представяха свои книги - Вера Мутафчиева “Последните Шишмановци” - том I от избрани съчинения, а Йордан Радичков - том II от избрани съчинения. Те се раздаваха изцяло, и то на поредно литературно четене. Защото са Мутафчиева и Радичков. Големи! Благодаря им, че ме допуснаха до своя свят! “Българинът казва обикновено “Аз нито знам Бог, нито съм му ходил на гости, нито той ми е идвал на гости, не зная даже откъде му се отваря вратата на Бога”. Ми, Вера, аз, като ходя на църква, съм гледал, нали хората, като влязат в църквата и се прекръстват така, дежурно, пред иконите, защото там, пред рая, там е голяма скука. Светия до светия! И като отидат, се спират с ей такива очи да гледат ада. Ама там какво нещо е!?” Какъв екшън пада само! Да... Раят е голяма скука. Не ти го пожелавам. Настана оживление и смях сред гостите. А Мутафчиева припомня, че и по времето на Шишмановци ние все се вайкаме и сме сърдити на съдбата си, че ни е посадила в такова никакво време.   Имах 5 минути за интервю. И щастливата за мен грешка, допусната от екипа на американския сериал “Шанс” - една от главните роли в него се изпълнява от Дъстин Хофман, който е и съпродуцент на филма. За да го представи, НВО беше поканила журналисти от цял свят в Бевърли Хилс, Лос Анджелис, да интервюират актьори от филма. Но моето име, вместо в списъка с колеги от пресата, по погрешка попада сред тв журналистите. Първите са в групи от по 8 души, които разговарят с Дъстин Хофман, а за телевизията всеки журналист прави самостоятелно интервю. Моите 5 минути (времето за разговор със звездата е ограничено от организаторите) станаха 15. Защото Дъстин Хофман сам започна интервюто, като разбра, че идвам от България. С неподправен интерес започна да пита колко време е продължил полетът, кои авиокомпании летят от София до Лос Анджелис, колко голяма е страната ни. Първоначалното ми стъписване от срещата със световната звезда безгрижно отшумя. Разказах му колко е известен в България още от времето на “Крамър срещу Крамър”. Той пък обясни как цял живот е искал да има време, за да пътешества със семейството си по света - имало толкова много места, които си заслужава да види, ето, никога не бил идвал в България. В този момент усетих как операторът на НВО, който заснемаше интервютата, ме почуква по рамото, че времето ми е изтекло. Хофман обаче продължи да говори. Знаеше и за колегите си от Холивуд, които идват да снимат у нас, беше чул колко добро място за работа е Киноцентърът тук. “Вие бихте ли дошли в София да снимате”, го попитах. “Да, само ми намери добър сценарий. Това е най-важното за един филм”, отговори той. Накрая стана да ме изпрати до вратата, като преди това подаде телефона ми на оператора да ни направи обща снимка. Интервюто излезе в “24 часа” на 28.01.2012 г. със заглавие “Искам да опозная лично всичките 7 млн. българи” и имаше забавни последици у нас. Започнаха да ми звънят различни автори, за да предлагат сценариите си чрез мен на Дъстин Хофман. Когато чрез приятели се свързах с Якопо, сина на Дарио Фо и Франка Раме, веднага приех поканата му да посетя неговото екологично селище “Алкатраз”, разположено на висок хълм между Губио и Перуджа. Така щях да се запозная с родителите му, които 2 месеца в годината живееха в имението със сина, снахата и внуците и провеждаха курс по театрално майсторство. Първият ден от гостуването ми беше свързан с лично опознаване с Дарио Фо, когото щях да интервюирам на следващия ден. Най-напред присъствах на неговите уроци по театър, където двамата с Франка разговаряха свободно с десетки млади хора, седнали около тях. После пък ме сложиха да седна срещу Дарио Фо на обяда в ресторанта за биопродукти. Вдигнахме и наздравица с биовино “Дарио Фо”. Вечерта ме настаниха в една от вилите в селището, която се намираше на поне 500 м от екологичната къща на Дарио и Франка. Оказа се, че до моята екокъщичка трябва да стигна с колата си по стръмен и виещ се път в гората, а всичко беше заледено. На практика бях единственият човек в гориста зона, където дори телефонът не хващаше сигнал. Естествено, на сутринта цялата ми кола беше покрита с дебел лед и се наложи да отида пеша до центъра на селището, за да викна помощ да ме измъкнат. В уречения час стигнах до къщата на Дарио, където асистентката му покани за интервю освен мен и журналистка, пишеща книга за него, както и двама автори на документален филм за него, който трябваше да бъде представен на фестивала във Венеция. Франка Раме седеше безмълвно на дивана до нас с изпънат гипсиран крак, докато Дарио разговаряше точно с този маниер, както правеше и когато беше на сцената. Той даде успоредни интервюта на всеки от нас по подобие на гросмайсторите, които играят на няколко дъски едновременно. Отговаряше с изключително внимание на всеки въпрос, разказвайки и забавни случки, след това преминаваше към другия интервюиращ, а после пак се връщаше към предишния. Интервюто с него беше все едно да наблюдаваш негов спектакъл в театъра, в който той комуникира с публиката. През 2012 г. Кристо направи изложба с опаковани предмети в Артфорума на германската индустрия “Вюрт” на 30 км от Рим. Собственик е един от най-важните колекционери на творби на Кристо. Видях на живо художника точно така, както си и представях - един изключителен творец. Както ми дадоха да разбера, интервюто трябваше да бъде на английски. Изправен пред творбите си, Кристо отговаряше винаги в множествено число, въпреки че Жан-Клод беше починала 3 г. по-рано. Помолих го за автограф. Кристо написа името ми с печатни букви на кирилица, като търсеше одобрението на племенника си Владимир дали ги изписва правилно. През 2014 г. тя вече не беше съпруга на френския президент Никола Саркози, а носеше името на новия си съпруг Ришар Атиас. Срещата ми с нея бе особено вълнуваща, защото 7 г. по-рано, когато долетя от Либия в България заедно с освободените български медсестри, в. “24 часа” я удостои със званието “Достоен българин”. Припомних ѝ това и тя веднага възкликна: “Да, спомням си и благодаря на вестника”. Сесилия наскоро бе публикувала книгата си “Желание за истина”, в която разказваше как са освободени сестрите и как са преминали личните ѝ срещи с Кадафи. Разговорът ни бе около тези интригуващи подробности от сложната мисия, която, за щастие, завърши успешно. Това бе третото интервю, което правих с голямата френска певица от български произход. Първото бе взето по телефона, а второто - на крак в криптата на храма “Св. Ал. Невски”, когато тя дойде в София, придружавайки френския президент Никола Саркози. През ноември 2011 г. обаче звездата ме покани в хотелския си апартамент в София и тогава имахме възможност да поговорим спокойно, без да е притисната от претрупания си график. Тогава Вартан бе дошла в София да репетира за юбилейния си концерт - 50 г. на сцената, който предстоеше да изнесе в зала “Плейел” в Париж. За близо час успях да усетя колко земна и човечна е тя, колко откровена, макар някои спомени да ѝ причиняваха болка. Държа се изключително мило, все едно бяхме отдавнашни познати. С нищо не показа колко голяма звезда е. Имаше и момент на женска кокетност. След като приключихме разговора, певицата много искаше да види снимките, които фотографката Десислава Кулелиева ѝ бе направила. И накрая помоли да пуснем онази от тях, която избра - замислена, леко усмихната, с чаша кафе в ръце. През май 2009 г. Георги Черкелов слиза от колата си, паркирана пред Народния театър. Аз се изумявам - великият актьор е по чорапи. Така е шофирал от село Ъглен, където живее. Имаме уговорка с него, правим бартер - той ще ми даде интервю, а аз ще занеса в Делхи багажа, който ми връчва. Отиваме с Нора на гости на София, по-малката му дъщеря, която е омъжена за американеца Блейк, демократ от обкръжението на Хилари Клинтън, понастоящем шеф на дипломатическата им мисия в Индия. В този дух е и интервюто със заглавие “Зет ми стана помощник на Хилари Клинтън” (“24 часа”, 23.05.2009 г.) В Делхи заварихме Зина, майката на София, която разговаряше по телефона с Черкелов, за да му каже къде да намери дървата срещу неочакваните студове в България. А пребиваването ни в Индия остава спомен за цял живот, защото София беше се погрижила да ни срещне с култови места. Не се забравя плаването с лодка по река Ганг покрай димящите от нощните ритуали крематориуми, храмовете в Каджурахо, на които ваятелите преди 1000 години са скулптирали фасадите с технологията на секса, не се забравя мавзолеят “Тадж Махал”. Да не говорим за срещите с екзотични места и всекидневни ритуали в Делхи, които макар малко откриват детайли от живота на този шумен, многоцветен град. В началото на юли 2003 г. в Будапеща американският магнат Джордж Сорос събра премиери от 5-6 източноевропейски държави за ромската интеграция. Там беше и българският премиер Симеон Сакскобургготски, който заедно с останалите държавници обеща България да се включи в “Ромската декада”, за която пари щяха да дадат от Световната банка. Та покрай ромската интеграция българският премиер се срещна в своя хотелски апартамент със Сорос, а за кратко бяха допуснати и акредитираните български журналисти. В България имаше скандали за неефективната съдебна система, та затова по време на срещата Сорос театрално вдигна телефона, обади се в централата на “Отворено общество” в Ню Йорк и поиска експертна помощ, за да направи премиерът съдебна реформа. На другия ден, когато правих интервю със Сорос, го попитах дава ли съвети на българския премиер Симеон Сакскобургготски, а той категорично отрече: “Не. Ние с него се виждаме понякога, разговаряме открито, но определено не го съветвам.” Един от най-великите български футболисти за всички времена - Димитър Якимов, е сърдит на родната журналистика и никога, дори като играч, не бе давал интервю. След 5-годишна обсада и пълното съдействие на бившия президент на ЦСКА и БФС Валентин Михов в неговия офис Митата проговори. За да се разбере неговата трагична съдба на бежанец от Македония. За първите му стъпки във футбола в столичния “Септември”, където става носител на купата още като юноша, и най-вече за жеста на един от най-великите футболисти за всички времена - Алфредо ди Стефано, който търси десетката на българите на световното в Англия, за да го поздрави. Димитър Якимов обаче никога не става футболист №1 на България, просто защото играе в ЦСКА. В края на септември 2010 г. германската футболна легенда Лотар Матеус стана треньор на националния отбор. “24 часа” говори с него още при пристигането му в България. Световният и европейски шампион с бундестима уважи и покана да посети редакцията и да даде интервю. По това време Матеус все още бе в активната си роля на донжуан. След кратък престой на планьорка се отправихме към стаята за гости. В коридора се разминахме с красива руса колежка. Матеус бе силно заинтригуван. Побъбрихме за нея и въобще за женския състав на редакцията. След това германецът надълго говори за националния ни отбор и плановете му, свързани с него. Беше началото на квалификационния цикъл за европейското през 2012 г. и все още имаше шанс да се класираме. Накрая Лотар обяви, че ако успее да го направи, ще напише статия за вестника. И така ще може отново да види колежката, а и не само нея. В началото на 2012 г. бях сред 40-те журналисти от цял свят, поканени в Лондон на специално парти, на което Дейвид Бекъм показа своя колекция бельо. Цялата Риджънт стрийт, където беше представянето, бе блокирана от стотици фенове, дошли да видят звездата. А официалният коктейл събра куп знаменитости, сред които бяха колежката на Виктория от “Спайс Гърлс” Ема Бънтън, бившата съпруга на Мик Джагър Бианка, световната шампионка в седмобоя Джесика Енис. От 4 следобед до 11 вечерта продължи събитието, Бекъм дори за секунда не прояви звездни капризи. Усмихнат, не пропусна да се снима с всеки от гостите. В единственото интервю за българско издание Дейвид Бекъм разказа, че във всички отбори, в които е играл, е бил много успешен, но най-силният му период е с “Манчестър Юнайтед”. Когато го попитах кога му е било най-тежко, очите му се насълзиха и призна, че това е периодът след червения картон, който получи на световното първенство през 1998 г. с националния отбор на Англия в мача срещу Аржентина. През 2000 г. си уредих интервю с легендата Брижит Бардо. Приятелката ми Ани Романова ме запозна с д-р Амир Халил, който създаваше резервата за мечки в Белица с фондацията на голямата актриса и природозащитничка. Бе преддигиталната ера, така че пратих по факс въпросите, след което пак по факс тя ми върна отговори. Колежката Лина Гергова ми помогна с превода.  Интервюто с Бардо под наше съавторство излезе в “24 часа” на 25 октомври 2000 г. Малко повече от 7 г. по-късно щастливата случайност ме срещна в Мадрид с другата френска легенда - Ален Делон, където отразявах приемането на ГЕРБ в ЕНП. Големият актьор бе отседнал в моя хотел. Направих интервю с него. Излезе на 8 февруари 2008-а. Цветана Манева пристигна в Берлин за представяне на романа на Мария Касимова-Моасе. Бях помолила за интервю, но не очаквах да се съгласи. Тя е от малкото български артисти, които не държат непременно да се изказват в медиите по всеки повод. Срещата ни беше в залата, в която няколко часа по-късно щеше да е и нейното участие. Бе отишла там, за да провери светлината, звука, разположението – абсолютен перфекционист в работата си. На всичкото отгоре в този ден навършваше 75. Разговорът беше повече от приятелски, усмихваше се много и за първи път разказа как се е чувствала след промяната, защо е дала път на младите след това и как се е наложило да започне отново от нулата. Това е и интервюто, което ми донесе най-силни емоции, тя е човек, който приковава вниманието дори и извън сцената.", "date": "2019.04.20", "title": "Защо сме такива? Над 10 000 интервюта в “24 часа” търсят трудните отговори"}
{"url": "https://www.24chasa.bg/novini/article/7412407", "text": "Полицаите, които късно снощи разбраха, че са осъдени на по 7 г. затвор за смъртта на Ангел Димитров-Чората, остават в следствения арест до понеделник. Снощи в дома му бе арестуван Борис Механджийски. Днес в 13 ч доброволно в полицията се предаде Мирослав Писов. Янко Граховски е в Германия от 7 г. и се очаква да се върне у нас. До понеделник се очаква да бъдат задържани Иво Иванов и Георги Калинков. По непотвърдена информация, една след като петимата бъдат задържани, ще бъдат преместени в затвора в Бобов дол. Адвокатите им все още не са получили решението на ВКС с окончателната присъда. Веднага след като го получат, ще пуснат молба до главния прокурор Сотир Цацаров с искане за отлагане на изпълнението на наказанието и възобновяване на делото.  \"Това е политическо решение на групата на Лозан Панов, която не работи за България, а следва един странен неолиберален модел, на джендърството в обществото и легализиране на наркотиците\", гневен каза Мирослав Писов на влизане в полицията. Родителите на починалия Ангел се въздържат от коментар, защото не са видяли решението. \"Не може да бъде! След като 14 г. се борим за правдата, дано да е истина това, което казвате\", бяха първите думи на бащата Райчо, след като разбра в петък от наш репортер за присъдата.", "date": "2019.04.20", "title": "Полицаите, осъдени за смъртта на Чората, остават в следствения арест до понеделник"}
{"url": "https://www.24chasa.bg/novini/article/7412395", "text": "45-годишният Стефан Василски, кйто е пилотирал спортния самолет, паднал днес в Оризари, е бил много опитен. Това заявиха пред \"24 часа\" негови колеги от авиоклуба в Белозем. Те са потресени от загубата на двамата им колеги. Заедно със Стефан е загинал и 18-годишният Валентин от Чирпан, който също е бил член на авиоклуба. Стефан е собственик на двуместната спортна машина и е от Пловдив. Той оставя съпруга и две дъщери. По-малката е била миналата година абитуриентка. Току-що на стадиона в Оризари, зад който се е разбил самолетът, пристигна екип от Националната следствена служба в София. Той ще ръководи образуваното следствено дело. \"Ако самолетът се беше разбил на стадиона, трагедията щеше да бъде още по-голяма. По това време там е имало деца и младежи, участници в състезание с дронове\", посочи шефът на пловдивската полиция старши комисар Атанас Илков. По първоначални данни причината за трагедията е техническа неизправност на самолета. Крилото му се е отчупило във въздуха и е паднало на метри от едната врата на стадиона. Секунди по-късно самолетът се е превъртял и се е ударил в дигата на река Марица. Стефан и спътникът му са издъхнали на място. ", "date": "2019.04.20", "title": "Загиналият пилот на падналия самолет в Оризари оставя жена и две деца"}
{"url": "https://www.24chasa.bg/novini/article/7412477", "text": "Американски ендокринолог отхвърли хипотезата, че жената, вдъхновила картината \"Мона Лиза\" на Леонардо да Винчи, е страдала от тежък хипотиреоидизъм, и че загадъчната й усмивка се е дължала на мускулно-мозъчна болест, съобщи в. \"Дейли мейл\", цитиран от БТА. Ревматолози и ендокринолози, изследвали известната картина, стигнаха до изводите, че позиралата за нея жена е имала кожни лезии и подувания заради липидни нарушения и сърдечно заболяване. Д-р Майкъл Яфи от университета на Тексас обаче твърди, че тя не е била болна и ако е имала всичките тези медицински проблеми, симптомите са щели да бъдат по-видими. Избледняването на картината може да обяснява жълтеникавата кожа, а асиметричната усмивка е само енигматична, не е проява на увредени мускули, заяви той. Ако е страдала от всички приписани й симптоми на мускулна слабост благородничката дори би трябвало да е неспособна да позира за портрета. На базата на твърденията, че преди да й бъде нарисуван портретът Мона Лиза е била бременна, д-р Яфи отбеляза, че е възможно тя да е имала послеродов тиреоидит - временно възпаление на щитовидната жлеза. За Лиза Герардини - италианската благородничка, която се смята, че е увековечена с картината \"Мона Лиза\", е известно малко. Ръцете й на картината обаче са подути, а косата й изглежда оредяла. Кожата й жълтее, шията й е подута - все симптоми на хипотиреоидизъм, когато щитовидната жлеза не произвежда достатъчно хормони. Според друга теория тя е била с нарушен липиден обмен и болно сърце, но това изглежда малко вероятно, пред вид факта, че е живяла 63 години.", "date": "2019.04.20", "title": "Американски лекар оспори хипотезата, \nче Мона Лиза е била болна"}
{"url": "https://www.24chasa.bg/novini/article/7412487", "text": "Археолози откриха 26 човешки скелета на около 3000 години в графство Оксфордшър, Англия, съобщи Сайънс алърт, цитиран от БТА. Предполага се, че гробищата, в които били намерени въпросните тленни останки, са били използвани за ритуални погребения и жертвоприношения. Костите на краката на единия скелет били отделени и разхвърляни от двете му страни. Черепът на друг човек също бил отделен и заровен близо до краката му. Смята се, че подобни погребения, които се различават от обичайните, са свързани с религиозни обреди. По мнението на специалистите, разчленяването на телата било характерно за британските племена през желязната епоха, преди земите им да бъдат окупирани от Древния Рим. Човешките тленни останки, както и намерените край тях животински кости и предмети от ежедневието са отнесени за допълнителна експертиза.", "date": "2019.04.20", "title": "Откриха масов гроб на хора в Англия, принесли ги в жертва преди 3000 г."}
{"url": "https://www.24chasa.bg/novini/article/7412512", "text": "Ученичка, посетила с родителите щата Северна Каролина, откри на плажа на гр. Норт Топсейл огромен зъб на мегалодон отпреди 3 милиона години, предаде агенция ЮПИ, цитирана от БТА.  Ейвъри Фот не могла да повярва на своята находка. Мегалодоните са били гигантски акули, които са изчезнали преди милиони години. Фосилизираният зъб бил леко заровен в пясъка. Ейвъри отначало разкрила върху му, и започнала усилено да копае, докато го изрови целия. И сестрите на ученичката открили зъби на плажа, но те били значително по-малки - от голяма бяла акула, далечен съвременен роднина на мегалодона.", "date": "2019.04.20", "title": "Американска ученичка намери на плажа огромен зъб от мегалодон"}
{"url": "https://www.24chasa.bg/novini/article/7412518", "text": "Френската полиция е задържала 126 „жълти жилетки“ и е извършила 11 000 проверки на демонстранти, пожелали да се включат в днешните 23-ти по ред протести, съобщава АФП, позовавайки се на данни на полицията. В ранния следобед на някои места в Париц са избухнали сблъсъци между полицията и протестиращи след относително спокойното начало на маршовете. Силите за борба с безредиците са използвали зашеметяващи гранати и сълзотворен газ, за да разпръснат тълпата в центъра на френската столица, предаде  „Ние всички сме катедрали“, се четеше по плакатите, които развяваха „жълтите жилетки“. Някои от тях изразиха „отвращение“ от факта, че близо 5-месечните им протести не са предизвикали вълна от съчувствие у френския елит, дарил милиони евро за възстановяването на опожарената катедрала „Нотр Дам“. Демонстрацията в Париж се провежда при засилени мерки за сигурност. Активистите искат да напомнят на правителството, че опустошената от мощния пожар през изминалата седмица катедрала „Нотр Дам“, не е единственият проблем, който трябва да реши президента Еманюел Макрон. Демонстрации са планирани не само в столицата, но и в други големи градове на страната. Исканията на протестиращите не са се променили – оставка на държавния глава, чиято политика според тях облагодетелства богатите, за сметка на бедните. В Париж единият от маршовете е планирано да стигне до Елисейския дворец, въпреки полицейската блокада около президентската резиденция. Друг протест ще се проведе в района на емблематичната 850-годишна катедрала, за чието възстановява вече са събрани над 1 милиарда евро. Мнозина от „жълтите жилетки“ са гневни от факта, че милиардери дариха средства за изграждането на катедралата, докато някои от хората едва свързват двата края. Районът около „Нотр Дам“ също е блокиран от полицейски кордон, макар властите да обявиха, че конструкцията на историческата сграда вече е стабилно укрепена и няма опасност от срутването ѝ. Властите се опасяват от избухването на нови безредици след седмиците на относително спокойни демонстрации. Вътрешният министър Кристоф Кастанер заяви, че службите за вътрешно разузнаване са го предупредили за евентуално насилие не само в Париж, но и в Тулуза, Монпелие и Бордо, където също се очакват протести. Затова в цяла Франция са мобилизирани около 60 000 полицаи, които да следят за реда и сигурността.", "date": "2019.04.20", "title": "Вижте жестоките сблъсъци от протестите на \"жълтите жилетки\" в Париж (Снимки)"}
{"url": "https://www.24chasa.bg/novini/article/7412544", "text": "Временно е затворен за движение участък от пътя Велико Търново - София, заради верижна катастрофа с четирима пострадали, съобщиха от пресцентъра на ОД на МВР във Велико Търново. Сигналът за катастрофата в района на Ново село е подаден около 14.26 часа. По първоначална информация са се ударили 6 леки автомобила. Пострадали са един мъж и три жени. Всички са откарани в Спешната помощ във Велико Търново. Участъкът на произшествието временно е затворен за движение. Автомобилите изчакват на място. Извършва се оглед.", "date": "2019.04.20", "title": "Верижна катастрофа с четирима пострадали на пътя Велико Търново - София"}
{"url": "https://www.24chasa.bg/novini/article/7412562", "text": "Девет словенски граждани, свързани с международна търговия с наркотици, бяха арестувани в Любляна при голяма полицейска операция, при която властите заловиха 230 килограма кокаин, 2 килограма хероин, 43 килограма хашиш, 4 частни автомобила със специално пригодени тайници за наркотици и големи суми пари, предаде Танюг, цитирана от БТА.  Освен словенската полиция в операцията са участвали служители на босненската агенция за разузнаване СИПА. На пресконференция днес полицията съобщи, че наркотрафикантите са били задържани снощи пред търговски център в Любляна. В разследването и операцията за ареста им са участвали 180 следователи и полицаи. Наркотиците са били предназначени за международни пазари, а престъпната група е действала на територията на Словения, балкански страни и страни от Европейския съюз.", "date": "2019.04.20", "title": "Словенската полиция залови 230 килограма кокаин и арестува 9 души"}
{"url": "https://www.24chasa.bg/novini/article/7412478", "text": "\"На Лазаровден възкръсна истината за убийството на племенника ми. След 14 г. се разбра, че има виновни за убийството му. Дали е било по непредпазливост или умишлено, ще тежи на съвестта на други. Важно е, че има ефективна присъда. Това е лъч надежда за хората\", каза лелята на Чората Весела Георгиева. Допълни, че сестра й Адриана, която е майка на Ангел, не е пропуснала нито едно съдебно заседание в очакване на справедливост. Категорична е, че председателят на ВКС Лозан Панов няма нищо общо с присъдата. \"Едва след като се намеси европейският съд, тук се замислиха върху фактите, но всичко ли трябва да правим под влияние на Страсбург? Не трябва да мълчим и след нашата борба през тези години, имам усещането, че хората вече набраха смелост и тръгнаха да си търсят правата\", допълни Георгиева. Не приема оправданието, че петимата полицаи са изпълнявали заповеди, защото \"никой не ги е пратил да пребият и убият\" племенника й. Предполага, че това дело след години ще влезе в учебниците на студентите по право като \"пример как се обслужват интересите на определени лица и манипулират факти\".", "date": "2019.04.20", "title": "Весела Георгиева, леля на Ангел Димитров-Чората: На Лазаровден истината за убийството на племенника ми възкръсна"}
{"url": "https://www.24chasa.bg/novini/article/7412568", "text": "Двама души са задържани във връзка с убийството на журналистката Лайра Маккий, която беше простреляна по време на размирици в Лондондери, предаде Ройтерс, цитирана от БТА.  Двама мъже - на 18 и 19 години, са арестувани по силата на Закона за тероризма във връзка с убийството, съобщи полицията на Северна Ирландия. 29-годишната журналистка, която пишеше книга за изчезнали млади хора по време на продължилото няколко десетилетия кърваво насилие в британската провинция, бе застреляна в четвъртък, докато бе свидетел на атаки на млади ирландски националисти срещу полицаи по време на акция. Според полицаите Маккий е била улучена, когато въоръжен нападател от екстремистите открил огън в посока на пазителите на реда. Нейната смърт, предшествана от атентат с кола бомба в Лондондери през януари, отново разпали страховете, че малки екстремистки групички се опитват да експлоатират напрежението, породено от британското решение за напускане на Европейския съюз. Политическите партии в Северна Ирландия, които са разделени между ирландските националисти, стремящи се към обединение на британската провинция с Република Ирландия, и юнионистите, които искат тя да остане в състава на Обединеното кралство, излязоха с общ призив за спокойствие. \"Убийството на Лайра е атака срещу всички хора в тази общност, атака срещу мира и демократичните процеси, - се казва в общата декларация на лидерите на шестте главни северноирландски партии. Време е за успокояване на страстите, допълват те. Според полицията стрелбата най-вероятно е дело на групировката Нова ИРА - ирландски ултранационалисти, противници на мирното споразумение от 1998 г., възстановило спокойствието в Северна Ирландия. Същата групировка е обвинявана и за взрива на кола бомба пред съда в Лондондери през януари. Политици от цял свят заклеймиха убийството на младата журналистка. Бившият американски президент Бил Клинтън, изиграл ключова роля за постигането на споразумението от 1998 г., каза, че \"сърцето му е разбито\". \"Не можем да зачеркнем последните 21 години на трудно постигнат мир и напредък\", написа той в Туитър. Северноирландски политици предупредиха, че намерението на Великобритания да напусне ЕС може да подкопае мирния процес и че всяко връщане на ограничителни мерки и съоръжения по границата между британската провинция и Република Ирландия ще бъде взето на прицел от екстремистите. Главният преговарящ за Брекзит от ЕС Мишел Барние каза днес, че убийството в Лондондери е \"напомняне колко крехък е все още мирът в Северна Ирландия\". В редица градове в Северна Ирландия снощи се събраха стотици на бдение за Маккий, която беше и активистка на движението за права на хомосексуалистите. В рядка демонстрация на единство лидерката на главната пробританска Юнионистка партия Арлийн Фостър застана до лидера на главната партия на ирландските националисти \"Шин Фейн\" в силно националистически район близо до мястото на убийството, за да протестират заедно срещу него.", "date": "2019.04.20", "title": "Двама са арестувани в Северна Ирландия за убийството на журналистката Лайра Маккий"}
{"url": "https://www.24chasa.bg/novini/article/7412570", "text": "„За да имаме най-добрата среда за развитие на бизнеса, трябва да сме създали стабилна финансова основа. Благодарение на работата на правителството имаме най-добрите икономически показатели в новата история на България - най-висок БВП от 1989 г. и най-ниската безработица– 4.7%, което е под средното за ЕС. Прогнозата на Европейската комисия поставя България в топ 3 на държавите с най-висок икономически растеж за 2020 г. с 3.6%, което е много над средното за ЕС. Тази здрава икономическа основа се допълва от многото възможности за европейско финансиране като 900-те милиона лева, привлечени по плана Юнкер, или 600-те милиона налични чрез Фонда на фондовете, правят България в отлично място за правене на бизнес.“ Това заяви евродепутатът Ева Майдел по време на регионален форум на Предприемачи ГЕРБ във Варна на 20 април. „Във Варна сме, за да чуем от бизнеса как Европейския съюз може да стимулира още повече предприемачеството. Освен за по-достъпно финансиране, продължаваме да работим за по-лесна и ясна информация. Затова поканихме и Звеното за консултации по еврофинансиране да представи възможностите за финансиране на преференциални условия и експертната помощ за привличане на инвестиции, които предоставят на българския бизнес. Например, Фондът на фондовете предлага финансови инструменти с изключително ниски лихви и без нужда от кредитна история на кандидатите, както и възможност част от обезпеченията да са от бъдещи приходи от проекта, което е ново за пазара у нас.“ Това допълни Ева Майдел, която е международен секретар на ПГЕРБ.", "date": "2019.04.20", "title": "Ева Майдел: Имаме най-добрите икономически показатели в новата история на България"}
{"url": "https://www.24chasa.bg/novini/article/7412662", "text": "Германски военен самолет откара у дома 12 германски туристи, оцелели при автобусната катастрофа на остров Мадейра на 16 април, при която загинаха 29 души, съобщиха португалските власти, цитирани от Асошиейтед прес и БТА.  Регионалните здравни власти казаха, че 12-имата са отпътували от международното летище \"Кристиано Роналдо\". Един германски турист остава в болницата в главния град на острова - Фуншал, а друг ранен при катастрофата германец е бил откаран вчера. Шофьорът на автобуса и екскурзоводът, които са португалци, също остават в болница. Единадесет други пострадали са били изписани вчера. Причините за катастрофата се разследват.", "date": "2019.04.20", "title": "Германски самолет откара от остров Мадейра 12 оцелели при автобусната катастрофа"}
{"url": "https://www.24chasa.bg/novini/article/7412465", "text": "Момче на седем години е починало, след като било блъснато от лек автомобил марка \"БМВ\" в центъра на Бургас. Инцидентът станал днес около 12,45 часа на улица \"Константин Фотинов\", съобщиха от Областната дирекция на МВР в града. Пред лекия автомобил, управляван от 45-годишен мъж, движещ се в посока храма \"Свети Кирил и Методий\", преминали три деца, едно от които било ударено от калника на автомобила. След пътно-транспортното произшествие, две от децата са избягали, а водачът на автомобила откарал пострадалото 7-годишно момче в \"УМБАЛ-Бургас\", където въпреки оказаната спешна помощ, то починало. Водачът е тестван с дрегер за алкохол, като пробата е била отрицателна. Отведен е в сектора \"Пътна полиция\" за тестване за употреба на наркотици. Взета му е и кръв за химичен анализ. По случая е образувано досъдебно производство.", "date": "2019.04.20", "title": "7-годишно момче издъхна в болницата в Бургас след удар от кола"}
{"url": "https://www.24chasa.bg/novini/article/7412429", "text": "Девет души са задържани днес в село Дреновец, община Ружиници при специализирана акция за разследване на организирана група за трафик на хора, пране на пари и просия. Това съобщи зам. главният прокурор Иван Гешев на импровизирана пресконференция в селото, в която участваха Димитър Петров, административен ръководител на специализираната прокуратура и директорът на ОДМВР Видин - Петър Коцин. Досъдебното производство се извършва под надзора на специализираната прокуратура и е започнало след сигнал на ОДМВР Видин, каза Гешев, цитиран от БТА. Групата се е занимавала с трафик на хора, просия, има данни и за лихварство. Работили са основно в Швеция, където са вербували социално слаби хора да просят. За разследването са информирани компетентните шведски власти. Ще бъде изготвена молба за правна помощ и европейска заповед за разследване. При акцията днес са задържани девет лица от ромски произход. Парите, които са придобивали от организирана престъпна дейност, са инвестирани в къщи и скъпи коли. Колите са иззети и са на паркинг на полицията. Разследването ще бъде извършено в посока пране на пари. Тези луксозни инвестиции, които са направили в къщи и коли в селото, потресаващи на фона на беднотията, ако се окаже, че са придобити от престъпна дейност, държавата ще се ангажира да извърши съответните действия от институциите като ДНСК, НАП и др., за да докажат приходите си, каза Гешев. Той посочи, че се съмнява тези доходи да са придобити от социални помощи и без да имаш един работен ден, или да си трудоустроен чрез ТЕЛК. Делото по това разследване е от 3 месеца, а задържаните са установени на девет адреса в селото. В момента се извършват разпити на задържаните, включително и на пострадали от трафика на хора, пред съдия. Уговорката с измамените е била, че всичко изкарано от просия в чужбина ще бъде разделено наполовина. В крайна сметка просещите са получавали дребни суми, допълни Гешев. Сигналът за извършените действия от задържаните е подаден от оперативен източник, развит е с ГДБОП и специализираната прокуратура, каза директорът на ОДМВР Видин - Петър Коцин.", "date": "2019.04.20", "title": "9-има са задържани за пране на пари, трафик на хора и лихварство в Дреновец"}
{"url": "https://www.24chasa.bg/novini/article/7412226", "text": "Спортът дарява не само здраве и физически качества – сила, ловкост, бързина, издръжливост, но и изгражда характер, калява психиката и развива волята. Спортът е един от важните фактори за изкореняване на агресията в училище. Това заяви президентът Румен Радев на откриването на спортния празник под наслов „Времето лети, поиграй с мене ти“ на дружество „Луис Карол“, който се проведе на централния стадион на Националната спортна академия „Васил Левски“, съобщиха от прессекретарита на държавния глава. По думите на държавния глава спортът учи нашите деца да бъдат пълноценни граждани на бъдещето, както и на самодисциплина, организираност, борбеност, ред и дава чувството за взаимност. „Задачата на истинския учител е не само да произведе хора, носещи знания, но и да развива личности“, подчерта президентът и поздрави организаторите на събитието за иновативната форма на обучение чрез спорта, която допринася българските деца да се развиват комплексно. Румен Радев се обърна и към родителите и посочи, че времето, прекарано заедно с децата в най-ранна възраст, когато светът се открива пред тях, е изключително важен пример на подкрепа. Целта на събитието е да насърчи родителите да прекарват повече време заедно с децата си и да възпитат у тях интерес към спорта. В отборните игри в различни дисциплини се включиха над 350 деца и техните родители. Преподаватели и студенти от НСА участваха в организацията на празника.", "date": "2019.04.20", "title": "Радев: Спортът e важен фактор за преодоляване на агресията в училище"}
{"url": "https://www.24chasa.bg/novini/article/7412442", "text": "Черногорската военна полиция е заловила на учебния кораб \"Ядран\" около 50 килограма кокаин и засега е арестуван само един заподозрян, пише в. \"Вечерне новости\", цитиран от БТА. Според черногорските медии арестуваният е подофицерът от армията Душко Раденович, който е заподозрян, че през последните дни при подготовката на кораба за плаване е скрил в едно от помещенията голямо количество наркотик. Властите подозират, че той е бил свързан с престъпни групи, занимаващи се с контрабанда на кокаин. Заради факта, че за трафик на наркотици е използван кораб, принадлежащ на военноморския флот, разследването е поето от специалната държавна прокуратура. Вчера медиите в Черна гора съобщиха, че въз основа на информация на военното разузнаване е направен обиск на кораба \"Ядран\", който трябваше да същия ден да тръгне на плаване от Тиват през Истанбул до Пирея в рамките на учебна практика на студенти от морския факултет в Котор. При обиска е открито вещество, което по-късно било идентифицирано като кокаин. Министерството на отбраната съобщи, че освен наркотика на кораба е заловено и нелегално оръжие. Цената на заловения кокаин на черния пазар е около 5 милиона евро.", "date": "2019.04.20", "title": "Кокаин за 5 млн. евро заловен на учебен кораб в Черна гора, арестуван е подофицер"}
{"url": "https://www.24chasa.bg/novini/article/7412153", "text": "„Делото срещу Иванчева го направиха важно интересите, които седят зад него. Дребните политически интереси на някакви образувания, които се наричат партии, се съчетаха по странен начин с тези на олигарсите, които са в ареста. Съчетаха се с интересите на хората, които се укриват в Сърбия. Съчетаха се с личностни интереси. И така се получи едно голямо кълбо от интереси, което превърна това дело в толкова интересно и толкова медийно”. Това коментира пред  заместник-главният прокурор Иван Гешев в коментар по темата за процеса срещу бившата кметица на „Младост”. Преди дни тя бе осъдена на първа инстанция на 20 години затвор за подкуп в особено големи размери. Гешев поясни, че все още не са ясни мотивите на съда. Затова не се знаело и за какво точно Иванчева, ексзаместничката й Биляна Петрова и предшественикът й на поста в столичния квартал Петко Дюлгеров са признати за виновни – дали за искане или за получаване на подкуп. „В залог на това дело се превърна оценяването на Специализираната прокуратура. Но това е дребна битка на фона на голямата борба с корупцията, обикновен криминален случай, който скоро вероятно няма да се повтори, защото е направен много елементарно и никой не взима пари по този начин”, каза още Гешев. Той бе категоричен, че това, че в хода на делото Дюлгеров се отказа от първоначалните си показания, не е учудващо. „Традиция” било и подсъдими да твърдят, че са свидетелствали под натиск, както постъпи и Дюлгеров. Първоначално пред разследващите той заяви, че е бил посредник при получаването на подкуп, който Иванчева поискала от бизнесмена Александър Ваклин, за да придвижи преписка за строеж. След това разказа как е подхвърлил в колата на бившата кметица 70 000 евро, които бяха намерени при задържането й в центъра на София преди година. Гешев коментира и темата с арестите на телефонни измамници. В четвъртък беше разбита една от най-големите, по думите на прокуратурата, групи за „ало” измами. Паралелни акции се проведоха в Горна Оряховица, София и Румъния. Заместник-главният прокурор каза, че обвинения са повдигнати на 11 от арестуваните 30 души и им е наложена мярка за неотклонение „задържане под стража” за срок до 72 часа. Очаква се тя да бъде удължена. Според прокурор Гешев е „сложно” да се продаде имуществото на измамниците и с получените средства да се обезщетят жертвите им. За целта трябвали законови промени, а самата идея бе дадена в петък от премиера Бойко Борисов. Грешката на държавата може би е в това, че подходът при разследванията на телефонни измами досега беше сегментиран – задържаха се хора от съответните окръжни прокуратури и РПУ-та. Сега обаче Спецпрокуратурата има правомощия за действия на територията на цялата страна. Прокурорът разказа и за фрапиращ случай, при който в продължение на години, от една и съща жена са били откраднати около 800 000 лева. Тя била убедена, че дава пари, за да помогне на полицията за залавянето на „ало” мошеници. „Според нас големите групи са 5-6 в цялата страна. Те са откраднали 8-9 млн. само през миналата година”, каза Гешев. Но поясни, че тази сума е изчислена на базата на подадените жалби. Имало обаче много жертви, които се срамували да се оплачат.", "date": "2019.04.20", "title": "Гешев: Случаят \"Иванчева\" е елементарен, никой не взима пари по този начин"}
{"url": "https://www.24chasa.bg/novini/article/7412168", "text": "Властите в САЩ са задържали бивш американски морски пехотинец във връзка с нападението срещу севернокорейското посолство в Мадрид през февруари, съобщава в. \"Вашингтон пост\", цитиран от ДПА и БТА. Кристофър Ан е бил арестуван на 18 април и вчера е бил изправен пред федерален окръжен съд в Лос Анджелис. Предполага се, че Ан е член на организацията \"Свободен Чосон\" (Ггражданска отбрана Чхолима), която призовава за свалянето на севернокорейския лидер Ким Чен-ун. Миналия месец тя пое отговорност за акцията, при която от посолството бяха откраднати компютри и друго оборудване, като заяви, че впоследствие е споделила с ФБР \"информация с огромна потенциална стойност\". Това е първият арест, извършен по мистериозния случай, който стана броени дни преди срещата на Ким с американския президент Доналд Тръмп в Сингапур. Обстоятелствата около инцидента, отбелязва ДПА. \"Вашингтон пост\" съобщава също, че федерални агенти са претърсили апартамента на лидера на групата Ейдриън Хонг. На сайта на \"Гражданска отбрана Чхолима\" неин говорител на име Ли Уолоски заявява, че групата е възмутена от решението на министерството на правосъдието да приведе в действие международните заповедие за задържане, издадени срещу американски граждани, основаващи се на криминални обвинения, подадени от севернокорейския режим след атаката в Испания. \"Последният американски гражданин, който попадна в ръцете на режима на Ким, се върна у дома осакатен от изтезания и не оцеля\", заявява представителят на опозиционната група, имайки предвид студента Ото Уормбиър, починал малко след връщането си в САЩ през 2017 г.", "date": "2019.04.20", "title": "Бивш морски пехотинец е арестуван в САЩ  за нападението срещу севернокорейското посолство в Мадрид"}
{"url": "https://www.24chasa.bg/novini/article/7412170", "text": " Всички сцени ще бъдат заснети през юни в Бургас, родният град на поетесата. Това съобщиха от пресслужбата на местната община. Сред ангажираните актьори са Александра Костова, Алена Вергова, Ясен Атанасов, Васил Банов, Албена Павлова. Продуцент на проекта е Николай Урумов. Автори на сценария са Нели Димитрова и Валентина Ангелова. Сценарият е вдъхновен от поезията и личността на Петя Дубарова, но без да разказва за живота й. Действието се развива в наши дни и се концентрира върху историята на съвременно бургаско момиче, също на име Петя. Александър Косев ще е режисьор на филма. По заснемането му той ще работи с оператора Иван Вацов. Продукцията се осъществява с финансовата подкрепа на Национален филмов център и Община Бургас. Партньор на проекта е и домът-музей \"Петя Дубарова\", а авторите имат пълното съдействие на сестрата на поетесата - Елица Дубарова. По първоначален план филмът трябва да бъде готов и монтиран до края на настоящата година, за да може през декември да бъде представен предпремиерно в Бургас като част от събитията, посветени на 40-годишнината от смъртта на бургаската поетеса.", "date": "2019.04.20", "title": "Вижте първия тийзър на първия игрален филм за Петя Дубарова (Видео)"}
{"url": "https://www.24chasa.bg/novini/article/7412174", "text": "Самолет на германските военновъздушни сили \"Ербъс А310\" излетя тази сутрин от летището на Кьолн за португалския остров Мадейра за евакуация на германците, пострадали при катастрофата на 16 април с туристически автобус, съобщи министерството на външните работи в Берлин, цитирано от БТА. В болница в столицата Фуншал все още се лекуват 16 от 18-те ранени, 14 германски туристи и двама португалци шофьор и екскурзовод. Лекарите ще преценят кои могат да бъдат транспортирани до Германия. Останалите оцелели присъстваха снощи на службата за Разпети петък в църквата Игрея Пресбитериана във Фуншал, където беше и президентът на Португалия Марселу Ребелу де Соуза. При катастрофата загинаха 29 души.", "date": "2019.04.20", "title": "Германия изпрати самолет в Мадейра за ранените при катастрофата с автобуса"}
{"url": "https://www.24chasa.bg/novini/article/7412199", "text": "ВМРО-БНД регистрира листата си за европейските избори в Централната избирателна комисия /ЦИК/ в деня на Априлското въстание. Документите за регистрация бяха внесени от лидера на ВМРО, вицепремиер и министър на отбраната Красимир Каракачанов, заместник-председателя на партията и настоящ евродепутат Ангел Джамбазки, ръководителя на предизборния щаб и народен представител Юлиан Ангелов, предаде БТА. Водач на листата от 17 кандидата е Ангел Джамбазки, съобщи Красимир Каракачанов. В нея са актьорът и режисьор Андрей Слабаков и бившият командир на 61-ва Стрямска механизирана бригада бригаден генерал Димитър Шивиков. Слабаков и Шивиков са от гражданската квота в листата на ВМРО. \"Европа е на кръстопът. От тези евроизбори зависи дали тя ще продължи да се движи по инерцията надолу - на разпад на идентичността, на безконтролната нелегална миграция или ще тръгне по пътя, начертан от бащите на идеята за обединена Европа - Европа на суверенните държави, на нациите, Европа, която отстоява своите интереси\", коментира пред журналисти Каракачанов. Той изтъкна, че от тази гледна точка евроизборите са важни за България и отбеляза, че затова партията е предложила на българския избирател листа от хора, които са доказали, че са способни да защитават българския национален интерес. В отговор на въпрос какво означава за политическата формация добър резултат на евроизборите, водачът на листата на ВМРО-БНД Ангел Джамбазки каза, че това са два мандата, което по думите му към този момент е осъществимо. Той изтъкна, че листата на ВМРО-БНД представлява единството на българската нация и посочи, че в нея има представители на различни български национални общности. Джамбазки подчерта, че тя представлява обединението на националната ни идея. \"Отиваме на тези избори с твърдата задача да продължим дейността, както досега, по теми като миграцията, разселването на нелегалните имигранти, борбата срещу радикализма и нахлуването на ислямистките нашественици в Европа и България\", каза Джамбазки. Той изтъкна, че от партията са уверени в добрия изборен резултат и призова всички български родолюбци и патриоти да не разпиляват гласовете и да гласуват за ВМРО-БНД. Във връзка с инцидента в Хасково от вчера, при който загина един човек, министърът на отбраната коментира, че става дума за имот с отпаднала необходимост от 2001 г. Той информира, че е издал на 15 март заповед да започне обследването му и да се пристъпи към процедура по възлагане на малка обществена поръчка /до 5000 лева/ за избор на фирма, която да събори обекта. Той уточни, че дирекция \"Инфраструктура на отбраната\" в МО се занимава с обследването, наблюдението и съхраняването на подобни имоти. Десетки, стотици са имотите с отпаднала необходимост, коментира министър Каракачанов и допълни, че в понеделник се очаква да има резултати от проверката в дирекцията, но не се ангажира с това колко ще продължи проверката по случая на Военна прокуратура и на другите органи. Попитан как приема критиката от вчера на държавния глава, че с \"апартамент гейт\" има уронване на държавността, министър Каракачанов повтори, че за него е важно, ако някой е придобил нещо, как го е направил - дали е използвал служебното си положение, за да го придобие на далавера, както и това дали това е станало със законни или незаконни доходи. На \"апартамент гейт\" целта е не толкова да се \"удари\" този или онзи политик, според мен целта е битката, която \"клокочи\" отдавна за избора на бъдещия главен прокурор, каза Каракачанов. В отговор на въпрос дали е основателно твърдението на президента, че липсва политическа воля за борба с корупцията, министърът на отбраната каза, че не иска да коментара върховния главнокомандващ. След внасянето на документите кандидатите за евродепутати от листата на ВМРО се отправиха към паметника на революционерите от Македония, Беломорието и Одринско, където да се поклонят пред подвига на героите от Априлската епопея.", "date": "2019.04.20", "title": "ВМРО регистрира в ЦИК листата си за евроизборите, води я Ангел Джамбазки"}
{"url": "https://www.24chasa.bg/novini/article/7412260", "text": "Двама души са загинали, след като малък частен самоет е паднал в района на стадиона на пловдивското село Оризари, съобщиха от полицията. Сигналът за инцидента е получен в 10:20 часа. Все още не е ясна причината за трагедията. Едната от жертвите е пилотът, за другата все още няма информация. Районът е отцепен. На място са разследващи, полиция и пожарна. Според очевидци крилото на машината се е отчупило във въздуха.", "date": "2019.04.20", "title": "Самолет падна в пловдивското село Оризари, двама загинаха (Всичко по темата)"}
{"url": "https://www.24chasa.bg/novini/article/7412285", "text": "Бившето военно поделение в Хасково, край което стана трагичният инцидент от вчера, е определено като район с отпаднала необходимост за Българската армия през 2001 г. През 2011 г. е установено саморазрушаване на част от сградата, се посочва в съобщение на Министерството на отбраната. През февруари 2019 г. служители от регионалната структура на Главна дирекция „Инфраструктура на отбраната“ в гр. Пловдив са направили констативен протокол, въз основа на който министърът на отбраната на 15 март т.г. е издал заповед № Р-71 за назначаване на комисия за извършване на оглед за освидетелстване на сградния фонд в района. В заповедта е указан двумесечен срок, в който трябва да се представи протокол за предприемане на последващи действия. Междувременно за участъка на падналата стена директорът на Главна дирекция „Инфраструктура на отбраната“ издава указания, с които започва събирането на оферти от фирми, за да може да бъде осигурено предварителното събаряне на стената. На 12 април т.г. е подадена една оферта от участник в процедурата, но за завършването на законовата процедура са необходими още две предложения. Във връзка с инцидента министърът на отбраната е разпоредил да бъде извършена проверка на целия сграден фонд с отпаднала необходимост за предприемане на последващи действия за обезопасяване.", "date": "2019.04.20", "title": "Рушенето на сградата на поделението в Хасково било установено през 2011 г."}
{"url": "https://www.24chasa.bg/novini/article/7412313", "text": "Повече от 200 поклонници от най-голямата католическа общност в Северна България - в Белене, ще участват в посрещането на папа Франциск при посещението му в България. Това съобщи отец Паоло Кортези пред БТА. Това посещение е празник не само за нас - католиците, а и за цяла България, защото този духовен ръководител носи в себе си голяма позитивна енергия за помирението, допълни енорийският свещеник. Папата работи за доброто и е важно християните да празнуваме заедно, е убеден той. Отец Кортези поясни, че от Белене ще носят за срещата си с папата икони, на които са изобразили папа Франциск с гълъб и двама светци, били в Белене - Евгений Босилков и папа Ронкали, който през 1925 г. като владика е посетил селището. От името на католическата общност в Белене ще подарят на папата специално нарисувана икона с ликовете на четирима българи - Евгений Босилков и трима свещеници от Пловдивско, разстреляни заедно с него през 1952 г. В ликовете им виждаме лицата на още 35 свещеници, осъдени с тях и почти всички изпратени в бившия лагер \"Белене\", както и на всички жертви на тоталитарния режим от различните вероизповедания, заяви отец Кортези. Групата от Белене ще бъде при посрещането на папа Франциск с червени шалчета. Те са с цвета на капка кръв като знак за жертвите, репресирани на остров Персин, добави отец Кортези.", "date": "2019.04.20", "title": "Повече от 200 поклонници от Белене ще посрещнат папа Франциск"}
{"url": "https://www.24chasa.bg/novini/article/7412324", "text": "За пръв път в историята напълно незрящ пътешественик, японецът Мицухиро Ивамото, успя да прекоси Тихия океан на борда на малка яхта, предава Франс прес и ТАСС. По време на 14 000 километровия преход на приключенеца ограничена помощ единствено му е оказвал гражданин от САЩ, който му е съобщавал направлението на вятъра и други технически подробности. Но помощникът му не е взел участие в управлението на яхтата и разгъването на платната, посочва БТА. 52-годишният Ивамото отплава на 24 февруари от пристанището в Сан Диего, Калифорния. В събота той пристигна в пристанището на град Иваки в префектура Фукушима на североизточното крайбрежие на главния японски остров Хонсю, където беше приветстван от местните жители. През 2013 година Ивамото се опита по същия начин да прекоси Тихия океан, но яхтата му се сблъска с кит и претърпя корабокрушение. В помощ на пътешественика бе американецът Дъг Смит, който му даваше единствено устна информация за посоката на вятъра.", "date": "2019.04.20", "title": "За пръв път в историята: Незрящ пътешественик прекоси Тихия океан"}
{"url": "https://www.24chasa.bg/novini/article/7412328", "text": "Eксплозия, последвана от стрелба, избухна тази сутрин в центъра на Кабул, близо до министерството на комуникациите и информацията в афганистанската столица, предаде Ройтерс, цитирана от БТА. Експлозията избухна близо и до строго охранявания хотел Сирина, един от малкото, все още посещавани от чуждестранни гости, в един от основните търговски райони на града. Взривът последва няколко месеца на относително спокойствие в Кабул, което съвпадна с разговорите между САЩ и талибаните, целящи да подготвят официални мирни преговори за прекратяване на 17-годишната война в Афганистан, отбелязва Ройтерс.", "date": "2019.04.20", "title": "Eксплозия, последвана от стрелба, избухна в центъра на Кабул"}
{"url": "https://www.24chasa.bg/novini/article/7412331", "text": "Десетки жени и деца на косовски джихадисти, воюващи в Сирия, бяха върнати днес със самолет в Косово при засилени мерки за сигурност, предаде Ройтерс, цитирана от БТА. \"Планираната операция за връщане на някои наши граждани от Сирия завърши успешно\", съобщи рано днес на летището министърът на правосъдието Абелард Тахири, като добави, че повече подробности за операцията ще бъдат съобщени по-късно днес. След няколкочасов престой на летището жените и децата бяха транспортирани с два автобуса и полицейски ескорт до казарма край Прищина. Над 300 косовски граждани, мъже, жени и деца, са заминали за Сирия от 2012 г. Около 70 мъже, биещи се на страната на екстремистки въоръжени групи, са убити. Полицията съобщи, че около 150 жени и деца, включително около 60 деца, родени в Сирия, са били пленени, след като Ислямска държава изгуби контролирани от нея територии. Още не е известно дали всички те са върнати в Косово и дали сред върнатите има и бойци, воювали в Сирия. Международни и местни агенции за сигурност предупредиха по-рано за риска от връщането на бойците. През 2015 г. Косово прие закон, според който участието в чуждестранни въоръжени конфликти се наказва с до 15 години затвор. Около 90 процента от населението на Косово са мюсюлмани. На територията на страната не е имало ислямистки атаки, но над 100 мъже бяха съдени за участие в конфликтите в Сирия и Ирак. Някои от тях бяха намерени за виновни за планиране на атаки в Косово. Правителството твърди, че форми на радикалния ислям са били внесени в страната от неправителствени организации от Близкия изток след края на войната за независимост на Косово от 1998-1999 г.", "date": "2019.04.20", "title": "Косово върна в страната семействата на джихадисти, заминали за Сирия"}
{"url": "https://www.24chasa.bg/novini/article/7412341", "text": "Арестуваха двама тийнейджъри след  , съобщава полицията, цитирана от АФП и  Двамата млади мъже – на 18 и 19-годишна възраст, са задържани в Лондондери според антитерористичните закони и са отведени в Белфаст за разпит, допълват от полицията. 29-годишната жена беше простреляна смъртоносно докато отразяваше размириците в жилищния комплекс Крийган в северноирландския град в четвъртък вечерта. Полицията обвини за случилото се дисиденти републиканци за убийството, което беше определено като „терористичен инцидент“. На кадрите от улични камери в района, оповестени от органите на реда, както и от запис с мобилен телефон, се виждат последните моменти преди фаталната стрелба. Видеото ясно показва маскиран нападател, който изскача от прикритието си и насочва оръжие към полицията и случайни свидетели на размириците. Според разследващите местните хора в Крийган знаят кой е стрелецът и той живее именно в жилищния комплекс, където се разиграва трагедията. Насилието дойде в навечерието на Великден, когато републиканците, противопоставящи се на британското присъствие в Северна Ирландия, отбелязват годишнината от въстание от 1916 г. срещу британското управление. За взривяване на автомобили и отвличането на два микробуса в Лондондери по-рано тази година бяха обвинени и в дисидентска военизирана група. Мишел О'Нийл, заместник-лидер на ирландската републиканска партия Шин Фейн, осъди убийството.", "date": "2019.04.20", "title": "Двама младежи са арестувани за убийството на журналистката в Северна Ирландия"}
{"url": "https://www.24chasa.bg/novini/article/7412354", "text": "Двамата мъже, загинали тази сутрин в района на пловдивското село Оризари, след като самолетът им падна там, са на 18 и 45 г. По-младият мъж е Валентин, а по-възрастният се казва Стефан. Това заяви пред \"24 часа\" кметът на Оризари Йордан Тотев. По думите му жертвите не са местни, а принадлежат към спортен клуб. Малкият им спортен самолет е прелетял над стадиона в селото, за да поздрави участниците в празник, който се е провеждал там. Както вече очевици съобщиха, машината е паднала заради повреда в крилото й. Самолетът се е разбил зад стадиона, почти до брега на река Марица. В момента районът на инцидента е отцепен от полиция.", "date": "2019.04.20", "title": "Жертвите от самолета, паднал в Оризари, са на 18 и 45 г."}
{"url": "https://www.24chasa.bg/novini/article/7412353", "text": "\"Най-големият проблем на сегашната конституция е липсата на баланс между властите\", това е един от аргументите на Стефан Софиянски за приемане на нова конституция. В ефира на  той представи приоритетите на новия върховен закон, който предлага. Той коментира и предстоящите европейски избори. \"Днес България е в НАТО и Европейския съюз - по-съвременни, по-демократични образования. Това означава, че ние трябва да осъвремним нашата конституция така, че да заемем едно достойно място в Европейския съюз\", заяви Софияснки. Според него президентът трябва да получи правото на законодателна инициатива. Областните управители той определи като \"длъжност без функции\". Бившият премиер смята, че те трябва да бъдат избирани директно. \"28-те области са прекалено много за една малка държава. България трябва да има 7 области\", допълни той. Софиянски смята, че управлението в България последните години е \"комунистическо\" и че трябва да се смени манталитета и да се разбере, че обществото дава на правителството, а министерски съвет са просто служители. \"В листите (за европейските избори - б.р.) виждаме почти едни и същи лица и е факт, че нашите евродепутати в този мандат не свършиха абсолютно нещо\", такава оценка даде на българското представителство в настоящия Европейски парламент бившият служебен премиер и кмет на София. Според него част от приоритети, които е трябвало да бъдат изпълнени през настоящия мандат на Европейския парламент са били премахването на шенгенския механизъм, влизането на България в еврозоната и предлагане на алтернатива на пакета \"Макрон\" от българските евродепутати.", "date": "2019.04.20", "title": "Софиянски: България трябва да има 7 области, 28 са много за малка страна"}
{"url": "https://www.24chasa.bg/novini/article/7412362", "text": "Анкара може да се обърне към Москва, ако САЩ изключат Турция от програмата за създаване на изтребители бомбардировачи пето поколение Ф-35, съобщава американският в. \"Дифенс нюз\", позовавайки се на високопоставен източник от турските въоръжени сили, предадoха ТАСС и БТА. \"Ние не можем да си позволим да не заменим с нещо Ф-35. Руските технологии за изтребители биха били първият и най-добър избор, ако нашите американски съюзници се държат несъюзнически и поставят под съмнение участието на Турция в съвместната програма за изтребителите\", казал източникът на вестника. По-рано турският външен министър Мевлют Чавушоглу заяви, че Турция може да се обърне към всяка друга страна, ако САЩ откажат да й доставят Ф-35. \"Има Ф-35, има и изтребители руско производство. Ако не получим Ф-35, ще бъдем принудени да задоволим потребностите си от изтребители някъде другаде. И така ще бъде, докато не започнем да произвеждаме собствени самолети\", каза той. През ноември 2016 г. стана известно, че Турция преговаря с Русия за покупка на руски зенитно-ракетни комплекси С-400 Триумф. През септември 2017 г. Русия потвърди сключването на договор, а турският президент Реджеп Тайип Ердоган съобщи, че вече е внесен аванс. САЩ предприемат активни опити да не допуснат покупката на руски С-400 от Турция. Пентагонът заяви, че покупката на С-400 ще постави под въпрос по-нататъшното участие на Турция в програмата за създаване на най-новите американски изтребители бомбардировачи Ф-35.", "date": "2019.04.20", "title": "Турция ще се обърне към Русия, ако САЩ откажат да й доставят изтребители Ф-35"}
{"url": "https://www.24chasa.bg/novini/article/7412366", "text": "Крилото на малкия спортен самолет, който тази сутрин се разби в района на стадиона на пловдивското село Оризари, се е прекършило във въздуха и е паднало на игрището. Това заяви пред \"24 часа\" областният управител на Пловдив Здравко Димитров, който е посетил местопроизшествието. По думите му, след като крилото е паднало, машината с пилота и спътника му се е разбила зад стадиона, на дигата на река Марица. \"От самолета нищо не бе останало. Всичко е смачкано. Телата на жертвите бяха отвън\", описа потресаващата гледка Здравко Димитров. Според него 45-годишният Стефан е собственик на спортния самолет. Машината е излетяла от Белозем, където е базиран авиоклуб.", "date": "2019.04.20", "title": "Крилото на самолета се е прекършило във въздуха, паднало на стадиона в Оризари (Снимки)"}
{"url": "https://www.24chasa.bg/novini/article/7409585", "text": "- Били са в един курс на Художествената академия. Той - живопис, тя - скулптура, но тогава първите три години всички са учели заедно. Баща ми е син на Николай Райнов, а майка ми е от Пловдив и е от рода на Иван Андонов, съратник на Захарий Стоянов по Съединението на България. Актьорът Иван Андонов е неин първи братовчед. Родителите ми се запознават, влюбват се и рано-рано се женят. След завършването на академията през 1946 г. отиват на специализация в Париж в Akademie de beaux arts при проф. Марсел Шимон и Жан Люрса. Там през 1947 г. се раждам аз. През 1951 г. специализацията им приключва, но на майка ми предлагат асистентско място на преподавател в същата академия. Но през 1951 г. нейните баща и майка се разболяват. Дядо ми е брат на летеца Христо Топракчиев - той и Симеон Петров са първите български летци. - Обаче той е и първата жертва на българската военна авиация. Загива при злополука в края на 1912 край Одрин. Моят дядо Добри Топракчиев бил минен инженер. Той открива мина “Марица”. Заболява от малария и черният му дроб е сериозно увреден. Ние с майка ми заминаваме за София да ги видим. И когато тя решава да се върнем в Париж, властите не разрешават. Баща ми го викат в българското посолство във Франция и настояват да се прибере в България. Той отказва, все още си мислел, че ние с майка ми рано или късно ще заминем при него в Париж. - Да, макар и бегли. Спомням си, че срещу нас имаше къща, в която живееше една котка и стопаните й я държаха на синджир. Имам спомени от Айфеловата кула, от моста на Сена, където ходехме на разходка. И когато сме се върнали в София, съм питала мама къде ми е кулата, къде ми е Сената. Един ден тя ме завела при Руския паметник и казала: “Ето ти кулата, за Сената ще мислим...” - Тежко. Но нищо не можеше да се направи. Пращаше писма, но не получаваше отговори. Нито баща ми е получавал нейните писма, нито тя - неговите. А в Париж му вземат българския паспорт и започват да го водят невъзвращенец. Non patrie - без родина. Остава на улицата без документи, без работа, без нищо... По късно, когато го видях, разправяше, че е работел като фризьор на кучета, рисувал много красиви шалчета, които продавал на жените. Успявал да изкарва прехраната. - Тя започва да работи тук, за да ме издържа. Правеше скулптури. И на нея й е тежко, но се справя. - Те не са се срещали, не са се виждали. - Ами... такова било времето. Богомил беше писал във вестник “Литературен Фронт”, че Вълко Червенков му забранил. И че са го изпратили културен аташе с условието, че няма да се среща с брат си. Може би чичо ми е искал да го види, но... Може би се е страхувал? Не мога да кажа. От баща ми знам, че веднъж се разболял и постъпил в болницата. Втората му съпруга, художничката Фей Видал, отива в българското посолство и казва на Богомил, че брат му не е добре. Което ме кара да мисля, че на Богомил наистина са му дали някакви ултиматуми. Това е единствената им среща в Париж. Сигурно не му е било лесно - да знаеш, че брат ти е там, и да не можеш да си общуваш с него... - Да, завърших скулптура при проф. Величко Минеков. Първата година не ме приеха, не ми стигнаха 6 стотни и го изживях много трагично. Но на втората година ме приеха с много висок бал. - Като дъщеря на невъзвращенец мен не ме пускаха и до Солун. Никъде не можех да пътувам. Аз си знаех това и не правех и опити. Веднъж се записах за екскурзия до Англия и пак не ме пуснаха. И все така не знаехме нищо за баща ми... - Трябва да е било през 1978 г. Записах се в екскурзия до Париж, организирана от Съюза на художниците, и майка ми ме накара да подам документите си. Каза ми: “Ако те пуснат - добре, ако не те пуснат - ти си знаеш!” . Пуснаха ме, някак си се промъкнах в общия списък на групата. Когато тръгвах, майка ми каза, че ние нищо не знаем за баща ми - нито какво работи, нито има ли друга жена. “Ти отиваш с нагласата да гледаш музеите, които много те интересуват, и да видиш родилния дом срещу градината “Тюйлери”, в който си се родила.” Такива напътствия ми даде. - Има такова нещо. С Десислава Минчева, Христо Алексиев и други колеги се разхождахме край Айфеловата кула. Нашият колега художник Александър Петров, който все рисуваше лавандули и оттам му излезе прякорът. Абсолютно случайно се срещнахме сред навалицата туристи от цял свят. Каза ни, че е на специализация в българските ателиета на СБХ. Тогава имаше такава практика - наши художници да ходят за по 3 или 6 месеца да специализират в тези ателиета. Лавандулата ме пита какво правя в Париж. Обясних му, че съм на екскурзия, а той пита дали сме се видели с баща ми. “Ти знаеш ли колко е известен той?” “Нищо не знам за него.” Лавандулата каза: “Искам те утре на това място в същия час. Аз ще взема от Дора Валие, която е писала за баща ти, неговия телефон и адрес и ще ти ги дам.” - Ами започна едно вълнение, колегите ми също се вълнуват с мене. На другия ден отивам на същото място, Лавандулата идва и казва: Краката ми се подкосиха. Неописуемо е това, което почувствах в този момент. Даже и сега, когато си го спомням, се вълнувам много. Отидох, но не сама, а с няколко колеги. Да ме придържат и поддържат, ако се наложи. Татко беше облечен в бяла риза с българска бродерия... - Той поглежда към нас и не може да разбере коя е дъщеря му, защото в групата имаше още две жени. Казах, че аз съм дъщеря му и той ме прегърна. В заведението беше и втората му съпруга Фей Видал - една много мила жена. Баща ми попита какво правим в Париж. Казах му, че сме на екскурзия и искаме да разгледаме парижките музеи. “Качваме се в колите и отиваме в моето ателие - нарежда той. - Аз съм с кола, жена ми е с кола, отиваме цялата група!” Ателието му се намираше в “Антони”, едно предградие на Париж. Квартал с много художнически ателиета. И цяла нощ си говорихме и пихме вино розе. Той ни разказа за изкуството си, какво е правил, как е живял. Цялото ателие беше пълно с негови скулптури. - Баща ми, когато продавал или монтират някъде в Париж или друг град във Франция негова скулптура, винаги си е правел копие, което оставя в ателието. Не можел да се раздели с произведенията си. През цялото време съпругата му ме държеше за ръката и шепнеше: “Жо тем, жо тем...”. Двамата нямаха деца и тя ме приемаше много топло. Прибрахме се в хотела и трябаше да даваме писмени обяснения къде сме били цяла нощ. - Да, разбира се. Каза ми: “Диана, искам да знаеш, че ако не беше станало така - тя да се върне в България, никога нямаше да се разделя с нея, защото ние много добре се разбирахме.” Спомням си, че преди да тръгне, купи най-хубавото бижу, което съм виждала, за подарък на Фей Видал. Тя беше много добър живописец, поканила майка ми в нейния апартамент и ателие. Било е много приятно преживяване и за двете. - Преди тази дата у него е имало страх да се върне, защото можело да не го пуснат обратно. А след това... не искаше да остави ателието си, имаше много работа. Неговата любов беше скулптурата. Не му се искаше да си дойде, без да покаже какво е направил през тези години. Искаше завръщане с една изложба. Направих чудеса да организирам такава изложба с негови произведения, докато беше жив. Ходих в Министерството на културата, в Агенцията за българите в чужбина, във Френския културен институт... Трябваше да се отпуснат някакви пари за пренос и застраховка на произведенията му. Само французите казаха, че поемат една част от сумата, защото той беше френски гражданин. А такъв става през 1982 г., когато издават френска марка с негова скулптура и се прави голяма изложба с негови работи в музея на пощите. После става почетен гражданине на “Антони”, предградието, в което живее и където се намираше ателието му. Кръщават и площад на негово име и монтират там монументална скулптура. - Да, бил е приятел с Пикасо, Жан Кокто, Сезар, Дюбюфе, с Рьоне Шар. Илюстрирал е няколко книги на Шар. Правил е изложби в галерия Kaie dТart. Зервос, притежателят на галерията, бил импресариото на Пикасо. Много ми се иска да направя изложба - Боян и френската култура, за да се види нивото му. Тук, в България почти, не се знае за него. Затова пренесох тук всичките му произведения, след като той почина. Аз съм единствен негов наследник. Не пожелах нищо да продавам в Париж. Много исках приживе той да дойде в България и да направи изложби. Не се беше връщал над 60 години. - Не. Не съм търсила лични връзки, а помощ от институциите, защото мислех, че така трябва. Но всички се оправдаваха, че нямат средства за такава изложба. Много хубаво би било, обаче няма пари. Когато татко почина, първата ми работа беше под егидата на френския посланик да направим изложба във Френския културен институт с негови работи. Излъчен беше и филмът на Даниела Кънева за него. Тя единствена го беше открила в Париж и заснела. Филмът течеше по време на изложбата. Тогава на откриването дойде и Богомил. - Срещахме се в Художествената академия - аз студентка, а той преподаваше естетика. Най-много се готвех за неговите изпити. Непрекъснато се притеснявах, защото колегите ми знаеха, че съм негова племенница, и не можех да си позволя да говоря глупости... - Винаги шестици ми е писал и разказвал на роднини, че много добре съм се подготвяла на изпитите при него. - Не. Един път само съм ходила у тях. Той беше колекционер и на монети. Имах нужда от експертиза на специалист за една сребърна монета - от кой век и т.н. Но чичо ми поначало беше човек, затворен в себе си. Двамата братя Райнови бяха коренно различни като характери. Богомил беше интровертен, докато Боян беше отворен към всичко. Цяла Франция можеше да дойде в ателието му. На един умряла майка му и той идва да изпият по чаша вино, на друг му се роди дете - и той отива при него да сподели радостта си. От всички къщи в квартала само вратата на неговия дом беше винаги отворена. - Така казват. Всички много трепераха от него по време на изпити в академията. Късаше много. Аз винаги седях на първата банка и си водех записки. Всичките му лекции съм ги записвала. Колеги от 3-4 випуска искаха записките ми, за да четат за изпитите. Лекциите му бяха много интересни. Идваха и външни хора да слушат.. - През 2005 г. а през 2007 - и Богомил. - Да, извикаха ме, защото жена му беше починала една година преди него. Трябваше по спешност да подпиша документите за погребението. Изпращането му беше Организирали го неговите приятели. В ателието бяха подредили всичките му скулптури, а в средата имаше арфа. Една жена свири на арфата, а друга чете негови любими стихотворения от Рьоне Шар. Всички държат по една чаша розе - любимото на баща ми, и казват “Наздраве, Бояне! Наздраве...” На френски и на български. Така го изпратихме - с поезия, с музика и с чаша вино. Много тежко преживях смъртта му, защото всяка година преди него погребвах по един скъп за мен човек. През 2001 г. почина майка ми, 2003-а загина синът ми Ивайло, 2004-а умря мъжът ми, а през 2005-а - баща ми. Сега живея в къща с дъщеря ми Теофанаа и внучка ми Леда.", "date": "2019.04.20", "title": "Диана-Мария Райнова: През 1951 г. властта раздели семейството ни. Останахме с  мама в София, а татко - в Париж.  Видях го след 27 години..."}
{"url": "https://www.24chasa.bg/novini/article/7410863", "text": "С годините се променят не само думите в речните на българина, но и абревиатурите в него. Малцина вече си спомнят, че АПК преди 30 години означаваше аграрно-промишлен комплекс, ТКЗС беше трудово кооперативно земеделско стопанство, а ТПК - трудова производителна кооперация... В редичката на изчезващите понятия за масова употреба се нареди и популярната през 80-те години на миналия век абревиатура ГАПС - само специалист днес ще се досети, че зад четирите букви в съкращението се крие понятието гъвкава автоматизирана производствена система. Макар че подобна организация на производството съществува и сега - например във военните заводи \"Арсенал\" в Казанлък. Тогава твърдели, и с право, че ГАПС-ът е едно от най-прогресивните направления в роботизацията на технологичните процеси, системата се е смятала за върха на високите технологии в машиностроенето. Първият подобен цех у нас бил открит в Комбината за роботи в Стара Загора на 5 септември 1983 г. лично от първия партиен и държавен ръководител Тодор Живков. Тогава обаче все още не говорили официално за ГАПС, а за разширението на научно-производствения стопански комбинат по роботика \"Берое\" и за внедряването в практиката на автоматизирани производствени линии за промишлени роботи. След официалната церемония Живков написал в почетната книга на комбината: \"Когато дадем достатъчно такива и по-добри заводи, с които ще можем да произвеждаме всичко, тогава социалистическа България действително ще може да изнася интелект и да получава национален доход от \"сивото вещество\" на своя талантлив народ\". Интересът към тази организация на производството бил голям. Неслучайно година по-късно - на 11 септември 1984 г., ГАПС-ът на комбинат \"Берое\" е една от спирките на съветската делегация начело с бащата на перестройката Михаил Горбачов, посетила Стара Загора. По онова време той все още е \"само\" член на Политбюро и секретар на ЦК на КПСС, генерален секретар става половин година след това. Днес ГАПС-ът отдавна е разпартачосана и машините от нея са продадени поотделно, но кипарисите, засадени при онова посещение от Горбачов и Живков в \"Алеята на дружбата\" все още са живи и здрави в някогашния двор на несъществуващия от години завод \"Берое\". Макар че табелките край тях са изчезнали и трудно може да се определи кое дърво от кого точно е било засадено. \"Всъщност гъвкавата автоматизирана производствена система представлява цех - чисто затворено помещение, в което най-често работят металорежещи машини с цифрово-програмно управление. Тези машини са обслужвани от рабокари и роботи. На практика технологията е безлюдна, участват само работници-настройчици, чията задача е да зададат задачите на машините и да ги пуснат в действие. Роботите изпълняват транспортните дейности между отделните машини - пренасят детайли и т.н. и имат централно управление чрез компютър\". Това обясни пред \"24 часа\" последният директор на комбинат \"Берое\" преди приватизацията му Петър Цаклев. В първата българска ГАПС произвеждали детайли за промишлени роботи, които са неизменен елемент на... самата ГАПС. \"Нашите специалисти видяха тази система в японската фирма ФАНУК, която беше пионер в това отношение. Държавата, която искаше да развива работостроенето, покани японски специалисти от ФАНУК да изградят ГАПС в Стара Загора и неслучайно машините в нея бяха японски и български. В ГАПС-а на \"Берое\" работеха около 40 машини, тогава казваха неофициално, че струвала около 10 милиона долара\", спомня си още Петър Цаклев. Промишлените роботи, разбира се, не са онези познати ни от филмите същества, които се усмихват, говорят и приличат досущ на хора. Цаклев припомня, че на практика робот е всяко автоматизирано устройство, което върши някаква работа, дори и пералнята вкъщи. Но според сложността на извършваните операции и степента им на интелигентност тези устройства са манипулатори, рабокари, роботи. Първо те замествали работниците в спомагателните им функции, след това \"се проявили\" и като работни машини - боядисвали, заваряли, монтирали. В учебниците за инженери се казва, че промишленият робот е \"автоматична машина с изпълнено устройство - манипулатор на промишлените роботи, с две и повече степени на свобода и с препограмируемо управляващо устройство за изпълнение на двигателни и управляващи функции в производствения процес. Те заменят аналогични функции на човека при преместване на произвежданите предмети и /или/ технологичната екипировка\". Промишлените роботи са елементи, без които е невъзможна комплексната автоматизация на процесите и производствата. С използването им, при работата на машините с цифрово-програмно управление, микропроцесорната техника и други, човекът не участва пряко във производствения процес, а поема функциите на негов творец и контрольор. Промишлените роботи са основна предпоставка за създаване на принципно нови технологии без пряко участие на човека и имат огромно социално значение - нямаляват или премахват тежкия физически и монотонен труд\". Тази теория споделяла властта в България и превърнала някогашния завод за окомплектоване на металорежещи машини в Стара Загора в комбинат по роботика със свой Научен институт. Както казвали тогава, хората се учели \"в движение\" - освен продукция създавали и своите кадри. Според статистика от 1986 г. средната възраст на работещите в комбинат \"Берое\" 1700 души била 32 години. В свое интервю пред тогавашното списание \"Отечество\" през същата 1986 г. главният директор на комбинат \"Берое\" инж. Васил Тюркеджиев споделя: \"Комбинат \"Берое\" е завършекът на успехите на такива големи наши организации като Елпром, Хидравлика, ИЗОТ и на още около 75 други предприятия, които участват със своя продукция в създаването на роботи... Произвеждаме 18 вида роботи. Два от тях са лицензионни, а другите 16 са създадени от нашия Научноизследователски институт по роботика, който е неразделна част от комбината. Засега удовлетворяваме над 80 на сто от потребностите от роботи на социалистическия лагер. Основен наш консуматор на най-голямата група - електрохидравличните портални роботи с товароподемност 10, 40, 80 и 160 килограма, е автомобилната промишленост на Съветския съюз, в чийто предприятия работят над 4 хиляди манипулатора\". В онези години малка България е на второ място в свето по производство на промишлени роботи след Япония. Само за Съветския съюз са изнесени над 2 хиляди български роботи. По това време е създадено и научнопроизводственото обединение \"Красний пролетарий - Берое\", което свързва най-големия тогава завод в света за производство на металорежещи машини - стругове, с достатъчната вече практика на българските специалисти в създаването на роботи. Вече се говори да се развива производството на сензорни прибори и апарати, които, прибавени към тогавашното поколение роботи, трябвало да доведе до следващото им поколение. Давали си малък хоризонт за това - 5-6 години. Работата била свързана с проблеми и много напрежение. Тюркеджиев например умира от инфаркт в директорския си кабинет година след като дава интервюто си за списание \"Отечество\". Всичко рухва след 1990 година, когато България губи в новите условия необятните и изгодни пазари на разпадналия се Съветски съюз. Новостроящата се сграда на Института за роботи остана недовършена. Фирмате се опитва да оцелява с нови производства, които нямат нищо общо с роботите - като например на машини за производство на автоболни гуми. Самият комбинат \"Берое\" е сложен на тезгяха за продажба по време на масовата приватизация през 1996 година. Първият му мажоритарен купувач е приватизационният фонд \"АКБ Форес\". Във времето следва сложна трансформация на собствеността на някогашната гордост на социалистическото роботостроене, за да се стигне до 31 октомври 2003 г., когато Окръжният съд в Стара Загора прекратява официално дейността на предприятието. По това време претенциите на кредиторите са за 11,5 милиона лева. Съдът дори отхвърля предложения оздравителен план на собствениците към онзи момент - транспортна фирма, защото намира, че заводът не разполага нито със сгради, нито с достатъчно машини, за да произвежда и погасява дъловете си. Гордостта на \"Берое\" - ГАПС-ът, е разпартечосан, машините му са продадени поотделно. Същата съдба има и гъвкавата автоматизирана производствена система в друг старозагорски промишлен великан - приватизираният електронен гигант ДЗУ, който като част от унгарска фирма отдавна се раздели с голямата електроника.", "date": "2019.04.20", "title": "Николай Банев купил завода за първите български роботи, после го продали на парче"}
{"url": "https://www.24chasa.bg/novini/article/7376606", "text": "Православната Християнска Църква посвещава този ден на Лазар, когото Иисус Христос възкресил на четвъртия ден след погребението му в знак на благодарност за проявеното от него гостоприемство. Според средновековните писания Лазар живял още 30 години в строг пост и въздържание и бил провъзгласен за първи епископ на град Китион на остров Кипър. Нашият народ нарича празника \"Лазар\", \"Лазарица\" или \"Лазарова събота\". В празничния календар той има подвижна дата. Заема винаги съботата една седмица преди Великден. Характеризира се с няколко особено интересни и старинни по своя произход момински обичая - лазаруване, кумичене и боенек. На самия Лазаровден рано сутринта, пременени в нови и чисти момински носии, закичени с венци и свежи китки по главите, лазарките тръгват на групи по махалата да обикалят селските домове. През цялото време те пеят празнични обредни песни, като изпълняват и своя ритуален танц, наричан най-често \"боенек\". Стопанката кара лазарките да подскачат високо и да потропват с крака, за да растат високо посевите и да се плодят домашните животни. После тя дарява девойките с яйца, които те събират в кошнички. Лазаровото възкресение станало непосредствен повод за смъртната присъда на Спасителя. Затова именно от най-дълбока древност било установено случилото се да се спомня преди началото на Страстната седмица (Седмицата на Христовите страдания). В IV век Лазаровото възкресение се считало за общоцърковен и тържествен празник, което се вижда от множеството поучения на този ден от св. Иоан Златоуст, блаж. Августин, и др. В VII-VIII век светите църковни песнописци св. Андрей Критски, Козма Маюмски и Иоан Дамаскин съставили особени песнопения и канони, посветени на празника, които са в Църквата ползва до ден днешен.", "date": "2019.04.20", "title": "Лазаровден е! Вижте кои са имениците днес!"}
{"url": "https://www.24chasa.bg/novini/article/7412063", "text": "Медицинска сестра бе осъдена на доживотен затвор в Италия за убийствата на четирима пациенти, предаде ДПА, като се позова на националната информационна агенция АНСА. Присъдата бе издадена от съд в град Ливорно, област Тоскана, посочва БТА. Фауста Бонино, на 57 години, избухнала в сълзи, след като чула, че получава доживотен затвор. \"Не е честно, не съм направила нищо\", казала тя пред репортери. Бонино със сигурност ще обжалва присъдата, каза нейният адвокат. Първоначално италианската медицинска сестра била заподозряна, че е убила 13 човека в интензивното отделение на болница в Пиомбино, пристанищен град югозападно от Флоренция, между януари 2014 г. и септември 2015-а. Още преди началото на процеса тя бе оневинена за три смъртни случая, а съдът я оправда за други шест. Четиримата пациенти, всички те на възраст над 60 години, са починали, след като им е било дадено непредписано лекарство.", "date": "2019.04.20", "title": "Доживотен затвор за медицинска сестра в Италия, убила четирима пациенти (Видео)"}
{"url": "https://www.24chasa.bg/novini/article/7412053", "text": "\"Тези абсурдни присъди са политическо решение на групата на Лозан Панов, която не работи за България.  Изпълнява се поръчка. За 15 г., докато течеше делото, 17 професори, светила в медицината, бяха категорични, че смъртта на Ангел Димитров не е причинена от действията на полицията.\" Това коментира бившият антимафиот Мирослав Писов, който заедно с колегите си Иво Иванов, Борис Механджийски, Георги Калинков и Янко Граховски, бяха осъдени окончателно от ВКС на по 7 г. затвор. Ангел Димитров-Чората почина при задържане по време на акция \"Респект\" на 10 ноември 2005 г. в Благоевград. За смъртта му бяха обвинени петимата благоевградски полицаи. Делото срещу тях продължи 14 г., като на някои инстанции бяха осъждани, на други оправдавани. След оправдателната им присъда, Съдът в Страсбург обаче осъди България, а делото бе върнато за ново разглеждане. Неофициално се разбра, че ВКС е постановил окончателното си решение в петък.  \"Нямам нищо лично срещу Лозан Панов, но тази присъда не може да се постанови без неговото знание. На всички е ясно как функционира ВКС. Панов иска да свали властта чрез съдебната система. Ние сме представители на българската полиция, а не частни лица. Изпратени сме били на акцията по заповед\", допълни Писов. ", "date": "2019.04.20", "title": "Полицаят Мирослав Писов, осъден за смъртта на Чората: Това е политическо решение на групата на Лозан Панов"}
{"url": "https://www.24chasa.bg/novini/article/7412071", "text": "17 души пострадаха при горски и степни пожари в Забалкайския край в Русия, предаде ТАСС, като се позова на местните власти. Двама човека са в тежко състояние, а четирима - в средно тежко. Общо осем от 17-те пострадали са настанени в болница, посочва БТА. По данни на руското министерство на извънредните ситуации при пожарите са били засегнати 14 населени пункта и 130 сгради, 87 от които жилищни. Над 100 човека са били евакуирани. Президентът Владимир Путин изслуша по телефона доклад на министъра на извънредните ситуации Евгений Зиничев за мерките, предприети за борба с пожарите в Забалкайския край, Източен Сибир, и разпореди да бъде засилената групировката, която се бори с природните бедствия, както и да бъдат евакуирани навреме живеещите в засегнатите райони. Пламъците се разпространяват бързо заради силния вятър. Пожарите вероятно са тръгнали от степите в съседна Монголия, предаде ДПА, като се позова на руски медии.", "date": "2019.04.20", "title": "17 души пострадаха при пожари в Забалкайския край в Русия"}
{"url": "https://www.24chasa.bg/novini/article/7412080", "text": "Японският премиер Шиндзо Абе ще посети през май Съединените щати, след което по-късно другия месец се очаква визита на американския президент Доналд Тръмп в Япония, съобщи днес японският министър на външните работи Таро Коно, цитиран от Асошиейтед прес и ТАСС. Коно каза това на съвместна пресконференция с държавния секретар на САЩ Майк Помпейо, и. д. шеф на Пентагона Патрик Шанахън и японския министър на отбраната Такеши Ивая. Четиримата се събраха на среща във Вашингтон във формат две плюс две (министри на външните работи и на отбрана), посочва БТА. Абе ще бъде гост на семейство Тръмп във Вашингтон по случай рождения ден на първата дама Мелания Тръмп, след което на свой ред кани американския президент и съпругата му да бъдат първите чуждестранни гости, който ще се срещнат с новия японски император в края на май. Очаква се 85-годишният император Акихито да абдикира на 30 април след 30 години на трона и да бъде наследен от сина си принц Нарухито. Япония няма много близки приятели в Азия и Абе използва всяка възможност, дори и възкачването на новия император, за да ухажва Тръмп, отбелязва АП. Главният секретар на японското правителство Йошихиде Суга каза по този повод, че посрещането на президента на САЩ като първи държавен гост през новата императорска ера \"ще символизира непоклатимата спойка на японско-американския съюз\". В момента японските домакини уреждат Тръмп да гледа последния ден от голям турнир по сумо на 26 май, за да може да връчи купата на победителя. Държавният секретар на САЩ каза, че няма да подаде оставка, въпреки призивите на Северна Корея да се оттегли и да отстъпи мястото си на някой \"по-зрял в общуването\", предаде ДПА. \"Нищо не се е променило. Продължаваме да работим за преговори. Все още съм начело на екипа\", заяви Помпейо. Той подчерта, че не е изтълкувал погрешно позицията на Северна Корея, и увери, че нейният лидер Ким Чен-ун е обещал да сложи край на ядрената програма на страната си. Япония е \"готова да нормализира своите отношения със Северна Корея, когато ядреният, ракетният въпрос и този за отвличанията (на японци от режима в Пхенян) бъдат уредени\", каза Таро Коно.", "date": "2019.04.20", "title": "Шиндзо Абе и Доналд Тръмп си разменят \nпосещения през май"}
{"url": "https://www.24chasa.bg/novini/article/7412083", "text": "Хиляди хора от цяла Сърбия се събраха снощи в столицата Белград на митинг в подкрепа на президента Александър Вучич, предадоха световните агенции, цитирани от БТА. Ройтерс отбелязва, че демонстрацията се е състояла на фона на започналите преди пет месеца опозиционни протести срещу Вучич. Митингът тази вечер в Белград бе заключителният от кампанията \"Бъдещето на Сърбия\", в рамките на която президентът обиколи страната, за да представи постигнатите от него резултати и своите планове за бъдещето. В сряда Вучич се закани демонстрацията да бъде от четири до шест пъти по-многобройна от най-големия опозиционен протест. Според проправителствени медии над 100 000 души са се включили в митинга тази вечер пред парламента - мястото и на последния опозиционен протест. Това число обаче изглежда сериозно преувеличено, отбелязва ДПА. Много хора бяха докарани на митинга от цяла Сърбия. Стотици автобуси бяха паркирани в три линии по протежение на над 3 километра по един от главните булеварди в Белград, а на участниците бяха раздавани безплатно сръбски знамена. В социалните мрежи се разпространяват снимки на заповеди за провеждането на митинга. Тяхната автентичност обаче не може да бъде проверена, отбелязва още ДПА. Преди митинга сръбският президент обвини опозицията, че планира да блокира пътища, за да провали митинга. Днес обаче не бе съобщено за инциденти.", "date": "2019.04.20", "title": "Хиляди на протест в Сърбия в подкрепа на президента Вучич (Снимки)"}
{"url": "https://www.24chasa.bg/novini/article/7412091", "text": "Родителите от \"Къщата на ужасите\" в САЩ бяха осъдени на доживотен затвор за изтезаване на 12 от 13-те им деца в продължение на години, предаде Франс прес, цитирана от БТА. Дейвид Търпин, на 57 години, и съпругата му Луиз, на 50 години, се признаха за виновни през февруари по 14 обвинения, между които изтезаване и незаконно задържане на деца. Това стана на съдебен процес в щата Калифорния, потресъл цялата страна. \"Родителите ми ми откраднаха живота, но си го върнах\", заяви една от дъщерите им преди произнасянето на присъдите. \"Беше тежко, но това ме направи по-силна\", добави момичето. Един от братята й каза, че не е в състояние да опише преживяното от тях, докато са били деца. \"Понякога още имам кошмари, свързани с този период, когато, например, сестрите ми бяха оковани. Но това е минало, обичам родителите си и им прощавам\", каза той. Разплакани, родителите поднесоха извиненията си и увериха, че са били водени от \"добри намерения\". \"Не съм искал да им сторя нещо лошо\", заяви Търпин, докато жена му изразяваше любовта си към всяко от децата, които сега са на възраст от 3 до 30 години. През годините съпрузите държали децата си затворени в къщата си в градчето Перис, на стотина километра източно от Лос Анджелис. Домът им беше наречен \"Къщата на ужасите\" от медии в САЩ. Сигнал за случващото се бил подаден през януари 2018 г. от една от дъщерите, която след две години подготовка, успяла да избяга. При пристигането си на място, полицаите открили някои от децата оковани за леглата им. Всички, с изключение на най-малкото, били изключително мръсни и недохранени. Децата не ходели на училище. Те имали право да се къпят веднъж годишно и трябвало да спят по 20 часа на ден, според програма, установена от родителите им. Когато не били оковани, ги държали в различни помещения, без да им се позволява да играят. Много от децата страдат от наранявания и дефицити, свързани с тези лишения.", "date": "2019.04.20", "title": "Осъдиха доживот майката и бащата \nна 13 деца от \"Къщата на ужасите\" в САЩ"}
{"url": "https://www.24chasa.bg/novini/article/7412093", "text": "Специализираната прокуратура, ГДБОП и ОДМВР-Видин, с подкрепата на Дирекция „Жандармерия“ в МВР, извършват действия по разследване на организирана престъпна група за трафик на хора с цел просия (предимно в Кралство Швеция), както и пране на пари, съобщиха от прокуратурата. Процесуално-следствени действия се водят в село Дреновец, община Ружинци. Извършват се обиски, претърсвания, изземвания, разпити на свидетели.", "date": "2019.04.20", "title": "Разследват престъпна група за трафик на хора и пране на пари в Дреновец"}
{"url": "https://www.24chasa.bg/novini/article/7412097", "text": "Американският гигант \"Амазон\" планира да затвори бизнеса си с търговия на дребно в Китай, очевидно признание, че е загубил битката с местните конкуренти в е-търговията като \"Алибаба\", предаде Американската компания ще запази другите си операции в Китай като Amazon Web Services, електронните книги Kindle и трансграничните екипи, които помагат за транспорта на стоки от китайските търговци към клиентите зад граница, се казва в репортаж на Блумбърг Нюз, който цитира анонимни източници запознати с плана. Въпреки че доминира в САЩ и някои други пазари, \"Амазон\" трудно удържаше на конкуренцията в Китай в лицето на гиганти като Alibaba и JD.com, които се радват на огромна популярност на местния пазар. Новината идва въпреки скорошните инвестиции на компанията в логистика в Китай и придобиването на китайската платформа за онлайн книги Joyo. Говорител на Amazon не потвърди директно новината за изтеглянето от пазара, но каза, че компанията ще се фокусира повече върху трансграничните продажби.", "date": "2019.04.20", "title": "\"Амазон\" спира търговията си на дребно в Китай"}
{"url": "https://www.24chasa.bg/novini/article/7412101", "text": "Католическата църква е под атака, заяви снощи папа Франциск, оглавявайки традиционната за Разпети петък процесия около Колизея в Рим, предадоха ДПА и БТА. Церемонията е възстановка на страданията на Исус Христос по неговия път към Голгота, разпъването на Божия син и смъртта му. По традиция събитието се състоя на и около Колизея - място, където много ранни християни са станали мъченици по време на Римската империя. \"Наш Бог Исус, помогни ни да видим през Твоя кръст всички кръстове в света\", каза папата в края на 90-минутната церемония в древния римски амфитеатър. Духовният водач на 1,3-те милиарда католици на планетата спомена \"кръста на Църквата, която се чувства постоянно под атака отвътре и отвън\". Тези думи може да бъдат възприети като препратка към педофилския скандал, който измъчва Католическата църква от десетилетия и се разрасна през последните години, отбелязва ДПА. В друг вероятен намек за скандала, Франциск спомена за \"кръста на малките, наранени в тяхната невинност и чистота\". Папата изброи няколко други съвременни страдалци, чието тежко положение сравни с това на Исус. Сред тях той спомена мигрантите, \"които намират вратите затворени поради страх и сърцата заключени заради политически сметки\". Преди папата да говори, бяха прочетени традиционните за процесията размисли. Тази година \"медитациите\" са били написани от 80-годишната Еуджения Бонети - италианска мисионерка в Африка, която също така спасява жени от проституция в Рим. Сестра Бонети спомена за \"новите разпнати\" - бедните, бездомните и мигрантите. \"Ние искаме да извървим този Път на болката (Виа Долороса) заедно с бедните,отхвърлените от нашите общества и всички онези, които дори сега понасят разпъване на кръст\", каза тя. Италианската мисионерка изрази съжаление по повод общественото безразличие към тежкото положение на жертвите на сексуален трафик и други мигранти. Тя определи пустинята Сахара и Средиземно море като \"новите гробища\" в света. Нощната церемония събра над 15 000 вярващи, според оценки на Ватикана. Папата, на 82 години, не се включи в самата процесия, а я наблюдава от подиум, от който се обърна към множеството и го благослови. По-рано вчера Светият отец отслужи литургията \"Божията страст\" в базиликата \"Свети Петър\" във Ватикана в присъствието на стотина кардинали и епископи. Както и предишни години, облеченият в червени одежди Франциск легна по лице пред олтара - драматичен жест на молитва, който продължи около минута. Тази вечер главата на Католическата църква ще отслужи великденско бдение отново в базиликата \"Свети Петър\". Кулминацията на проявите на папата по време на Страстната седмица ще бъде традиционното послание и благословия \"Урби ет Орби\" (Към града и към света), които Франциск ще отправи утре, навръх католическия Великден, на площад \"Свети Петър\" във Ватикана.", "date": "2019.04.20", "title": "Папата: Католическата църква е постоянно под атака отвътре и отвън"}
{"url": "https://www.24chasa.bg/novini/article/7412111", "text": "\"Изключително важно е да успеем да обясним на българските граждани защо е важно да гласуват и защо тези избори не са за парламент, а какво е значението на изборите на Европейския парламент и защо той е важен\". Това каза пред народният представител и кандидат за Европейския парламент от листата на ГЕРБ и СДС Лиляна Павлова. В Европа ние изпращаме хората, които ще защитават българския интерес, а не високоплатени чиновноци, допълни още тя. Бившият регионален министър заяви, че Европа е на кръстопът, но за България е важно тя да е единна. Според Павлова ние трябва да имаме самочувствието на европейци, които могат да имат своя принос към континента. Трябва да изпратим достойни българи, които да намират съмишленици, които да успеят да преговарят, да отстояват повече бюджет, да се борят за финансиране, да продължат да говорят за младежите, за заетостта, за сигурността, посочи депутатът от ГЕРБ. \"Тяхната листа (б. р. - на БСП) е силно антиевропейска. По-голямата част от представителите в нея не познават добре институционалните и политически механизми на европейските институции. Те затова се опитат да захлупят европейския дебат с вътрешнополитически проблеми\", каза Павлова и добави, че от ГЕРБ са предложили както дебат по европейските въпроси, така и да има обединение за теми, които да са надпартийни и които българските представители да отстояват в Европейския парламент. В коментар, че Елена Йончева е първа в листата на БСП, Павлова, заяви, че в Европа не ни трябва някой, който ще опетнява образа на България. \"Ние не се кандидатираме за женската кечлига, кандидатираме се да отстояваме интересите си достойно и професионално, с ясните мотиви, модели и данни\", каза още тя. Това е голямата разлика с БСП - слон в стъкларски магазин или някой, който да защити България, допълни депутатът от ГЕРБ. За първи път през 2018 г. колкото хора са напуснали България, толкова са се и върнали. Това е нещото, към което се стремим, посочи Павлова. В коментар на \"Апаратаментгейт\" тя заяви, че в ГЕРБ веднага се дават оставки. Това е разликата между ГЕРБ и останалите. Оставки се подават веднага - само на подозрение, още преди да е започнала проверката - в името на това да се прочисти системата. За нас е важно да се подреди държавата и да се прочисти системата, да няма съмнение в политическата класа, заяви Павлова.", "date": "2019.04.20", "title": "Павлова: БСП е като слон в стъкларски магазин в Европа (Обновена)"}
{"url": "https://www.24chasa.bg/novini/article/7412110", "text": "Новият украински президент може да си върне до месеци контролираните от сепаратисти райони в източната част на страната и да получи евтин газ и големи инвестиции от Русия, ако възстанови отношенията с нея, заяви най-близкият съюзник на Кремъл в Украйна, цитиран от Ройтерс и БТА. Виктор Медведчук - видна фигура от проруската опозиция в Украйна - каза това в интервю за агенцията преди предстоящия утре балотаж на президентските избори между настоящия държавен глава Петро Порошенко и комика Володимир Зеленски, новак в политиката. Проучванията на общественото мнение отреждат лесна победа на Зеленски. Кремъл желае да научи повече за 41-годишния говорещ на руски комик, за да разбере дали може да сключи сделка с него, след като не успя с Порошенко, заяви Медведчук. Проруски настроеният украински политик обясни, че \"в Москва нямат никакви очаквания. Те искат да видят какво ще се случи след това, кой ще бъде в обкръжението (на Зеленски) и какво ще направи той и с кого\". Украински гражданин, Медведчук не представлява Русия. Неговите думи обаче имат тежест, тъй като той е близък приятел с руския президент Владимир Путин и е изпълнявал ролята на посредник между двете страни, отбелязва Ройтерс. Кремъл вече даде да се разбере, че би бил доволен Порошенко да загуби президентските избори, но не е коментирал Зеленски. \"Винаги бихме искали да се надяваме на най-доброто\", заяви вчера Дмитрий Песков, говорителят на Путин, попитан какви очаквания има от фаворита на президентските избори в Украйна. Песков потвърди, че Медведчук се е срещнал наскоро с Путин. Самият украински политик довери, че познава от 19 години руския президент, който е кръстник на дъщеря му. Миналия месец Медведчук бе в Москва, където руският премиер Дмитрий Медведев му обеща намаляване с една четвърт на цената руския газ за Украйна, ако тя отново започне да купува \"синьо гориво\" от Газпром, а не с посредничеството на европейски страни, както прави от 2015 г., припомня Ройтерс. Агенцията отбелязва, че основната цел на Русия е да постигне връщане на сепаратистките райони в Източна Украйна под контрола на Киев, но при предпочитани от нея условия. Това може да доведе до смекчаване на европейските санкции, наложени на Москва след анексията на Крим и избухването на конфликта в Донбас през 2014 г. Порошенко е против възстановяването на контролана Киев върху сепаратистките райони при неблагоприятни условия като предоставянето на специален статут и амнистията на бунтовници. Страните от ЕС са разделени по въпроса за санкциите, като някои подкрепят тяхното вдигане при връщане на Донбас, но други настояват Москва да предаде обратно на Киев и Крим.  който му пожела успех на предстоящия утре балотаж на президентските избори в страната, предаде ТАСС, като се позова на пресслужбата на Порошенко. Съобщението е публикувано на официалния сайт на украинския президент, посочва БТА. Помпейо поздравил Порошенко за свободното, конкурентно и демократично протичане на първия тур на президентските избори в Украйна на 31 март. Той го уверил в подкрепата на Вашингтон за Киев по пътя на реформите и на противодействането на продължаващата руска агресия. САЩ и занапред ще бъдат рамо до рамо с Украйна при възстановяването на нейния суверенитет и териториална цялост. Двамата обсъдили още заплахите за ренационализацията на Приватбанк и необходимостта от запазването на макрофинансовата стабилност на Украйна. В четвъртък украински съд удовлетвори иска на бизнесмена Игор Коломойски да бъде обявена за незаконна национализацията на най-голямата украинска банка през 2016 г. Порошенко разкритикува остро това съдебно решение, като предупреди, че евентуалното възстановяване на собствеността на Коломойски върху Приватбанк може да доведе до изпадането на Украйна в неплатежоспособност и до нова икономическа криза. Украинският президент остана втори на първия тур на изборите далеч зад комика Володимир Зеленски, новак в политиката. Проучвания на общественото мнение отреждат убедителна победа на Зеленски и на балотажа. Порошенко обвинява своя опонент, че е марионетка на Коломойски - нещо, което комикът отрича.", "date": "2019.04.20", "title": "Русия иска сделка със Зеленски - ще даде евтин газ и големи инвестиции на Украйна"}
{"url": "https://www.24chasa.bg/novini/article/7412117", "text": "Последните данни за доходите, разходите и потреблението на българските домакинства показват ясно, че стандартът на живот в страната и благосъстоянието на българските граждани продължава да се подобрява и през 2018 г., коментира  Тази тенденция като цяло е трайна от 90-те години насам, с изключение на годините на криза в страната, и се потвърждава от няколко показателя: 1/ не само номиналните доходи, но и реалните растат с добър темп – през 2018 година общият доход на лице от домакинството е нараснал със 7,6%, като в реално изражение (т.е. след като се коригира за инфлацията миналата година), този ръст също не е никак малък - 4,7%. Основните причини за ръста в дохода на домакинствата са двете основни пера в него – доходите от работни заплати и тези от пенсии, които миналата година се увеличават съответно с 10% и 11%. Интересно е, че доходите от социални помощи и обезщетения (без да се включват към тях помощите за деца и обезщетенията за безработица) намаляват значително миналата година – от 128 лв. на лице през 2017 г. до 57 лв. през 2018 г. Това, обаче, не означава, че изведнъж правителството е орязало значително социалните трансфери, а че уязвимите групи са се свили значително. Всъщност основните социални помощи, обвързани с т.нар. гарантиран минимален доход (ГМД), се вдигнаха миналата година, защото и самият ГМД се покачи от 65 лева до 75 лв. Намалението на техния дял в общия доход на домакинствата се дължи на благоприятната икономическа конюнктура, високата заетост и ръста на заплатите, които извеждат все повече домакинства от зависимост от социалните трансфери. 2/ делът на храните и безалкохолните напитки в общия бюджет на домакинствата намалява от 39,3% през 2004 г. до 29,7% през 2018 г., т.е. с близо 10 процентни пункта, като за първи път през 2018 г. той минава под 30%-ата граница. Делът на тези разходи традиционно се използва като показател за стандарта на живот и благосъстоянието, тъй като разходите за храна са от първа необходимост и не могат да бъдат отложени във времето или спестени – колкото по-висок е този дял, толкова стандартът на живот е по-нисък. Все пак, въпреки трайната тенденция на подобрение, България все още е далеч от развитите страни в Западна Европа, където този дял е над 2 пъти по-нисък, отколкото в България. 3/ Българинът може да си позволи да заделя по-голям дял от разходите си за стоки и услуги, които не са от първа необходимост. Така например, делът на разходите за свободно време, развлечения, култура и образование расте от 3,5% през 2004 г. до 4,8% през 2018 г. Делът на разходите за транспорт (където влизат тези за покупка и поддръжка на собствена кола, бензин и т.н.) също растат, от 5,3% до 7,3% за разглеждания период. 4/ доходът на едно домакинство вече позволява да се купуват по-малко т.нар. малоценни стоки (хляб, картофи, ориз и т.н.) и за сметка на тях - повече месо, зеленчуци и млечни продукти, което също е признак на по-висок стандарт на живот. От данните на НСИ виждаме, че средно на лице намалява консумацията на хляб и тестени изделия с 1.8 кг през 2018 г. спрямо 2017 г., докато в същото време се увеличава консумацията на зеленчуци с 2.7 кг, на кисело мляко - с 1.7 кг и на месо - с 1.5 кг. За намалението на консумацията на хляб и тестени изделия най-вероятно е допринесло и покачването на цените на брашното и свързаните с него продукти от есента на миналата година заради лошата зърнена реколта. Освен тези положителни тенденции, обаче, данните изпращат и някои притеснителни послания. Така например, част от подобрението на стандарта на живот заради по-малкия дял на разходите за храни и безалкохолни напитки „се изяжда“ от покачването на тежестта на данъците и осигуровките върху домакинските бюджети. Последните две години това се дължи основно на повишаването на осигуровката за пенсия в разходопокривния стълб с по 1 процентен пункт на година. Отделно, в по-дългия период от 2004 г. насам принос за по-голямата тежест на данъците и осигуровките имат и повишаването на минималните и максималните осигурителни доходи. Разбира се, колкото повече хора в икономиката работят, толкова по-голям ще бъде и делът на доходите от работна заплата и съответно - този на разходите за данъци и осигуровки. Ако се направи сравнение между 2004 и 2018 г., делът на доходите от работна заплата в домакинските бюджети нараства от 40,2% до 55,0% - наистина сериозен растеж, който се дължи на по-доброто състояние на пазара на труда и високата заетост последните години. Възходящата фаза на бизнес цикъла е свързана с по-висока заетост, по-високи доходи от работна заплата и съответно – по-малко уповаване на социални помощи. Дългосрочните тенденции на повишаване на стандарта на живот пък се виждат най-вече през по-малкия дял на разходите за храна, но и през структурата на самото потребление на основни хранителни продукти. Този положителен за обществото процес е относително бавен и не се усеща еднакво от всички, но тенденцията е налице и е устойчива във времето.", "date": "2019.04.20", "title": "Българинът живее все по-добре - вижте показателите, които го потвърждават"}
{"url": "https://www.24chasa.bg/novini/article/7412129", "text": "Бури в южната част на САЩ причиниха смъртта на най-малко петима души, предаде ТАСС, като се позова на местни медии. Трима човека загинаха в щата Мисисипи и по един - в Алабама и Флорида, посочва БТА. Първоначално бури бушуваха във Флорида, Алабама и Джорджия. След това бе съобщено за торнада в Мисисипи, Южна и Северна Каролина и Вирджиния. ", "date": "2019.04.20", "title": "Най-малко петима загинаха при бури в южната част на САЩ (Видео)"}
{"url": "https://www.24chasa.bg/novini/article/7412133", "text": "Разпоредителното заседание по делото за убийството на журналистката Виктория Маринова ще бъде разгледано в 10 часа в понеделник в зала № 8 на Съдебната палата в Русе, съобщиха представители на Темида. Съгласно приетата Медийна стратегия на Окръжен съд – Русе и по разпореждане на съдията докладчик по делото журналистите ще могат да правят видеозаснемане само преди началото на съдебното заседание. Правенето на звукозаписи и видеозаписи в съдебна зала по време на заседанието е недопустимо, както и не е позволено съдебните заседания да се излъчват на живо. ОТ Окръжния съд в Русе припомниха, че не се разрешава излъчването на записи или изображения, направени без съгласието на председателя на съдийския състав. В случай на нарушаване на тази забрана се уведомяват компетентните органи. Съдиите предупреждават, че ако присъстващите лица надхвърлят капацитета на съдебната зала, председателят на състава може да реши да ограничи достъпа до нея. В съдебната зала остават и няколко представители на медиите. Представителите на печата и публиката могат да бъдат отстранени по време на целия или на част от съдебния процес в интерес на нравствеността, обществеността, националната сигурност, интересите на непълнолетните лица или за защита на личния живот на страните по делата, както и ако съдът счете това за необходимо в случаите, в които поради специални обстоятелства публичността би нанесла вреда на интересите на правосъдието. На 19 март окръжният прокурор на Русе Георги Георгиев съобщи, че досъдебното производство за смъртта на Виктория Маринова приключи и Окръжна прокуратура – Русе е изготвила обвинителен акт, с който единственото обвиняеми лица по делото Северин Надеждов Красимиров е предаден на съд. Той ще отговаря по три обвинения – извършени от него блудствени действия с Виктория Маринова, за изнасилване на телевизионната водеща и за убийство, извършено умишлено, по особени мъчителен начин, с особена жестокост. Георги Георгиев посочи, че дори само заради убийството законът предвижда най-тежкото наказание доживотна присъда, но не се знае как ще процедира адвокатът на обвиняеия по време на делото и че съществува варионта при съкратено производство и самопризнания за облекчена присъда. Според Георгиев, обвиняемият е признал за всичките си престъпления, включително за изнасилването на Виктория и извършеното от него убийство. „За умишленото убийство законът предвижда възможно най-тежките наказания, сред които и доживотен затвор без замяна. Възможностите за развитие на процеса в съдебната му фаза зависят от избора на защитника и подсъдимия. Възможна е и процедура по съкратено съдебно следствие”, посочи Георгиев. В следващите дни стана ясно, че адвокатът на Красимиров е подал молба за съкратено производство, с което отпада възможността за най-тежките присъди за Северин. Административният директор и водещ в русенската телевизия ТВН Виктория Маринова бе убита и изнасилена на 6 октомври 2018 г. до бетонната алея край Дунав, където бе спортувала. Северин Красимиров бе задържан четири дни по-късно в дома на майка си в Германия и върнат в България. 21-годишният ром бе подложен на комплексна съдебно-психиатрична и психологична експертиза, за да се установи дали е вменяем и може ли да носи наказателна отговорност. Той лежа един месец в психиатричното отделение на затворническата болница в Ловеч, където бе наблюдаван и изследван от специалисти. Заключението им бе, че Северин страда от лека степен на умствено изоставане, има личностно разстройство, но към момента на извършване на престъплението и след това е разбирал свойството и значението на постъпките си. На досъдебното производство Северин Красимиров се признава за виновен и дава подробни обяснения, които потвърждават становището на прокуратурата, относно мотива за извършване на престъплението. Освен обясненията на убиеца, прокуратурата разполага с множество веществени доказателства, с дрехите, с които Северин е извършил престъплението и по които е открита ДНК на Виктория, с вещите, той е взел от жертвата и се е опитал да укрие. Прокуратурата смята, че разполага с достатъчно доказателства, които доказват нейните обвинения срещу рома. Георги Георгиев благодари на главния прокурор и на разследващите полицаи за оказаното съдействие по случая. Убийството на Виктория Маринова по своята жестокост разтърси цяла България, но и създаде лош имидж на страната ни в Европа, заради трактовката, че е било извършено заради работата на Маринова, заяви говорителят на главния прокурор Румяна Арнаудова. „Неприятен факт на внушения, които бяха направени от определени кръгове българи срещу българи, срещу нашите институции, срещу българската държава, че в България, журналисти, които се борят срещу корупцията и извършват разседвания, биват убивани. Нашето разследване показа, че това е чист криминален случай, но за съжаление, заради петното, което бяха оставили върху авторитета на държавата, се наложи целият екип да обори само с много усърдие, с висок професионализъм и със самообладание, което проявиха колегите, за да стигнем до истината. Твърденията злепоставиха България за много кратък период от време, но не постигнаха целите, които се бяха поставили тези кръгове от хора, вероятно ръководени от нечисти политически цели”, посочи Арнаудова.", "date": "2019.04.20", "title": "Тръгва делото срещу убиеца на Виктория Маринова"}
{"url": "https://www.24chasa.bg/novini/article/7412140", "text": "Архитекти и строителни работници стабилизираха структурата на емблематичната парижка катедрала \"Нотр Дам\" вчера - четири дни след като тя бе повредена при гигантския пожар в понеделник, предаде Асошиейтед прес, като се позова на пожарната във френската столица. Нейният говорител Габриел Плюс каза, че вече няма риск от срутване на стените на църквата. Пожарникарите са охладили стените и отломките от покрива в катедралата и вече няма \"горещи точки\" в сградата, посочва БТА. \"Цяло чудо е, че катедралата все още се държи и че всички реликви бяха спасени\", заяви Плюс. Разследващите пожара смятат, че той се дължи на случайност и проучват многобройни фактори, които може да са допринесли за неговото пламване, отбелязва АП. За най-вероятна причина се смята късо съединение. На фона на добрите новини за \"Нотр Дам\", съобщени от говорителя на пожарната, енориашите в прочутата катедрала отпразнуваха Разпети петък в близка църква. Те се помолиха за увредения архитектурен шедьовър и отпразнуваха спасяването на спасените реликви, сред които е и тръненият венец на Исус Христос.", "date": "2019.04.20", "title": "\"Нотр Дам\" вече е стабилизирана, няма риск от срутване на стени"}
{"url": "https://www.24chasa.bg/novini/article/7412145", "text": "Китайският електрически автомобил Qiantu K50 направи дебюта си на Международното автошоу в Ню Йорк. Mullen Technologies, калифорнийска компания за електрически автомобили, ще бъде отговорна за сглобяването и продажбите на модела в Северна Америка, се казва в официално съобщение, цитирано от \" . Като партньор на Qiantu Motor за Северна Америка, Mullen Technologies ще сглобява Qiantu K50 в собствения си завод, а продажбите ще започнат през втората половина на 2020 г, каза представител на компанията в интервю за агенция Синхуа. Той добави, че двете компании са подписали споразумение за сътрудничество през декември 2018 г. Спортният автомобил Qiantu K50 беше пуснат на китайския пазар през август 2018 г с цена от около 102 000 долара, като до момента са се продали 1000 бройки в страната. Предполага се, че цената му в САЩ ще бъде между 100 и 150 хиляди долара.", "date": "2019.04.20", "title": "Китайският електрически автомобил Qiantu K50 дебютира на автошоуто в Ню Йорк (Видео)"}
{"url": "https://www.24chasa.bg/novini/article/7412365", "text": "Американската изследователка на паранормални явления Лорейн Уорън, която заедно със съпруга си стана героиня на филмите на ужасите \"Залклинанието\", е починала на 92-годишна възраст. За кончината й съобщи във фейсбук нейният внук Крис Маккинъл. \"Миналата нощ моята любима баба Лорейн Уорън си отиде от този свят, за да се присъедини към своя всеотдаен съпруг Ед Уорън\" /б.р. - Eд почина през 2016 /, написа Маккинъл. Лорейн Уорън е родена на 31 януари 1927 година. Тя и съпругът и станаха известни, благодарение на разследванията на произшествия, в които са замесени паранормални явления. Няколко от осветените от тях инциденти залегнаха в основата на книги и филми, сред които и поредицата \"Заклинанието\". В две от основните ленти на серията, в тези от 2013 и 2016 година, съпрузите Уорън бяха главни герои, като на екрана бяха превълплътени от Вера Фармига и Патрик Уилсън.", "date": "2019.04.20", "title": "На 92 г. почина изследователката на паранормални явления Лорейн Уорън"}
{"url": "https://www.24chasa.bg/novini/article/7412371", "text": "Албанското министерство на отбраната съобщи, че САЩ са осигурили три хеликоптера Блек хоук за засилване на капацитета на албанската армия, предаде Асошиейтед прес, цитирана от БТА. Министерството съобщи, че министърът на отбраната Олта Джачка, която е на посещение в САЩ, е подписала договор за летателните апарати. Хеликоптерите са част от американския пакет за помощ на Албания, която се присъедини към НАТО през 2009 г. и е в процес на замяна на остарялото си въоръжение с ново, отговарящо на стандартите на алианса. Американската армия ще обучава албански пилоти и ще поддържа хеликоптерите, а Албания ще плаща годишни вноски, чийто размер не е оповестен публично. Албания редовно участва с малки контингенти в международните мироопазващи мисии и операции на НАТО.", "date": "2019.04.20", "title": "САЩ дават на албанската армия три хеликоптера Блек хоук"}
{"url": "https://www.24chasa.bg/novini/article/7412374", "text": "Бившият антимафиот Мирослав Писов, който заедно с четиримата си колеги бе осъден на 7 години затвор за убийството на Ангел Димитров - Чората, преди минути пристигна пред ОД на МВР в Благоевград, за да се предаде и влезе доброволно в затвора.                                                                                                                                                                                                                                                                                                                                                                                                                                                                                                                                                                                                                                              ", "date": "2019.04.20", "title": "Писов дойде пред полицията в Благоевград, за да се предаде и влезе доброволно в затвора"}
{"url": "https://www.24chasa.bg/novini/article/7412253", "text": "Реалистично е през 2024 г. да е готова цялата автомагистрала \"Хемус\" - от София до Варна. Това съобщи министърът на регионалното развитие и благоустройството Петя Аврамова на представянето на резултатите от управлението на ГЕРБ и от европейския диалог, който управляващата партия направи в цялата страна от февруари. В новия оперативен период фокусът ще бъде върху специфичните за всяка област проекти, за да задържим хората там, където са корените и сърцето му, обобщи Аврамова. През 2023 г. ще са изпълнени 135 километра от \"Хемус\" и автомагистралата ще стигне до Велико Търново, тогава ще бъдат завършени и последните 40 километра от автомагистрала \"Струма\", уточни министър Аврамова. 405 млн. лв. ще бъдат спестени на българските семейства до 2020 г. от санираните 2022 сгради, обяви зам-министърът на регионалното развитие и благоустройството Николай Нанков. През последните 2 г. са изградени повече от 50 пречиствателни станции.", "date": "2019.04.20", "title": "ГЕРБ: До 2024 г. ще е готова цялата \"Хемус\" (На живо)"}
{"url": "https://www.24chasa.bg/novini/article/7412404", "text": "\"Много пъти не искам да коментирам заради стабилността и уважението между институциите, но когато върховният главнокомандващ призовава генералитета да не стои безропотно да слуша и да гледа, към какво ги предизвиква? Не е ли диктатура, ако изкараш армията или призоваваш генералитета? Имаме сега на колко места военни преврати.\" Това заяви премиерът Бойко Борисов на обобщението от резултатите от обиколките на ГЕРБ \"Европа в нашия дом\", което се провежда в НДК. Министър-председателят се яви ненадейно, придружен от министъра на финансите Владислав Горанов, за да заръча на министъра на образованието Красимир Вълчев пълна проверка на всички училищни автобуси. И поясни, че току-ще са освободили с Горанов 20 милиона лева за подмяна на ненадеждните рейсчета за децата, където излезе, че има такива. \"Това ми напомня Бареков, като каза, че имам офшорна сметка. И като провериха - нямам. На който му докопат - затвор. Хващат и вкарват в затвора. Какво значи само да подмятат неща? Ако знаят, казват: Еди-кой-си има офшорна сметка, да отидат да я проверят.\" Това заяви премиерът Бойко Борисов на журналистически въпроси от снощното участие на президента Румен Радев по \"Панорама\", но с уговорката, че не го е гледал. И добави: \"При нас оставка неподадена не остана, и то при най-малко съмнение. Ако не бяхме приели закона за КПКОНПИ, нямаше да я има тази комисия, нямаше да го има и този скандал. Всичко да проверят!\" \"Не може да се съберат тройната коалиция в Южния парк! Прекрасен парк съм им направил - помните ли какви паркове ми завещаха, като станах кмет? Събрали се сега да говорят за борба с корупцията всички лидери от тези най-мракобесни времена на политически преследвания - ако си спомняте, пред къщите ни стояха! То е жалко, то е дори смешно\", възмути се Борисов по повод днешно събитие на ландидатите за евродепутати на социалистите. Да инвестираме още много в образование, защото те разчитат на къса памет, зададе тон той. И продължи: \"Те ни плашат с Европа, а при всяко тяхно правителство спират всички фондове. Ние няма да се занимаваме с чеверме социалистите - цитирам Иво Христов\", каза Борисов. До края на нашия мандат \"Хемус\" ще стигне Плевен, увери Борисов. \"Парите за \"Хемус\" сме ги заделили, във вторник 2 копки правим едновременно. Да сравним направеното. До година и половина-две ще стигнем до Кресна. Мечта. Социалистическа мечта. По техните упвавления рисуваха черепи и кости при магисталните грабежи. Действително ме заболя много от това, което стана последните дни, но сега ме амбицираха много\", гневен е Борисов. 40 млн. лв. допълнително ще отпусне правителството за закупуване на нови училищни автобуси и за разширяване на възможностите за интерактивно обучение в училищата в страната. Това съобщи премиерът Бойко Борисов на обобщаващото събитие в рамките на платформата за граждански диалог „Европа в нашия дом“. Той подчерта, че е възложил на министъра на образованието и науката Красимир Вълчев да се направи анализ на състоянието на училищните автобуси и дори при минимален риск за живота и здравето на децата, те да се подменят с нови. „Във всички региони сме правили реновиране и модернизиране на материалната база на училищата. С 20 млн. лв. ще дадем възможност за повече интерактивно обучение по природните науки. В тях изоставаме и това ще се отрази негативно на бъдещата реализация на децата“, каза министър-председателят и припомни, че настоящият кабинет отпусна средства за закупуване на шкафчета за всички ученици до седми клас и за оборудване на училищата с безжичен интернет. „Заложили сме 360 млн. лв. за увеличение на заплатите на учителите, така че вървим към изпълнение на този ангажимент“, допълни Борисов. Министър Вълчев посочи, че учителите са в центъра на политиките на управлението. Учителят е професия на бъдещето и от нея зависи подготовката на кадри за всички останали системи. „Трябва да инвестираме в преподавателите, за да придобият децата необходимите знания и умения за реализация в обществото и на пазара на труда. Промяната в системата трябва да се почувства повече. Трябва да въведем компетентностния подход и да подкрепяме креативните учители“, заяви министърът. Заместник-министър Таня Михайлова добави, че поставянето на професионалното образование като приоритет е сигурен знак за ангажимента повече деца да придобият необходимите умения за работа. „Това е най-лесният път до бизнеса. Представителите на фирмите взимат активно участие в определянето на план-приема, както и при изготвянето на учебните програми. Имаме над 100 паралелки с дуална форма на обучение с над 3000 деца. Учебно-тренировъчните фирми също са инструмент за придобиване на предприемачески умения, креативност, иновативност и др. Резултатът от нашите усилия е, че бизнесът търси кадрите си в класните стаи“, категорична беше Михайлова. Заместник-министър Деница Сачева обобщи, че се работи добре по Механизма за задържане и обхват на деца и ученици в образователната система. „Тази политика е най-одобряваната и най-дискутираната от българските граждани. Създадохме 1100 екипа, които направиха над 250 000 обхода на адреси. Върнатите деца са над 40 000. Основните предизвикателства при работата на екипите са мобилността и сложното учебно съдържание, които учениците от уязвими групи не могат да усвоят. Затова предоставяме повече подкрепящи мерки и допълнителни часове особено по български език. В същото време засилихме санкциите за безотговорните родители, чиито деца не посещават училище. 81% от населението одобрява тази политика“, каза заместник-министърът. По думите й страната ни вече разполага с информационна система, с която да се проследяват децата в риск от отпадане. Общата работа на институциите даде резултат и за първи път от 6 г. процентът на отпадащите намаля от 13,7% на 12,8%. Според председателя на Парламентарната комисия по образование Милена Дамянова в бъдеще на училищата ще са нужни нови модели на преподаване, а учителите трябва да научат децата да усвояват информация по различен начин. „Уроците не трябва да се преподават буква по буква от учебника, а да се използват иновативни практики, за да придобият всички деца необходимите умения за реализация“, заяви още тя.", "date": "2019.04.20", "title": "Борисов за президента: Военна диктатура ли иска? (На живо)"}
{"url": "https://www.24chasa.bg/novini/article/7412422", "text": "Гръцката полиция съобщи, че е спряла камион с откраднати регистрационни номера, в който открила 59 мигранти без документи за самоличност, предаде Асошиейтед прес, цитирана от БТА. Шофьорът на камиона, 61-годишен български гражданин, е арестуван. Камионът бил спрян в петък следобед на магистрала на около 30 километра от Солун, тъй като имал български регистрационни номера, за които било съобщено, че са откраднати.  Зад няколко кашона с изолационни материали лежали 59 мигранти, повечето от тях от Сомалия, а останалите - от Бангладеш, Афганистан, Египет, Ирак, Палестина и Судан, съобщи днес полицията. Мигрантите казали, че са платили по 1500 евро на трафикант в Турция, който им помогнал да преминат в Гърция с лодка, преди да бъдат качени на камиона.", "date": "2019.04.20", "title": "Гърция арестува българин за трафик \nна 59 нелегални мигранти"}
{"url": "https://www.24chasa.bg/novini/article/7412427", "text": "Китай ще демонстрира нови бойни кораби, включително ядрени подводници и разрушители на голям морски парад по случай 70-годишнината на военноморския си флот - съставна част от Китайската народноосвободителната армия (КНОА), предадоха Ройтерс и ТАСС. Това съобщи пред репортери в източното пристанище Циндао вицеадмирал Цю Янпън - заместник-командващ на ВМС. Именно в морето край този град в провинция Шандун ще се състои парадът от 22 до 25 април. Парадът вероятно ще бъде наблюдаван лично от президента Си Цзинпин и в него ще участват 32 съда и 39 самолета. Си ръководи грандиозен план за модернизация на всички съставни части на КНОА чрез разработване на всичко: от бойни самолети по технологията стелт до самолетоносачи, посочва БТА. Тези усилия се вписват в засилването на китайското присъствие в Южнокитайско море и около непокорния самоуправляващ се остров Тайван, смятан за съставна част от страната. В парада ще участва единственият засега действащ китайски самолетоносач \"Ляонин\", нови видове ядрени подводници, кораби-разрушители от нов тип, както и самолети изтребители, каза Цю, без подробности. Той отбеляза, че някои кораби ще бъдат показани за първи път. \"Ляонин\" бе купен на втора ръка от Украйна през 1998 г. и преоборудван в Китай. От изявленията на Цю не стана ясно дали вторият китайски самолетоносач, разработен и построен изцяло в Китай, но все още без сформиран екипаж, ще се появи на парада. През последните дни държавните медии публикуваха репортажи с хвалебствени отзиви за провеждащите се с него морски изпитания, добавя АП. В парада са поканени да участват и около дузина чуждестранни флоти. Цю не посочи точна цифра, но Пекин официално е обявил участието на кораби от Русия, Сингапур, Индия, Тайланд и Виетнам, както и военноморски делегации от над 60 страни от Азия, Африка, Европа, Америка и Тихоокеанския регион. Според Цю китайските кораби, участващи в парада, както и гостуващите съдове от други страни, ще бъдат достъпни за жителите и гостите на Циндао.", "date": "2019.04.20", "title": "Китай отбелязва с 3-дневен парад 70-годишнината на своя военноморски флот"}
{"url": "https://www.24chasa.bg/novini/article/7412461", "text": "Двама криминално проявени са задържани от криминалисти от полицията в Пазарджик заради нанесен побой на свой познат, съобщиха от пресцентъра на МВР. Преди няколко дни от МБАЛ-Пазарджик подали сигнал в полицейското управление за постъпил за лечение мъж с множество травми и наранявания. По първоначални данни фрактурите по тялото били в резултат на побой. На мястото незабавно пристигнала дежурна група от полицейски служители, които установили, че пострадалият е 52-годишен мъж от пазарджишкото село Огняново. Той съобщил на органите на реда, че двама мъже му нанесли побой в обитаваната от него къща в селото. Екип от сектор \"Криминална полиция\" при РУ-Пазарджик предприел разследване. От разказа на потърпевшия и предприетите оперативни действия се установило, че побойниците всъщност са двама негови стари познати. За срок от 24 часа са задържани криминално проявен мъж на 38 години от Стамболийски и криминално проявен на 41 години от село Хаджиево. Срокът на задържането им е удължен със 72 часа с постановление на прокурор от районната прокуратура в областния град. Продължава работата по пълното изясняване на случая.", "date": "2019.04.20", "title": "Двама пребиха свой познат в къщата му в Огняново"}
