{"url": "https://www.24chasa.bg/novini/article/6737550", "text": "Сърбия няма намерение да си прави „историческо харакири“ заради присъединяването към Европейския съюз. Това заяви министърът на външните работи на Сърбия в интервю пред вестник Vecernje Novosti, предава ТАСС. „Не съществуват европейски моркови, заради които Сърбия би се съгласила доброволно да се откаже от Косово и Метохия. Фактът, че отделни кръгове в Брюксел очакват от нас историческо харакири, докато самите те, вътре в ЕС, нямат обща позиция за Косово, е лицемерие“, заяви Дачич. В рамките на възобновилия се в понеделник в Брюксел преговорен процес между делегациите от Белград и Прищина, Дачич подчерта, че Сърбия не разглежда възможността за отмяна или преразглеждане на тази част от Брюкселските споразумения, която предвижда създаване в Косово на Общност на сръбските общини (ОСО), предаде \"Фокус\". „Ако ЕС се съгласи на нещо подобно, а аз вярвам, че няма да се съгласи, то ще се провали целия преговорен процес и за нас тук повече няма да има място“, предупреди министърът. „Бих попитал всички в ЕС, как се получава така, че единствено границите на Сърбия могат да се променят, а всички останали са изсечени на камъни? Първо откъснаха Косово от Сърбия, а сега ни казват, че няма какво повече да се говори по този въпрос. Как така няма за какво? Ако това е приключена история, то за какво ни викат за диалог?“, пита се Дачич. По-рано сръбският президент Александър Вучич заяви, че въпросът за Косово трябва да се реши от народа на Сърбия. Веднага след това Вучич получи посещение от европейския комисар по политиката на съседство и преговори за разширяване Йоханес Хан, коментира ТАСС, а след това и от посланика на Франция и ръководителят на службата за външно разузнаване на Великобритания (МИ-6) Алекс Янгър. Но на следващия ден сръбският лидер отново озвучи своята позиция: „Народът ще решава; ако си мислите, че мнозинството ще бъде (за признаване на Косово), то аз никак не съм уверен“. Пристигналият в Белград миналата седмица руски външен министър Сергей Лавров заяви, че Москва няма намерение да променя позицията си за Косово и Метохия. Той отбеляза, че руската позиция е добре известна и съвпада с резолюция 1244 на СС на ООН, която Москва „за разлика от западните колеги, поддържа напълно“. ТАСС коментира, че три дни след визитата на Лавров в Белград там е пристигнал европейски „десант“ начело с председателя на Европейската комисия Жан-Клод Юнкер и Йоханес Хан. Очаква се в сряда към тях да се присъедини Федерика Могерини.", "date": "2018.02.26", "title": "Ивица Дачич: Сърбия няма да си направи „историческо харакири“ заради ЕС"}
{"url": "https://www.24chasa.bg/novini/article/6737486", "text": "Екипите на \"Енерго Про\" АД работят за възстановяване на тока в 27 населени места в Североизточна България, съобщиха от пресслужбата на дружеството. Авариите са възникнали след 15 часа. Най-много селища без ток - 13, има в Добричко. В област Силистра се работи по отстраняването на 11 аварии, а във Варненско - на 3. От дружеството уточняват, че работата на екипите е затруднена от лошото време и че има готовност, ако ситуацията се влоши, да бъдат пренасочени допълнителни ресурси.", "date": "2018.02.26", "title": "В Североизточна България 27 населени места са без ток"}
{"url": "https://www.24chasa.bg/novini/article/6737485", "text": "Сръбският президент Александър Вучич се срещна днес с председателя на Европейската комисия Жан-Клод Юнкер, който пристигна в Белград заедно с еврокомисаря по разширяването Йоханес Хан, предаде Танюг. Юнкер и Хан бяха посрещнати на летището от министъра за европейска интеграция Ядранка Йоксимович и ръководителя на делегацията на ЕС в Белград Сам Фабрици, предаде БТА. Председателят на ЕК и еврокомисарят по разширяването са на обиколка в региона, която за Юнкер е първата в мандата му. Целта на посещението е да представи новата стратегия на Европейската комисия за разширяване на ЕС към Западните Балкани. В сряда към двамата ще се присъедини и върховният представител на ЕС по външната политика и сигурността Федерика Могерини. Балканската обиколка ще завърши на 1 март в България, където заедно с премиера Бойко Борисов ще организират вечеря за лидерите на шестте страни от Западните Балкани, отбелязва Танюг.", "date": "2018.02.26", "title": "Сръбският президент се срещна с Жан-Клод Юнкер и Йоханес Хан"}
{"url": "https://www.24chasa.bg/novini/article/6737518", "text": "Затворени са пътищата от Силистра за Русе, Добрич и Шумен, показва справка от Областното пътно управление в Силистра. Затворени са и пътищата Исперих - Стефан Караджа -Белица, Алеково- Алфатар,Каблешково - Межден. Затворени са и междуселски пътища. Духа вятър със скорост 50 километра в час и има снегонавявания. От Електроразпределение Север съобщават, че работят за възстановяване на електрозахранването на 11 населени места в област Силистра. Влакът за София е заминал по разписание.", "date": "2018.02.26", "title": "Затворени са пътищата от Силистра за Русе, Добрич и Шумен"}
{"url": "https://www.24chasa.bg/novini/article/6737538", "text": "Софийски районен съд наложи наказание от 3 години „лишаване от свобода“ за измама в размер на над 56 000 лв. Това съобщиха от пресцентъра на Прокуратура на Република България. Подсъдимият Юлиян Върбанов е осъден за това, че на 14 март 2012 г. в София, с цел да набави за себе си или за другиго имотна облага, възбудил и до 23 март 2012 г. поддържал у П. Й. (представител на търговско дружество „С” АД) заблуждение, че в качеството си на търговски представител на търговско дружество „М” ЕООД, ще извърши доставка на арматурно желязо; и с това причинил на търговско дружество „С” АД имотна вреда в размер на 56 540.40 лева, като причинената вреда е в особено големи размери, представляваща особено тежък случай (с оглед на настъпилите вредни последици за търговско дружество „С” АД и обремененото съдебно минало на Върбанов се разкрива изключително висока степен на обществена опасност на деянието и на дееца). Описаното деяние е извършено повторно - след като деецът е осъждан за друго такова престъпление и случаят е немаловажен. На Върбанов е наложено наказание „лишаване от свобода“ за срок от три години.", "date": "2018.02.26", "title": "3 години затвор за измама за над 56 000 лв."}
{"url": "https://www.24chasa.bg/novini/article/6737399", "text": "271 млн. лв. са общите задължения на здравната каса към чужди здравни фондове. 133 млн. са просрочени. До края на годината от тях ще бъдат изплатени 73 млн. лв. Проблеми с лечението на българи зад граница няма. Така зам. здравният министър и шеф на надзора на касата Жени Начева обобщи вчера окончателните резултати от спешната вътрешна проверка за дълговете към чужди здравни каси. Тя бе възложена в петък, след като ден по-рано финансовият министър Владислав Горанов съобщи за разминаване от 193 млн. лв. в официалните документи на НЗОК и тези, които шефът ѝ проф. Камен Плочев представи преди седмица. Още тогава той заяви, че просрочените задължения са 133 млн. От пресцентъра на касата посочиха същата сума, но първоначално тя бе обявена за некоректна. Системно нарушение на вътрешнонормативни документи. Така Начева обясни причината за разминаването в цифрите. Грешката била административна. “Поредица от оперативни ръководства са представяли информацията по линия на европейските плащания некоректно”, обясни Начева. Исковете на чуждите каси за заплащане на оказаната от тях дейност не били представяни в съответните дирекции за осчетоводяване. Проблемът вероятно възникнал през 2015-2016 г. Тогава размерът на тези плащания нараснал значително и нареждането за плащане било обвързано с наличните пари за погасяването им, а не с датата, на която постъпвали исковете, каза още зам.-министърката. За да промени това, надзорът е възложил до 15 март да се направи корекция на оборотната ведомост, вътрешноадминистративните нормативни актове и документи на НЗОК в съответствие със Закона за счетоводството. Управителят на касата ще реши кой да понесе административно наказание и ще го съгласува с надзора, обяви Начева. До момента няма постъпили искове за плащане на лихви по просрочените плащания. Със 73-те милиона, заложени в бюджета за разплащане към чужди здравни каси за 2018 г., ще бъдат покрити част от дължимите 133 млн. лв. Останалите ще се прехвърлят за 2019 г. До 10 март управителят на касата трябва да предложи погасителни схеми в рамките на предвидените 73 млн. лв. и разсрочването на остатъка. “Предстоят срещи с представители на европейските здравни фондове, на които те ще бъдат уверени, че включените споразумения са валидни и ще се изпълнят. Ще се водят преговори и за споразумения през 2019 г.”, обясни Начева. Няма да има нужда от актуализация на бюджета. Проблем с подписването на рамковите договори също не се очаква, увери тя. От четвъртък проф. Плочев е в болница със сърдечносъдов проблем, което вчера бе потвърдено и от зам.-министърката. Но нито една болница не потвърди да е приемала такъв пациент Заради отсъствието на Плочев вчера бе назначен нов подуправител на НЗОК, който да поеме временно функциите му - д-р Йорданка Пенкова, досегашен шеф на районната каса в Шумен. Институцията бе без зам.-шеф от Нова година.", "date": "2018.02.26", "title": "Последно! Просрочените дългове към чужди каси са 133 млн. лв., грешката е административна (Обзор)"}
{"url": "https://www.24chasa.bg/novini/article/6737391", "text": "Петима души са загинали, а други петима са ранени при е , Централна Англия, предадоха ДПА и Асошиейтед прес. Спасително-издирвателните операции бяха преустановени днес заради опасения от възможно срутване на съседна сграда, но ще бъдат възобновени по-късно, съобщиха полицията и пожарната служба. Жителите на някои околни сгради са евакуирани като предпазна мярка, предаде БТА. Потвърдено е, че петима души са загинали, а други петима са приети в болница. Един от ранените е с опасност за живота. Въпреки че причината за експлозията все още не е установена, полицията на Лестър не смята, че става дума за тероризъм. Лестър се намира на 180 км на север от Лондон.", "date": "2018.02.26", "title": "Загиналите в експлозията в Лестър вече са петима, други петима са в болница"}
{"url": "https://www.24chasa.bg/novini/article/6737397", "text": "Искането на Гърция новото име на Македония да е без възможност да се превежда на други езици е неприемливо за македонския премиер Зоран Заев. Той заяви това пред немското списание „Der Spiegel”, като все пак показа оптимизъм, че въпросът за името ще бъде решен в кратки срокове, предава излъчващата на албански скопска телевизия „Алсат – М“. От друга страна, гръцките медии пишат, че министърът на външните работи на страната Никос Коцияс е изпратил на премиера Алексис Ципрас предложение за разрешаване на спора, което ще бъде представено на Скопие.  Според източниците, това предложение е всеобхватно и като такова, трябва да бъде прието или отхвърлено. Тази седмица се очаква самият Коцияс да кацне на Международното летище в Скопие и да представи предложението, включващо седем ключови точки, пред македонската дипломация.  Вицепремиерът и министър на отбраната на Македония Радмила Шекеринска коментира в понеделник, че ако въпросът за името не бъде разрешен сега, то може това да не се случи никога. Университетският професор Никола Дуйовски заяви, че членството на Македония в НАТО и ЕС е единственият начин за държавата да се развие.  Но, за да постигне това, парламентът трябва да предприеме съответните мерки в разговорите с гръцката страна и да се посвети на институционалните реформи. „Алсат – М“ уточнява, че гръцката страна е отхвърлила предложението – Република Македония-Скопие. Неофициално, в играта за новото име на Македония са прилагателните „Нова“, „Горна“, „Северна“ и „Вардар“.", "date": "2018.02.26", "title": "Зоран Заев: Име без превод е неприемливо"}
{"url": "https://www.24chasa.bg/novini/article/6737383", "text": "Полицията в Карнобат е задържала 17-годишния Златомир В. от Айтос, който шофирал без да има книжка и след употреба на наркотици. Младежът е криминално проявен, а преди 2 г. отново шофирайки въпреки че е бил малолетен, е убил свой приятел в катастрофа по пътя Айтос-Бургас, припомнят от полицията. Айтозлията е задържан около два часа през нощта на 26 февруари, на карнобатската улица \"Св.св.Кирил и Методий\". Златомир бил зад волана на \"Мерцедес 320\" с бургаска регистрация. Тестван е за употреба на наркотични вещества, като апарата отчел положителна проба на амфетамин и метамфетамин.  Месец по-рано - на  28 януари т.г. полицаи откриха в дома на 17-годишния айтозлия  37 топчета марихуана и електронна везна.  Тогава младежът бе арестуван за 24 часа, а събраните материали по случая  - докладвани в Бургаската окръжна прокуратура. Съвсем скоро срещу Златко В. ще започне дело в окръжния съд за катастрофата с жетва,  станала на 31 декември, 2015 ч., уточниха от Областната дирекция на МВР. Обвинителният акт срещу младежа вече е внесен в съда. Инцидентът е станал четири минути преди настъпването на Новата година по пътя от Айтос към Бургас, малко след Българово. Зад волана на \"Пежо 106\" бил 15-годишният тогава Златомир, а в колата се возели три момчета на възраст от 15 до 19 г. При един от завоите автомобилът изскочил от платното и се блъснал в мантинела. На място загинал 17-годишен от Бургас, а 19-годишен младеж е приет в реанимация.", "date": "2018.02.26", "title": "17-годишен от Айтос, убил приятел на пътя преди 2 г., пак зад волана и на пико"}
{"url": "https://www.24chasa.bg/novini/article/6737406", "text": "Всички ГКПП са проходими при зимни условия, като на ГКПП Маказа има изискване, въведено от ОДМВР Кърджали за товарни автомобили, на вход да са с вериги. Продължава да е интензивен трафикът на товарни автомобили на българо-турската граница. Това съобщиха за Агенция \"Фокус\" от ГД \"Гранична полиция\".  Граничните пунктове със Сърбия са проходими при зимни условия. бНа пунктовете с Румъния трафикът е нормален", "date": "2018.02.26", "title": "\"Гранична полиция\": Всички ГКПП са проходими при зимни условия"}
{"url": "https://www.24chasa.bg/novini/article/6737396", "text": "\"Нещо се задъхах, близките ми се уплашиха и извикаха линейка. Прие ме моят лекуваш лекар доц. д-р Иво Петров. Каза, че няма нищо тревожно, но за всеки случай ми разшири стента - отне 15 минути\". Това разказа от болничната  си стая проф. Божидар Димитров. Бившият директор на НИМ ще остане тази вечер в клиниката и утре вероятно ще бъде изписан. Чувства се добре. Звучеше оптимистично. Дори ни разказа един виц, който току-що научил: \"Каква е дилемата на съвременния Хамлет? Да се ожени, или да се омъжи.\"  \"Да се пазя? Как да си пазя здравето? То, като дойде, не пита, става от самосебе си\", не  прие той съвета повече да се щади. Преди време д-р Петров му постави 3 стента и му спаси живота. В края на миналата година проф. Димитров се пенсионира от поста директор на Националния исторически музей, а сред мотивите му да излезе в заслужена почивка беше и здравословното му състояние. \"Уморявам се, задъхвам се, нямам вече същата енергия\", призна той. Тогава заяви, че сега ще има повече време да пише книгите си и да се занимава с тв изявите си, впусна се и в политическа дейност.", "date": "2018.02.26", "title": "Божидар Димитров в болница: Задъхах се, разшириха ми стента за 15 минути"}
{"url": "https://www.24chasa.bg/novini/article/6737428", "text": " Три автомобила са катастрофирали в района на кръстовището между ул. \"Черковна\" и ул. \"Султан тепе\", предаде  \"Фокус\". Пътният инцидент е лек и при него няма пострадали. Нанесени са само материални щети. Движението в района е затруднено.                                                                                                                                                                                                                                                                                                                       ", "date": "2018.02.26", "title": "Три коли катастрофираха на кръстовище в столицата"}
{"url": "https://www.24chasa.bg/novini/article/6737440", "text": "Към момента общественият транспорт с движи със закъснение от порядъка на 20-25 минути. При отделни линии закъснението е около 30 минути. Това каза за Агенция „Фокус“ Лъчезар Пеков – ръководител отдел „Организация, координация, контрол и безопасност на обществения транспорт“ към Центъра за градска мобилност (ЦГМ). „Движението в столицата се извършва при затруднени зимни условия. Към момента всички трасета на обществения градски транспорт са обработени, но на места се образува лед и ние сигнализираме за допълнителната им обработка“, добави той. Пеков обясни, че през деня е имало няколко инцидента, свързани със замръзването на стрелки на трамвайни трасета, които са били допълнително обработени при почистването. „Към момента нямаме някъде спряно движението на масовия градски транспорт“, заяви той. Пеков добави, че все още се изясняват причините за смъртта на ватмана, управлявал мотриса по линия 18. По- рано днес движението на трамваите по линиите 3, 4 и 18 в района на обръщалото в кв. „Орландовци“ бе спряно. Причината бе смъртта на заради ватман на трамвай, движещ се по линия 18. „В района вече диспечират трамваите, така че да се осигури регулярност между отделните коли. Възстановено е движението. До изтеглянето на първата мотриса пътниците бяха извозвани с автобусен транспорт от кв. „Орландовци“ до пл. „Лъвов мост“. „Стараем се да осигурим максимално комфортно обслужване по всяка една линия“, каза още Лъчезар Пеков.", "date": "2018.02.26", "title": "Градският транспорт в София се движи с 20-25 минути закъснение"}
{"url": "https://www.24chasa.bg/novini/article/6737462", "text": "Пътната обстановка в Североизточна България се усложнява от силния вятър, продължаващите снеговалежи и снегонавявания. Апелирам шофьорите, на които не им се налага да пътуват през нощта и утре да не тръгват на път, каза инж. Дончо Атанасов, председател на УС на Агенция „Пътна инфраструктура“, на брифинг в Ситуационния център. Прогнозата за следващите 3-4 дни е за усложняване на обстановката от очакваните средиземноморски и атлантически циклони, които ще преминат над страната. Температурите ще паднат до минус 15, минус 20 градуса, което е предпоставка за поледици, подчерта инж. Атанасов. Над 2300 почистват републиканските пътища в момента. Инж. Атанасов призова шофьорите да спазват въведените ограничения на движението и подчерта, че днес около 10.30 ч. на АМ „Тракия“, в участъка Пазарджик - София тежкотоварен камион с чуждестранна регистрация, неспазва въведеното ограничение и разпореждането на „Пътна полиция“ и изпреварвайки други два камион със скорост над 100 км/ч причинява пътен инцидент. По този начин се е образувало задръстване на автомагистралата и 5 снегопочистващи машини са били блокирани. Около 13 ч. движението в посока е София е нормализирало. Затворени за движение за всички моторни превозни средства е АМ „Хемус“ в участъка Каспичан - Варна. Обходният маршрут е по път III-2008 Варна - Девня по Крайезерния път. Спряно е тежкотоварното движение по направлението I-2 Русе – Велико Търново – Проход на Републиката в посока Свиленград и път I-4 Коритна – Велико Търново. Поради нулева видимост е затворен Подбалканският път между Мъглиж и Николаево. В Смолянска област поради силния снеговалеж всички превозни средства трябва да бъдат с вериги. Заради усложнената обстановка за кратко беше ограничено движението на тежкотоварните автомобили през границата с Македония при Гюешево, но в момента движението е възстановено. По направлението София – Калотина тежкотоварният трафик не е ограничаван и в момента всички тирове от Калотина до Капитан Андреево преминават без ограничения, обобщи инж. Атанасов.", "date": "2018.02.26", "title": "Инж. Атанасов: Шофьорите да не тръгват на път през нощта и утре"}
{"url": "https://www.24chasa.bg/novini/article/6737461", "text": "Президентът Доналд Тръмп заяви, че САЩ, които засилват натиска върху Северна Корея заради ракетно-ядрената й програма, биха разговаряли с Пхенян, но само при подходящите условия, предаде Ройтерс, цитирана от БТА.  В реч пред губернатори в Белия дом Тръмп заяви, че след исканията на американското правителство Китай е направил по отношение на Северна Корея повече, от когато и да било. Президентът на САЩ обаче посочи, че въпреки санкциите срещу Пхенян в КНДР влизат доста стоки през Русия. \"Ще видим какво ще стане\", заяви Тръмп за изгледите за разговори със Северна Корея.", "date": "2018.02.26", "title": "Тръмп: САЩ биха разговаряли със Северна Корея, но когато има подходящите условия"}
{"url": "https://www.24chasa.bg/novini/article/6737465", "text": "Светът трябва да направи нов опит да се избави от ядрените оръжия, макар че много държави погрешно да си мислят, че те го правят по-сигурен, заяви днес генералният секретар на ООН Антониу Гутериш на форум в Женева, предаде Ройтерс. В реч пред Конференцията по разоръжаването в Двореца на нациите в Женева Гутериш заяви, че си е поставил за цел да даде тласък за световно разоръжаване, предаде Франс прес. Той изрази съжаление, че днес световната търговия с оръжие процъфтява, повече от когато и да било след Студената война, предаде БТА. Гутериш добави, че е възложил на специалния си пратеник по разоръжаването, японския дипломат Идзуми Накамицу, да организира консултации с участието на държавите членки на ООН за борба срещу това явление.", "date": "2018.02.26", "title": "Антониу Гутериш: Светът трябва да направи нов опит да се избави от ядрените оръжия"}
{"url": "https://www.24chasa.bg/novini/article/6737311", "text": "Върховният комисар на ООН по правата на човека трябва да се оттегли от поста си, след като нарече унгарския премиер Виктор Орбан един от \"ксенофобите и расистите\" в Европа, заяви унгарският външен министър Петер Сиярто, цитиран от ДПА. \"Неуместно е ръководни кадри на ООН да обвиняват държави членки и техните демократично избрани лидери. Очевидно е, че Зеид (Раад ал Хусейн) трябва да подаде оставка\", заяви Сиярто в емоционална реч пред Съвета по правата на човека в Женева, предаде БТА. Малко преди това, в словото си при откриването на 37-ата сесия на съвета, върховният комисар заяви, че \"потисничеството е на мода\", че \"основните свободи са в безнадеждна ситуация\", а \"ксенофоби и расисти като Виктор Орбан не изпитват и капка срам\", предаде Франс прес. По думите на Зеид унгарският премиер бил казал в началото на месеца: \"Не искаме нашият цвят . . . да се смесва с други\". \"Унгария е унгарска страна и ние възнамеряваме да я запазим такава, защото имаме това право\", заяви Сиярто и допълни, че само тя може да решава кой да влиза на нейна територия.", "date": "2018.02.26", "title": "Унгария поиска оставката на върховния комисар на ООН  по правата на човека"}
{"url": "https://www.24chasa.bg/novini/article/6737319", "text": "Поради постъпване в болница на управителя на Националната здравноосигурителна каса (НЗОК), проф. д-р Камен Плочев, д.м.н., неговите функции временно ще бъдат изпълнявани от назначения днес за подуправител д-р Йорданка Пенкова. Това съобщиха от пресцентъра на НЗОК. Д-р Пенкова е досегашен директор на Районната здравноосигурителна каса в Шумен, пост който заема вече пети мандат. „Молим всеки, който има въпроси относно работата на НЗОК, да се обръща за съдействие към пресцентъра и ЦУ на НЗОК, които ще им оказват пълно съдействие до окончателното възстановяване на управителя на НЗОК“, уточняват от пресцентъра на Здравната каса.", "date": "2018.02.26", "title": "Д-р Йорданка Пенкова временно замества проф. Камен Плочев заради влизането му в болница"}
{"url": "https://www.24chasa.bg/novini/article/6737300", "text": "Дъщерята на американския президент Доналд Тръмп каза, че вярва на баща си във връзка с отхвърляните от него обвинения в неподходящо сексуално поведение, предаде Асошиейтед прес. Иванка Тръмп направи коментара в интервю за телевизия Ен Би Си. Попитана дали вярва на жените, обвиняващи Доналд Тръмп в неприлично сексуално поведение, тя каза, че това е \"доста неподходящ въпрос, който да бъде зададен на една дъщеря\". \"Вярвам на баща си, познавам баща си. Мисля, че като дъщеря имам това право - да вярвам на баща си\", заяви Иванка Тръмп. Президентът е обвиняван от над 12 жени в неподходящо поведение. Той отхвърля обвиненията. Иванка Тръмп каза, че не й харесва да я сравняват със сестрата на севернокорейския лидер Ким Чен-ун, посочва ТАСС. Редица медии нарекоха Ким Йо-чен като \"севернокорейската Иванка\". \"Предпочитам да ме сравняват с жените в Южна Корея, които жънат плодовете на невероятната демокрация в тази страна\", заяви дъщерята на американския президент, която оглавяваше делегацията на САЩ на церемонията по закриването на Олимпийските игри в Южна Корея.", "date": "2018.02.26", "title": "Иванка Тръмп: Вярвам на баща си, който отхвърля обвиненията в сексуално поведение"}
{"url": "https://www.24chasa.bg/novini/article/6737342", "text": "Въоръжените сили на Турция са установили пълен контрол над границата със Сирия в района на провеждане на операцията „Маслинова клонка“ против кюрдските формирования в сирийския район Африн. Това е съобщила в понеделник Anadolu Agency, предава ТАСС. Според данните на турската агенция, турските военни и групировката „Свободна сирийска армия“ (ССА) са „очистили от терористите“ селата Карманлук, Горна Синара о Долна Синара, след което на границата е сформирана линия във формата на полумесец около сирийския Африн, предаде \"Фокус\". За цялата операция, ВС на Турция са взели под контрол 87 села и 115 стратегически височини в Северна Сирия. Както е отбелязал телевизионният канал HABERTURK, с този ход е завършен първия етап от „Маслинова клонка“. ТАСС припомня, че в края на януари турския премиер Бинали Йълдъръм съобщи пред журналистите, че републиката ще проведе операцията в четири етапа, но тогава той не е разкрил подробности около казаното.", "date": "2018.02.26", "title": "Турция установи пълен контрол над границата със Сирия в района Африн"}
{"url": "https://www.24chasa.bg/novini/article/6737344", "text": "Към 16:30 ч. тировете по АМ \"Тракия\" бяха пуснати за движение, поетапно от Пазарджишка, Пловдивска и Софийска област, след като бяха блокирани на практика през целия ден. Това съобщи репортерът ни Димитър Димитров. В момента има силен вятър, а обстановката днес по магистралата беше усложнена заради аварирал ТИР. Опашката в района достигна 7 км. Това предизвика критичен коментар от министъра на регионалното развитие Николай Нанков.", "date": "2018.02.26", "title": "Възстановено е движението и на камиони по АМ \"Тракия\""}
{"url": "https://www.24chasa.bg/novini/article/6737265", "text": "Леден въздух от Сибир вледени цяла Европа в последните дни на февруари. Във Великобритания студеният фронт бе наречен Източния звяр. Колизеят и всички училища в Рим бяха затворени в понеделник, след като падна първият сняг от 2012 г. Тогава обаче той е бил много слаб и се разтопил след часове. Римският форум и Палатинският хълм останаха безлюдни, а властите призоваха хората да не излизат от домовете си. Италианската столица е зле екипирана за зимни студове, затова общината призова да ѝ бъде помогнато със снегорини от други райони. На площад “Свети Петър” във Ватикана стотици хора, сред които и свещеници, се замеряха със снежни топки. На летище Фиумичино работеше една-единствена писта и много полети бяха отложени. Във Франция температурите са с 10 градуса по-ниски от нормалното по това време на годината. В Германия бяха отбелязани минус 27 градуса на най-високия германски връх Цугшпице. Четирима човека пострадаха при две пътни злополуки в провинция Мекленбург-Предна Померания, а в град Любек полицията регистрира около 100 леки катастрофи за няколко часа. В Полша 8 души са измръзнали до смърт, като на места температурите паднаха под минус 20 градуса. Драматично е положението в Източна Европа, където училищата и детските градини бяха затворени в Хърватия, Румъния, Северна Гърция, Черна гора. На места в Македония натрупаха над 1 м преспи, в Хърватия те дори надхвърлиха 1,5 м и 1000 войници бяха изпратени на помощ в най-засегнатите райони. В Румъния властите предупредиха, че бременните жени и болните на хемодиализа е по-добре спешно да постъпят в болница. ", "date": "2018.02.26", "title": "Сибирски звяр вледени Европа, даже Рим побеля (обзор)"}
{"url": "https://www.24chasa.bg/novini/article/6737190", "text": "Продължава да е усложнена пътната обстановка на територията на Великотърновска област. Нека водачите да тръгват на път с подготвени автомобили и да се съобразяват с пътната обстановка и атмосферните условия, съобщиха от Областната администрация. Ограничено е движението по път III-405 Алеково – Козловец поради снегонавяване и нулева видимост /въведено в 00:37 ч./ .Ограничено е и движението по път III-407 Павел – Совата за МПС над 12 т. поради снегонавяване и нулева видимост /въведено в 00:51 ч./. Екипи на полицията пренасочват товарните по обходни маршрути. Спират се и тежкотоварните автомобили над 12 тона, пътуващи по направление Русе.  Проходът на републиката и пътят София- Варна също са със забрана за движение на тежки камиони над 12 т.  Поради влошената зимна обстановка всички училища на територията на общините Свищов и Павликени ще останат затворени на 27 и 28 февруари. На територията на община Сухиндол от училище ще бъдат освободени само пътуващите ученици. Областният управител проф. д-р Любомира Попова е в постоянна връзка с колегите си от съседните области, както и с Областно пътно управление, ОД на МВР, ОД ПБЗН и БЧК.", "date": "2018.02.26", "title": "Снегът се усилва, въведоха ограничения\nза тежки камиони по основните направления в Търновско"}
{"url": "https://www.24chasa.bg/novini/article/6737351", "text": "Не съм се срещала с Бойко Борисов, не познавам и Делян Пеевски. Това казва в интервю за „24 часа“ собственичката на „Инерком България“ Гинка Върбакова, която сключи в петък сделка с ЧЕЗ за придобиване на бизнеса на чешката компания в България. Финансирането ще е от международна банка. Като обезпечение ще бъдат заложени акциите на компанията. Няма офшорни компании в сделката, категорично отрече тя. Собственик на фирмата съм аз и не зная още колко пъти да го казвам и защо не ми вярват, заяви Върбакова. Случайна среща преди 20 години е довело до приятелството и с министъра на енергетиката Теменужка Петкова. „Много ми е мъчно, че станахме причина за нейната оставка. Тя наистина вършеше работа,“ каза още Върбакова. ", "date": "2018.02.26", "title": "Гинка Върбакова пред \"24 часа\": Не съм се срещала с Борисов, не познавам Пеевски"}
{"url": "https://www.24chasa.bg/novini/article/6737352", "text": "Щастлив съм не само, че с достойнство изпълнихте своята мисия в Афганистан, а и затова, че днес ви посрещаме тук живи и здрави. Изпълнявайки съюзническия си ангажимент в Афганистан, опитът, който натрупвате и уменията, които добивате, са много важни. За мен, като министър на отбраната и българин, най-важното е да продължите да доказвате този опит и тази сила и смелост в името на независимостта, териториалната цялост и благоденствието на Република България. Това каза министърът на отбраната Красимир Каракачанов днес, 26 февруари, на официалната церемония по посрещането на 34-тия контингент на Въоръжените сили на Република България, който приключи участието си в мисията на НАТО „Решителна подкрепа“ в Афганистан, съобщиха от пресцентъра на Министерство на отбраната. Националният командир на контингента полковник Светослав Халваджиев благодари на своите подчинени за усърдието и старанието, с които са изпълнявали задачите си. „Благодарение на вас сега стоя днес тук. Един командир е нищо, ако не е заобиколен от отдадени на работа си професионалисти, които да го следват и подкрепят. С поведението си навсякъде вие бяхте едни отлични посланици на България пред света“, каза още националният командир на контингента. Военнослужещите от контингента бяха наградени от министъра на отбраната, началника на отбраната, командващия на Съвместното командване на силите и командира на Сухопътните войски. На тържествения ритуал присъстваха още началникът на отбраната генерал-лейтенант Андрей Боцев, кметът на община Карлово д-р Емил Кабаиванов, председателят на комисията по отбрана към Народното събрание Константин Попов, командващият на Съвместното командване на силите генерал-лейтенант Любчо Тодоров, командирът на Сухопътните войски генерал-майор Михаил Попов, командирът на 61-ва Стрямска механизирана бригада бригаден генерал Пламен Йорданов, представители на военнопатриотичните организации и граждани. След края на церемонията министърът на отбраната Красимир Каракачанов подчерта пред журналисти, че мисията в Афганистан е тежка и отговорна и не допуска невнимание или недостатъчна подготовка. В отговор на журналистически въпрос относно исканата оставка на министъра на отбраната от партията на Николай Ненчев, министър Каракачанов заяви: „Министърът на отбраната не разпорежда произвеждането на тези 21 празнични салюта. Това става по закон и при следните случаи: националният празник 3-ти март, денят на Българската армия и при посещението на държавни глави“. Министърът на отбраната подчерта, че искането е на протокола на президентството, а Националната гвардейска част заедно с общината определят условията, след което ритуалът се изпълнява. „Учудвам се, че бивш министър на отбраната не познава закона и не знае как се използва гвардията, която две години и половина му е била лично подчинена“, заяви още министър Каракачанов. Има два органа, които могат да се произнесат и намесят по сделката с ЧЕЗ и това са КЗК и КЕВР. Държавата, в лицето на правителството, може само да изрази позиция, да поиска информация от чешкото правителство. Това каза пред журналисти в Карлово вицепремиерът и министър на отбраната Красимир Каракачанов. Още когато бе извършена приватизацията на енергоразпределителните предприятия /ЕРП/ казах, че това е една далавера, осъществена от \"царското\" правителство, допълни Каракачанов. По думите му продажбата на ЕРП е станала буквално дни преди правителството на Сакскобурготски да си отиде и е било ясно \"че продаваш кон за кокошка\". За каква приватизация говорим, когато продаваш държавно енергоразпределително дружество на държавна компания, коментира министърът на отбраната и добави, че още тогава е предупреждавал, че това ще доведе до вдигане на цените на тока.", "date": "2018.02.26", "title": "Каракачанов: Два органа могат да се произнесат по сделката с ЧЕЗ - КЗК и КЕВР (Обновена)"}
{"url": "https://www.24chasa.bg/novini/article/6737357", "text": "Вследствие на усложнената метеорологична обстановка в Рим са отменени полети на авиокомпаниите „Райън Еър“ и „Уиз Еър“, съответно от летищата „Чампино“ и „Фиумичино“. В Министерството на външните работи (МВнР) е постъпила информация за около 100 български граждани, които са останали в италианската столица по тази причина. Това съобщиха от пресцентъра на министерството. Българският консул в Рим е осъществил контакт с тях и е получил уверения, че авиокомпаниите са им предоставили актуална информация и съдействие, като са били настанени в хотел и е осигурен престоят им до намиране на начин да се завърнат в страната ни. Министерството на външните работи препоръчва на българските граждани при възможност да се въздържат от пътувания от и до Рим. Българските граждани могат да се обръщат за съдействие към дипломатическата ни мисия в Рим, Италия, на телефон: 00393203261848", "date": "2018.02.26", "title": "МВнР: Отмениха полети от Рим до София, около 100 българи са блокирани в Италия"}
{"url": "https://www.24chasa.bg/novini/article/6737372", "text": "Направени са шест обработки тип \"ветрило\" на основни пътни артерии в София чрез едновременната работа на няколко снегопочистващи машини, съобщиха от пресцентъра на Столичната община. Целта е по-бързо да се извърши почистване на пътното платно, като временно се ограничи автомобилното движение. Обработките тип \"ветрило\" са извършени на основни булеварди като \"Цариградско шосе\", \"България\" и на Южната дъга на Околовръстен път на София. Организацията е създадена с помощта на Пътна полиция и екипи на дирекция \"Аварийна помощ и превенция\" и Столичен инспекторат. Екипите на почистващите фирми продължават извършването на обработки с разпръскване на смеси срещу заледяване и избутване на снежна маса. На терен са над 180 машини - специализирана техника за почистване. Приоритетно снегорините почистват опасни и стръмни участъци, улици и булеварди, по които се движи градския транспорт, основни квартални улици и вътрешно-квартални улици. Продължава поредната обработка в районите \"Люлин\", \"Овча купел\", \"Панчарево\", \"Възраждане\", \"Кремиковци\" към момента, където снеговалежа е по-интензивен. От 16.00 часа е възстановено движението по планинските пътища на Витоша - \"Драгалевци - Алеко\" и \"Бояна - Златни мостове\". По данни на БАН снежната покривка в София към 14.00 часа е била между 15 и 30 см.", "date": "2018.02.26", "title": "Направени са шест обработки тип \"ветрило\" на основни пътни артерии в София"}
{"url": "https://www.24chasa.bg/novini/article/6737390", "text": "Шефката на дипломацията на ЕС Федерика Могерини поиска да се приложи незабавно 30-дневното примирие в Сирия, за което вчера настоя Съветът за сигурност на ООН, за да може да се достави хуманитарна помощ и да се организират медицински евакуации, предаде Франс прес, цитирана от БТА.  ЕС освен това прибави имената на новите сирийски министри на индустрията и на образованието в списъка си със санкции срещу представители на режима в Дамаск. Така в този списък вече има 257 души, на които се забранява да влизат в ЕС и чиито авоари в ЕС се замразяват. В списъка със санкции са включени и 67 юридически лица. Прибавянето на двамата министри става автоматично. Списъкът се актуализира при промени в сирийското правителство, отбелязва АФП. \"Примирието трябва да влезе в сила веднага\", заяви Могерини в началото на срещата на външните министри на ЕС в Брюксел. Подкрепената и от Русия резолюция на Съвета за сигурност беше необходим и насърчаващ първи етап, но \"положението на терен рязко се влошава, особено в хуманитарно отношение\", подчерта тя. В Сирия се наблюдава завръщане към Средновековието, тревожно констатира люксембургският външен министър Жан Аселборн и спомена по-конкретно тежката съдба на жителите на бунтовническия анклав Източна Гута близо до Дамаск, където по-рано днес руският президент Владимир Путин нареди да се въведе неколкочасово примирие всеки ден. Европейски източник обаче отбеляза, че не се очаква на днешния Съвет \"Външни работи\" на ЕС да се обсъжда положението в Сирия, а и редица важни държави са представени на по-ниско равнище.", "date": "2018.02.26", "title": "ЕС поиска да се приложи незабавно примирието в Сирия"}
{"url": "https://www.24chasa.bg/novini/article/6737308", "text": "Земетресение с магнитуд 6,1 засегна източната част на Индонезия, но не е обявена тревога за цунами, съобщи американският Геофизически институт, цитиран от Франс прес. Епицентърът на труса е бил в Серамско море, на 194 км северозападно от столицата на провинция Молуку Амбон и на дълбочина 11,9 км. Няма данни за пострадали или материални щети.", "date": "2018.02.26", "title": "Земетресение с магнитуд 6,1 разтърси източната част на Индонезия"}
{"url": "https://www.24chasa.bg/novini/article/6737169", "text": "Убитият в село Добревци е известният бизнесмен Иван Василев Христов. Тялото на 47-годишния мъж бе открито от по-големия му брат в къщата му в неделя привечер. В главата на мъртвия имало прострелна рана, което недвусмислено сочело, че е затрит насилствено. Иван и брат му са собственици на най-голямата фирма за производство на прочутата ябланска халва. Бизнесът в \"Богати\" обаче движел основно Иван - сладкишите им се доставяли навсякъде из страна, владеели и пазара по цялото Черноморие. \"Той не беше конфликтен, осигуряваше работа на много хора и им плащаше редовно - коректен човек беше\", описа го кметът на Добревци Йордан Йорданов. Бизнесменът нямал изразен интерес към политиката, но на местните избори през 2015 г. фигурирал под номер 8 в листата с кандидати за общински съветници на ГЕРБ. В селото усилено се говори, че имал приятелка от столицата - често прескачал до там. Наскоро й бил дал 15 000 лева, искал и да се развежда заради нея. Това довело до жесток конфликт със сина му. \"Може да са се скарали и Васко да го е убил в яда си\", изказаха предположение местни хора. Другата версия според тях е жена му да го е затрила от ревност.", "date": "2018.02.26", "title": "Убитият в Добревци е Иван Христов, собственик на най-голямата фирма за ябланска халва"}
{"url": "https://www.24chasa.bg/novini/article/6737180", "text": "Боливудската суперзвезда Шридеви Капур се е удавила случайно във ваната в хотелския си апартамент в Дубай, съобщиха Асошиейтед прес и ДПА, цитирани от БТА. Аутопсията показа, че Шридеви е загубила съзнание, преди да се удави. Тя е пила и алкохол.  е била в Дубай, за да присъства на сватба на член от семейството й. Дубайската полиция е предала случая на прокуратурата, както е рутинната процедура. Тялото на Шридеви се очаква да пристигне в Мумбай днес и да бъде кремирано утре. Смъртта на Шридеви шокира милионите й фенове в Индия и по света. Актрисата се е снимала в повече от 300 филма след дебюта си през 1978 г. Тя е лауреат на Падма Шри - една от най-високите индийски граждански награди. Шридеви има две дъщери от продуцента Бони Капур, за когото се омъжва през 1996 г.", "date": "2018.02.26", "title": "Боливудската актриса Шридеви Капур се е удавила в хотелска вана"}
{"url": "https://www.24chasa.bg/novini/article/6737187", "text": "По нареждане на руския президент Владимир Путин от утре, 27 февруари, в анклава Източна Гута край сирийската столица Дамаск, се въвежда всекидневно хуманитарно прекратяване на огъня, предадоха световните агенции. Новината съобщи руският министър на отбраната Сергей Шойгу. Прекратяването на огъня ще е в сила всеки ден от 9 ч. до 14 ч. (местно време). То се въвежда, за да се избегнат жертви сред цивилното население. За извеждане на цивилните жители от анклава ще бъде открит хуманитарен коридор. Подробности къде ще минава той ще бъдат съобщени в скоро време, каза министърът. Източна Гута е бастион на бунтовниците и там силите на режима водят офанзива, отнела живота на стотици хора за последните седем дни, предаде БТА.  Шойгу каза, че Русия също така предлага създаването на международна комисия, която да направи оценка на хуманитарната ситуация в Ракка, бившия бастион в Сирия на организацията Ислямска държава, предаде ТАСС.", "date": "2018.02.26", "title": "Путин нареди всекидневно няколкочасово прекратяване на огъня в Източна Гута"}
{"url": "https://www.24chasa.bg/novini/article/6737005", "text": "Австрийското вътрешно министерство каза, че полицията ще бъде снизходителна при прилагането на забраната за покриващите цялото лице облекла при сегашното студено време, предаде ДПА. \"При тези температури никой полицай няма да преследва хората, които покриват лицата си, за да се предпазят от студа\", заяви министерски говорител. През октомври в Австрия влезе в сила закон, с който бяха забранени покриващите цялото лице облекла, носени от някои мюсюлманки. Според него лицата на всички хора трябва да бъдат видими на обществени места. Той позволява изключения, включително при сурово време, въпреки че парламентът не е определил минимална температура. \"Разчитаме на тактичността на нашите служители\", заяви говорителят, когато температурата във Виена беше минус осем градуса. Полицията очевидно проявява повече гъвкавост при прилагането на забраната за покриване на лицето, чието нарушение се наказва с глоба до 150 евро. През октомври студентка беше призована от органите на реда да се яви в съда, защото носела шал, който частично скривал лицето й. След това обаче процедурите срещу нея бяха прекратени. Говорителят на министерството каза, че като цяло досега има малко нарушения на забраната, а арабските туристи проявяват разбиране към австрийския закон.", "date": "2018.02.26", "title": "Заради студа: Полицията в Австрия няма да преследва жени с бурки"}
{"url": "https://www.24chasa.bg/novini/article/6737010", "text": "Заместник министър-председателят и министър на външните работи Екатерина Захариева участва в провелия се днес в Брюксел Съвет „Външни работи“, съобщиха от пресцентъра на Министерство на външните работи. Република Молдова и развитието на отношенията на ЕС със страната бе сред водещите теми в дневния ред на Съвета. Министрите потвърдиха ангажимента на ЕС за засилване на политическото асоцииране и икономическата интеграция с Република Молдова на основата на Споразумението за асоцииране. Подчертана бе необходимостта от продължаване на усилията за провеждане на необходимите реформи в изпълнение на поетите ангажименти, както и готовността на ЕС да продължи да оказва подкрепа за постигане на напредък. Приветствано бе приемането на План за действие за консолидиране на междуетническите отношения, който предвижда конкретни стъпки за гарантиране на правата на лицата, принадлежащи към национални малцинства. “Република Молдова е наясно с необходимите реформи, които трябва да предприеме, и вече са налице действия в тази посока. Необходими са и позитивни сигнали от страна на ЕС, които да насърчат правителството да продължи усилията за върховенство на закона, борба с корупцията , поддържане на високи стандарти за защита правата на хората”, каза министър Захариева. По-рано през деня, на работна закуска на външните министри с техния молдовски колеги Тудор Уляновчи, българският първи дипломат подчерта, че Република Молдова трябва да бъде окуражена да продължи да върви по пътя на реформите и че независимо от резултатите от предстоящите избори те трябва да продължат и да бъде гарантирана тяхната невъзвратимост. Министрите на външните работи обсъдиха перспективите пред Близкоизточния мирен процес със своите колеги от Палестинската автономия, Йордания, Египет, Саудитска Арабия, Обединените арабски емирства и Мароко, както и с генералния секретар на Лигата на арабските държави. Потвърдена бе позицията на ЕС, че решение на конфликта трябва да се търси на основата на две държави. Изразено бе общо разбиране, че САЩ трябва да играе важна роля в процеса. Министър Захариева изрази становище, че партньорите на ЕС от Близкия изток би трябвало да увеличат финансовия си принос за Агенцията на ООН за палестинските бежанци. Първите дипломати на ЕС изразиха загриженост от продължаващата политическа криза във Венецуела, както и от тежката хуманитарна ситуация в страната. Изход от кризата може да бъде намерен само чрез приобщаващ политически диалог и постигане на съгласие между управляващи и опозиция по условията за провеждане на свободни, честни и демократични избори.", "date": "2018.02.26", "title": "Захариева в Брюксел: Молдова е наясно с реформите, които трябва да предприеме"}
{"url": "https://www.24chasa.bg/novini/article/6737000", "text": "Двата лъва, спасени от бедстващи зоологически градини в Ирак и Сирия, пристигнаха от Йордания в Йоханесбург, за да се възстановят от физическите и психически травми в резерват за големи котки, предаде Асошиейтед прес. Международната организация за защита на животните \"Четири лапи\" се грижи за 2-годишния Саид и 4-годишния Симба от 2017 г., когато ги спаси от зоологически градини в Алепо, Сирия, и Мосул, Ирак. Повечето обитатели на двата зоопарка умряха. Саид и Симба бяха настанени миналата година в резерват в Йордания, където им беше оказана медицинска помощ и бяха поставени на специален хранителен режим за възстановяване, предаде БТА. Саид и Симба ще бъдат настанени в резервата Лайънсрок близо до Витлеем. Там живеят около 80 лъва, пристигнали от германски цирк и от зоологически градини във Франция, Румъния и Конго, както и отглеждани в РЮА за ловни трофеи.", "date": "2018.02.26", "title": "Двата лъва, спасени от войните в Близкия изток, пристигнаха в Йоханесбург"}
{"url": "https://www.24chasa.bg/novini/article/6737038", "text": "Самолети на Wizz Air са блокирани на летище София, научи \"24 часа\". Имало забрана за запуск и излитане за всички самолети Airbus-321, твърди нашият източник. Забраната била заради един и същи технически проблем на три полета. Проблемите са свързани с измерването на скоростта, вероятно заради заледяване. Първо е регистриран проблем с полет WZZ4427 от София за Тел Авив, който каца принудително в Будапеща. След официално запитване на \"24 часа\" от Wizz Air обясниха, че полетът ее отклонен към Будапеща поради технически причини. Той се е  приземил безпроблемно и понастоящем преминава техническа проверка.  \"За да сведе до минимум забавянето, Wizz Air разпредели друго въздухоплавателно средство да изпълни полета. Очаква се полетът да тръгне от Тел Авив в 22:50 ч. местно време. Всички засегнати пътниците са третирани в съответствие с политика на Wizz Air и със законодателството за правата на пътниците. Wizz Air искрено се извинява за причиненото неудобство, но безопасността на нашите пътници, екипаж и самолети, е приоритет номер едно за нас.\", допълват още от компанията.  Установени са проблеми и с полет W64351, който е трябвало да лети по направлението София-Милано. Самолетът излита в 12:59 и каца в Будапеща, след като преди това кръжи дълго. (Вижте на графиката.) Отклонението се е наложила поради неправилни индикации, причинени от екстремните зимни условия, обясниха от Wizz Air. Забраната за излитане на самолети Airbus-321 на Wizz Air пада в 15,51 часа. Полети на \"Уизеър\" от Париж и Рим до София, както и в обратните посоки, са отменени, разбра \"24 часа\". Полетите Рим - София (W6 4356), София - Рим (W6 4355) и София - Дубай - София (W6 4429/4430) е отменен заради лошото време, а този от Париж - по технически причини. Има информация, че полетът ще бъде пренасочен утре до Скопие, а не до България. Пилот на самолет, излетял от София за италианският град Бергамо, пък е поискал аварийно връщане на летището. След като е кръжал един час над българската столица, екипажът е решил да продължи до унгарската столица Будапеща и да кацне там. Причината е технически проблем в машината, полетът е W6 4351. От Летище София изпратиха официално следното съобщение: \"Днес, 26.02.2018 г., летище София работи в зимна обстановка и при обилни снеговалежи. Пистата за излитане и кацане, пътеките за рулиране и перона се почистват от снега. Извършват се антиобледенителни процедури на въздухоплавателните средства. Заради снеговалежите полетите се изпълняват с известно отклонение от разписанието. Призоваваме гражданите да се съобразят със зимната обстановка и да предвидят достатъчно време за предвижване до летището. Молим заминаващите пътници да се явяват минимум два часа преди полета си.\" Други два полета на \"Луфтханза\" за Мюнхен и Франкфурт също са отменени.", "date": "2018.02.26", "title": "Отменени са полети от и до летище София"}
{"url": "https://www.24chasa.bg/novini/article/6737046", "text": "15 март е последният шанс за регистрацията на Бургаски черноморски туристически район след като първото му учредително събрание на 22 февруари се провалило поради липса на кворум. Причината била отсъствието на кметовете на Приморско, Царево и Созопол, съобщи упълномощеният представител от учредителния комитет. \"Ако и тогава не се явят, министърът на туризма Николина Ангелкова трябва да анулира процедурата. Така Бургаски регион ще загуби милиони евросредства и шанса да се рекламира като общ туристически маркетингов продукт\", предупреди Табаков. Другият вариант бил да се учреди такава организация без трите морски общини, но не било добър знак към инвеститорите в туризма и се губело ценно време. Затова до края на седмицата Табаков щял да пише на Бойко Борисов, Валери Симеонов и министър Ангелкова да спешат кметовете за присъствие на 15 март. Той нямал обяснение защо не са дошли на учредителното събрание след като преди 40 дни им пратил официална покана. Самите кметове били оторозирани от общинските съвети да представляват общините. \"Иначе всички са включили в предизборните си програми развитието на туризма като приоритет\", недоумява Табаков. В Бургаския туристически район влизат 12 общини в областта без Сунгурларе. Идеята за създаването му, по което се работи от две години, е чрез него да се рекламират като един общ туристически продукт и да привличат европейско финансиране по различни проекти. Варна и Добри обедини в един район вече не изпреварили с учредяването. \"Бях в чужбина на 22 феврурари. Но е добре Табаков да дойде, да се видим, да разговаряме, за да изчистим нещата по учредяването на тази структура\", коментира отсъствието си кметът на Созопол Панайот Рейзи. В никакъв случай обаче не бойкотирал създаването на организацията. \"Не сме тесногръди хора, абсурд е да се говори за саботажи и провали. Моите уважения към Табаков, но не е коректно да говори така, ако е пропуснал да съобщи, че същия ден се чухме с него и му обясних. Една от причината беше, че упълномощената от ОбС Захарина Неделчева да ме представлява при форсмажорни обстоятелство вече не е зам.-кмет\", каза кметът на Приморско Димитър Германов. Лични причини пък изтъкна кметът на Царево Георги Лапчев.", "date": "2018.02.26", "title": "Живко Табаков: Създаването на Бургаски туристически район е застрашено"}
{"url": "https://www.24chasa.bg/novini/article/6737060", "text": "Русия е готова да възобнови работата на всички канали за сътрудничество с европейските държави без каквито и да било предварителни условия, обяви днес министърът на външните работи Сергей Лавров, цитиран от ТАСС и БТА. На обща пресконференция след среща в Москва с португалския му колега Аугущу Сантуш Силва, руският външен министър отбеляза, че страната му \"демонстрира достатъчно добра воля\" а подновяване на сътрудничеството, замразено със санкциите, въведени след украинската криза от пролетта на 2014 г. Русия няма да води преговори по условията за вдигане на наложените й санкции, подчерта в същото време Лавров. Той обърна внимание на \"обективната заинтересованост на нашите делови кръгове\" от отменяне на наказателните мерки. Нарастващата военна активност на НАТО близо до руските граници подкопава стратегическата стабилност и доверието в Алианса, предупреди Лавров. Руският външен министър отбеляза, че е запознал подробно португалския си колега с усилията, \"предприети от (страната му) за пълното и последователно изпълнение на Минските споразумения\", и за \"контрапродуктивните действия на Киев\".", "date": "2018.02.26", "title": "Лавров: Русия е готова да възобнови сътрудничеството с Европа"}
{"url": "https://www.24chasa.bg/novini/article/6736871", "text": "Словашки разследващ журналист и приятелката му бяха застреляни в дома им, а най-вероятната причина за покушението е свързана с работата му по темата за укриване на данъци, съобщи високопоставен полицейски служител от Братислава, цитиран от \"Уошингтън поуст\". Телата на 27-годишния Ян Кучиак и партньорката му са били открити в неделя в къщата им във Велка Маца, на изток от столицата. Полицията е влязла в дома им по сигнал на разтревожен член на семейството. Засега силите за сигурност отказват каквито и да е детайли по престъплението, освен че \"изглежда то да е свързано с разледванията на Кучиак\", предаде БТА.  Словашкият премиер Роберт Фицо коментира, че ако това наистина е така, то това е безпрецедентна атака срещу свободата на пресата и демокрацията в Словакия. Журналистът е бил прострелян във врата, а гаджето му в главата. Престъплението е извършено между четвъртък и неделя. Досега в Словакия не е имало поръчково убийство на репортер. Кучиак е работил за новинарския сайт Aktualne.sk като фокуса на работата му са били схемите за данъчни измами. Последното от разследванията му е за бизнесмен, продаващ жилища в затворен комплекс на компании, които са негова собственост.", "date": "2018.02.26", "title": "Застреляха разследващ журналист и приятелката му в Словакия (Обновена)"}
{"url": "https://www.24chasa.bg/novini/article/6737070", "text": "На 20.02.2018 г. незаконен транспорт на зоо животни за България е спрян на ГКПП“Дунав мост II“. Животните са от видовете алпаки, мечета, гъски, патици, гълъби и патета, които са транспортирани в изключително лоши условия, не са спазени никакви изисквания за хуманно отношение по време на транспорт и не са придружени от ветеринарномедицински документи, които да удостоверят техния произход и здравен статус. Превозвачът няма лиценз за превоз, необходими познания за транспорт на животни и документи, с които да удостовери техния произход. По негови твърдения животните са взети от Белгия, Словакия и Унгария. Поради съмнения за наличие на животни от защитените видове е уведомен РИОСВ Монтана, при което животните са конфискувани на основание Закона за биологичното разнообразие и са настанени в Зоологическа градина в София град. Зоологическата градина София град разполага с карантинен център, предназначен за нейните потребности, който не може да бъде използван за спасителен център за конфискувани животни и всяко въвеждане на животни с неясен статус крие риск от въвеждане и разпространение на заболявания в зоологическата градина. През периода 2016 - 2018 г. високопатогенната инфлуенца по птиците тип А (HPAI H5N8) предизвика една от най-големите епидемии по отношение броя на огнищата на домашни птици, географската площ и броя на мъртвите диви птици, регистрирана в Европейския съюз. Епидемията на заболяването засегна и България през 2016г до 2017г, и доведе до мащабни икономически загуби за държавата и за бизнеса (над 6 000 000 млн загуби, затватряне и рестрикиции за движение и търговия на животни, загубен здравен статус на държавата) . Въз основа на това и предвид епизоотичната обстановка в Европа по отношение на високопатогоенна и нископатогенна инфлуенца по птиците и рисковете, които крие движението на птици с неясен здравен статус, е взето решение птиците да бъдат умъртвени по хуманен начин. Всяко незаконно въвеждане на животни в страната крие рискове от въвеждане и разпостранение на заболявания по животните, включително заболявания опасни и за хората (зоонози), като инфлуенца по птиците", "date": "2018.02.26", "title": "Спряха незаконен транспорт на зоо животни на \"Дунав мост\" 2"}
{"url": "https://www.24chasa.bg/novini/article/6737072", "text": "Президентът Румен Радев изрази загрижеността си от липсата на достатъчно информация, както и на прозрачност в процеса на придобиване на активите на една от най-големите компании в стратегически сектор като енергетиката, съобщиха от прессекретариата на държавния глава. На работна среща на „Дондуков“ 2, Радев обсъди с председателя на Комисията за енергийно и водно регулиране (КЕВР) Иван Иванов актуални въпроси в енергийния сектор, сделката за закупуване на активите на ЧЕЗ в България от компанията \"Инерком България\", както и отговорностите на КЕВР по закона за енергетиката. Президентът беше категоричен, че българските институции трябва с действията си да гарантират защитата на обществения интерес и на държавата в този случай.", "date": "2018.02.26", "title": "Радев за сделката за ЧЕЗ: Липсва достатъчно информация и прозрачност"}
{"url": "https://www.24chasa.bg/novini/article/6737097", "text": "В Украйна е арестуван хакер, заподозрян, че е организаторът на киберпрестъпната групировка \"Лавина\", който зарази над половин милион компютри по света и предизвика загуби за стотици милиони евро до разбиването й през 2016 г., предаде Франс прес. \"Организаторът на международната престъпна платформа \"Лавина\" бе заловен вчера в Киев\", съобщи днес в комюнике украинската полиция за борба с интернет престъпността, предаде БТА. Арестуваният се казва Генадий Капканов. Той ще бъде откаран днес в град Полтава, където съд ще реши каква мярка за неотклонение да му наложи. Капканов бе арестуван през ноември 2016 г. в Украйна, но тогава съдът разпореди да бъде освободен. След това той се укри и оттогава има международна заповед за ареста му. \"Лавина\" бе разбита през ноември 2016 г. при операция на полициите от 28 страни.", "date": "2018.02.26", "title": "Арестуваха водач на международна киберпрестъпна група в Украйна"}
{"url": "https://www.24chasa.bg/novini/article/6737096", "text": "Ограничено е движението на товарни автомобили над 12 тона по път I-6 Кюстендил - Перник през Конявската планина, в посока от Кюстендил към Перник. Товарните автомобили над 12 тона пътуващи в посока Кулата и София преминават през гр. Дупница. Това съобщиха от АПИ. Ограничено е движението на МПС над 12 тона по път I-4 Коритна - Велико Търново на територията на област Велико Търново, по път II-73 Шумен - Карнобат /проход „Ришки“/, по път II-71 Силистра – Добрич, по път III-2077 Каблешково – Межден, по път III-207 Алеково – Тервел поради обилен снеговалеж и снегопочистване. Движението на всички автомобили е ограничено по път III-205 Тутракан –Веселец поради намалена видимост и снегонавявания. Шофьорите да се движат с повишено внимание по обходен маршрут: с. Шуменци, Варненци, Белица, Царев дол.", "date": "2018.02.26", "title": "Ограничиха движението на камиони по пътя Кюстендил - Перник"}
{"url": "https://www.24chasa.bg/novini/article/6737106", "text": "Северна Корея трябва да се откаже от ядрено-балистичните си програми и да позволи на мира да пусне корени на Корейския полуостров, заяви южнокорейският министър на външните работи Кан Кьон-хва, цитиран от Ройтерс. Кан призова и да бъдат възстановени посещенията на разделените корейски семейства като въпрос с хуманитарни измерения, засягащ човешките права, особено с оглед на това, че много от представителите на тези семейства са навършили 80-годишна възраст. \"Трябва да се направи така, че духът от Пьончан да продължи да живее още дълго, за да може мирът да пусне корени на Корейския полуостров\", каза Кан пред Съвета на ООН за правата на човека в Женева. \"Северна Корея трябва да се вслуша и да се откаже от ядрено-балистичните си програми\", добави той, цитиран от БТА. ", "date": "2018.02.26", "title": "Южна Корея призова Севера да се откаже от ядрените оръжия"}
{"url": "https://www.24chasa.bg/novini/article/6737111", "text": "След повече от 30-годишно прекъсване България заяви отново членството си в Европейската федерация по животновъдство (ЕААР). Това се случи по време на среща на заместник-министърът на земеделието, храните и горите д-р Цветан Димитров с генералния секретар на ЕААР Андреа Росати. На Годишната конференция, която ще се проведе тази година в Дубровник, страната ни ще участва като пълноправен член, представлявана от Асоциацията на обединените български животновъди. В ЕААР членуват 34 държави от Европа и Средиземноморския басейн. Федерацията има огромен принос при популяризиране на научно-приложни проекти в областта на животновъдството, финансирани на ниво ЕС, съобщиха от пресцентъра на Министерство на земеделието, храните и горите. Заместник-министър Димитров е на посещение в Париж по повод Международното изложение за храни и земеделие SIA 2018. Той покани генералния секретар да участва в Международната научна конференция по животновъдство, която ще се проведе на 27 април в Сливен. Тази година страната ни се представя с щанд от 80 кв.м, на който са изложени български млечни и месни продукти, вина, пчелен мед, зеленчукови консерви, конфитюри, продукти от маслодайна роза и други етерично-маслени култури, билки и др. От 2011 г. България редовно участва в изложението SIA с национален щанд, като участието се организира от Министерството на земеделието, храните и горите. През последните две години в изложението се представят над 1000 фирми от целия свят, а посетителите традиционно са над 600 000.", "date": "2018.02.26", "title": "След 30 години България отново ще бъде член на Европейската федерация по животновъдство"}
{"url": "https://www.24chasa.bg/novini/article/6737146", "text": "Министър-председателят Бойко Борисов се срещна с представители на правителството на Обединеното Кралство. Разговорите на българския премиер се състояха след участието му в Инвестиционния форум на Европейската банка за възстановяване и развитие, посветен на Западните Балкани. Пред министъра на финансите Филип Хамънд премиерът Бойко Борисов представи инфраструктурните проекти в региона на Западните Балкани. Той подчерта, че макар Великобритания да излиза от Европейския съюз, тя продължава да е част от Европа, чиято сигурност зависи от сигурността и просперитета на всеки един регион на континента. Борисов обърна специално внимание върху изграждането на трансевропейските транспортни коридори, на проектите за развитие на дигиталната и на енергийната инфраструктура, които ще подобрят свързаността в Европа, ще доведат до повече инвестиции и ще създадат работни места в страните от Западните Балкани. Финансовият министър на Обединеното Кралство поздрави българския премиер за изведените приоритети на Българското председателство и успешното фокусиране на международното внимание върху тях. В разговора си с държавния секретар на Обединеното Кралство Великобритания и Северна Ирландия Дейвид Дейвис българският премиер отбеляза, че въпреки процеса на Брекзит, Европа трябва да остане обединена и силна. Двамата бяха единодушни, че България и Великобритания ще запазят добрите си партньорски отношения в политиката, икономиката, туризма и сигурността.", "date": "2018.02.26", "title": "Борисов: Ще запазим добри отношения с Великобритания и след Брекзит"}
{"url": "https://www.24chasa.bg/novini/article/6737138", "text": "Министър-председателят на Словакия Роберт Фицо обяви награда от един милион евро за всеки, който помогне на властите да разберат  , предаде Асошиейтед прес. Президентът Андрей Киска призова за бързо разследване на престъплението. \"Трябва да намерим възможно по-скоро извършителите и да гарантираме безопасността на всички журналисти\", каза той в комюнике, предаде БТА. Журналистът Ян Куцияк е работил за електронното издание \"Актуалити\" (aktuality.sk). Неговите репортажи са били посветени основно на случаи на данъчни измами. Според полицейския началник Тибор Гашпар най-правдоподобната версия, по която работи следствието, е че убийството е свързано с работата на Куцияк. \"В Словакия никога не е имало такава атака срещу журналист\", каза Гашпар. В последната си статия Куцияк разказа за бизнесмен, заподозрян, че продава на своите собствени компании апартаменти в жилищен комплекс. В статията журналистът изказва подозрение, че бизнесменът може би прави това, за да избегне плащане на данъци. Същият бизнесмен Мариян Кочнер преди година заплашвал Куцияк заради друг негов репортаж. Тогава Куцияк се оплакал в полицията.", "date": "2018.02.26", "title": "Един милион евро за разкрития, свързани с убийството на словашкия журналист"}
{"url": "https://www.24chasa.bg/novini/article/6737154", "text": "Във връзка с прогнозите за влошаване на метеорологичната обстановка и предупреждения за опасно силен вятър, увеличаване на снеговалежите и снегонавяванията, кметът на Варна Иван Портних издаде заповед, с която обявява 27-ми февруари за неучебен ден за училищата на територията на община Варна. Според синоптичната прогноза, най-чувствително влошаване на времето се очаква тази нощ и утре до обяд, когато ще има едновременно ниски температури, силен вятър и значителни снеговалежи, при което са възможни виелици и навявания. Предвид възможността за създаване на сложна зимна обстановка, Община Варна призовава гражданите да укрепят всички възможни предмети по тераси, балкони и фасади на сгради, с цел недопускане на опасност за живота и здравето на преминаващи. При обилен снеговалеж да се ограничи ползването на лични превозни средства, за да се улесни дейността на снегопочистващата техника, при снеговалеж и навявания периодично да се почистват прилежащите тротоари и пешеходни зони пред домовете, офисите и магазините, да не се допуска паркиране на лични и служебни превозни средства пред или в непосредствена близост до контейнерите или бобрите за сметосъбиране, за да бъде осигурен достъп до тях на сметосъбиращите машини, препоръчва се пътуване извън населеното място при крайна необходимост. За оказване на помощ на бедстващи или пострадали да се ползва тел. 112.", "date": "2018.02.26", "title": "Обявиха дървена ваканция и във Варна"}
{"url": "https://www.24chasa.bg/novini/article/6736711", "text": "Шофьорите да карат внимателно, със съобразена за зимните условия скорост, да не предприемат резки маневри и да спазват въведени ограничения. Днес, пътен инцидент между два тежкотоварни камиона на АМ „Тракия“ в посока Пазарджик - София, въпреки забраната за движение на МПС над 12 тона в участъка, затрудни трафика по автомагистралата и възпрепятства работата на снегопочистващата техника. Над 1800 машини обработват пътните настилки. Работата на екипите не е спирала от началото на валежа, за да се осигури проходимост на пътищата. Това съобщиха от пресцентъра на АПИ. При рязко влошаване на времето движението на тежкотоварните превозни средства ще се ограничава, а там където се налага заради силния вятър и снегонавяванията трафикът ще се спира изцяло до подобряване на метеорологичните условия и почистване на пътя. Агенция „Пътна инфраструктура“ апелира шофьорите да отложат тръгването си до подобряване на времето.", "date": "2018.02.26", "title": "АПИ: Шофьорите да карат внимателно, катастрофа на АМ „Тракия“ затруднява движението"}
{"url": "https://www.24chasa.bg/novini/article/6736664", "text": "Вариантът София да остане в Югозападния регион е добър. Така разходите ще се разпределят между по-напреднали общини. Това коментира столичният кмет Йорданка Фандъкова на дискусия за новото райониране, организирана от \"24 часа\" и подкрепена от регионалното министерство.  \"Аз съм в страннна ситуация. От една страна да не успея да се зарадвам, че София като регион има всички шансове в следващия период да е наред с развитите региони на Европа. От друга страна ако ние се признаем за развити, ще спрем да получаваме средства\", каза Фандъкова.  И добави: \"Изключително важни са приходите, но трябва да гледаме и разходите. Всяко обединение предполага определени разходи, не само като размер, а и като разпределение в различните общини\" За нея обаче не било достатъчно изяснено по какъв начин ще се организират разходите спрямо новите варианти на райониране.  София продължава да бъде най-голямата област, като осигурява и най-високия стандарт за страната. Голяма част от проектите се дължали на европейско финансиране. За първия програмен период столицата е привлякла около 2 млрд. лв., със съфинансирането проектите възлизат на 3 млрд. лв.  По официални данни над 1,3 милиона души живеят в столицата. София се посещава с цел работа от около 100 000 автомобила. \"Голяма част от тях идват ежедневно, за да работят. Само от Перник на ден влизат над 30 000 автомобила в града. Изследване показа нарастване на доходите в Перник\", коментира Фандъкова.  Ако се включат и туристите, както и хората, които идват не с коли, а по друг начин, населението стига около 2 милиона души.  \"За България, за София е важно да има добре развити региони. Ще продължим да подкрепяме регионалните политики като град двигател. Средствата трябва да се насочат, там където са хората\", каза столичният кмет.  Тя даде пример с метрото, от което се възползват 350 000 души. С построяването на третия лъч броят им ще достигне половин милион. ", "date": "2018.02.26", "title": "Фандъкова: Добър вариант е София да остане в Югозападния район (Видео)"}
{"url": "https://www.24chasa.bg/novini/article/6736739", "text": "В Тайланд бяха арестувани 10 руснаци, водили курс по сексуално обучение за свои сънародници в морския курорт Патая, предадоха ТАСС и Ройтерс, като се позоваха на местната полиция, съобщи БТА. На руските граждани ще бъдат повдигнати обвинения, че са работили в Тайланд без разрешение, но не и за водения от тях курс. Един от тях ще бъде обвинен и в просрочване на визата си, а трима - за незаконно влизане в страната без паспорт. Сред задържаните е известният блогър Алекс Лесли, самопровъзгласил се за секс гуру, който влезе във водещите новини миналата година, когато обяви, че планира да се кандидатира за президент на Русия, отбелязва Ройтерс. Лесли, чието истинско име е Александър Кирилов, обаче не е регистриран като кандидат на изборите през март. Групата водила курса по сексуално обучение на над 40 руски мъже и жени в хотел в Патая. \"Учениците\" платили по над 20 000 бата (около 520 евро). Самият курс не е незаконен, уточни тайландската полиция. Представители на руското посолство в Тайланд са пристигнали в Патая, за да окажат помощ на задържаните. Курортът Патая, прочут с нощния си живот, включително стриптийз клубове, някои от които управлявани от руснаци, привлича много руски туристи. Много надписи в центъра на града са на руски език, отбелязва Ройтерс. На официалния сайт на Алекс Лесли, който има над 36 000 последователи в Инстаграм, наскоро бе публикуван видеозапис с хора на плаж на близък до Патая остров. Някои от мъжете бяха облечени с тениски с надпис \"Секс аниматор\". Сайтът рекламира курс по сексуални техники от 17 февруари в Тайланд.", "date": "2018.02.26", "title": "В Тайланд арестуваха 10 руснаци, водили курс по сексуално обучение"}
{"url": "https://www.24chasa.bg/novini/article/6736729", "text": "По бързо производство на Районна прокуратура – Велико Търново 39-годишен мъж е предаден на съд за неизпълнение на заповед за защита от домашно насилие, съобщиха от апелативната инстанция. Обвинението срещу Джелил Х. е за това, че на 13 февруари не изпълнил заповед за защита от домашно насилие , с която му се забранява да приближава жилището на К. Х. на разстояние по-малко от 20 метра, като влязъл в дома на същата. Престъпление по чл. 296 от НК. Обвиняемият и пострадалата са бивши съпрузи. Срещу Джелил Х. са издавани множество заповеди за защита от домашно насилие в полза на бившата му съпруга, които той системно нарушавал, за което три пъти бил осъждан. Наложените му наказания по никакъв начин не поправили и превъзпитали обвиняемия, който продължавал системно да упражнява тормоз над жената. Поради тази причина на 17.01.2018 г. по образуваното гражданско дело била издадена Заповед за незабавна защита, съгласно която обвиняемият бил задължен да се въздържа от извършване на домашно насилие спрямо К. Х., като му било забранено да приближава жилището й и местата й за социални контакти на разстояние по-малко от 20 метра. Пострадалата живеела заедно с майка си. На 13.02.2018 г. двете се намирали в дома си. Около 22.00 часа за пореден път обвиняемият решил да отиде до дома на бившата си съпруга, въпреки забраната на съда. Натиснал вратата и влязъл във жилището. Пострадалата веднага сигнализирала органите на МВР, че бившият й съпруг, срещу когото имало издадена Заповед за незабавна защита я е нарушил, като е влязъл в дома й. Пред полицейски служители при РУ Велико Търново обвиняемия заявил, че знае за издадената заповед за незабавна защита, но „не го бъркало и не го интересувало“. Предстои насрочване на делото за разглеждане от съда.", "date": "2018.02.26", "title": "Брутален насилник пак се изправя на \nсъд за тормоз над бившата си жена"}
{"url": "https://www.24chasa.bg/novini/article/6736768", "text": "Френският президент Еманюел Макрон е заявил днес в телефонен разговор с турския си колега Реджеп Тайип Ердоган, че призивът на ООН от края на миналата седмица за примирие в Сирия се отнася също и за сирийския район на Африн, предаде Ройтерс, цитирана от БТА. Турция разположи днес специални полицейски части в района на Африн /Северозападна Сирия/ за \"нова битка\" в рамките на продължаващата от пет седмици турска военна офанзива срещу сирийските кюрдски милиции Сили за защита на народа. Макрон е казал още на Ердоган, че е задължително примирието да се спазва изцяло и че мониторингът на Франция върху хуманитарния достъп и химическите оръжия е \"пълен и постоянен\", се посочва в съобщение на френското президентство.", "date": "2018.02.26", "title": "Макрон към Ердоган: Примирието в Сирия се отнася също и за района на Африн"}
{"url": "https://www.24chasa.bg/novini/article/6736763", "text": "Цяла Хърватия е обхваната от смразяващи студове като дори градовете по адриатическото крайбрежие се събудиха с температури под нулата, предаде Асошиейтед прес. Зимното време затвори училища в северозападната част на страната, а на тежкотоварни автомобили бе забранено да се движат по пътищата, водещи към крайбрежието, информира БТА. Около 1000 хърватски войници се присъединиха към усилията за разчистване на снега в най-тежко засегнатите райони, където снежната покривка е над метър и половина. Градовете по адриатическото крайбрежие са също засегнати от силни ветрове, които възпрепятстват морския трафик към островите. Само в южната част на крайбрежието тази сутрин бяха регистрирани температури над нулата.", "date": "2018.02.26", "title": "Хърватия е в плен на студеното време"}
{"url": "https://www.24chasa.bg/novini/article/6736778", "text": "Вицепремиерът и министър на външните работи Екатерина Захариева ще председателства предстоящите заседания на Съвет „Общи въпроси“ и Съвет „Общи въпроси“ (член 50). Заседанията на двата формата ще се проведат на 27 февруари в Брюксел, съобщиха от пресцентъра на Външно министерство. Денят ще започне със Съвет „Общи въпроси“, който ще бъде посветен основно на подготовката на заседанието на Европейския съвет през март. Министрите ще обсъдят проекта на дневен ред, който ще бъде представен на вниманието на лидерите. В началото на заседанието министър Захариева ще представи приоритетите на Българското председателство на Съвета. Европейската комисия ще представи мотивираното си предложение в съответствие с член 7, параграф 1 от ДЕС относно принципите на правовата държава в Полша. Министрите ще продължат във формат 27. Главният преговарящ на ЕС Мишел Барние ще информира Съвета за актуалното състояние на преговорите с Обединеното кралство. Министрите ще започнат подготовката за мартенското заседание на Европейския съвет (член 50), като ще разгледат проекта за дневен ред. Очаква се лидерите на 27-те да приемат допълнителни насоки относно рамката за бъдещите отношения с Обединеното кралство.", "date": "2018.02.26", "title": "Захариева ще води заседания в Брюксел за Брекзит утре"}
{"url": "https://www.24chasa.bg/novini/article/6736790", "text": "Сливенски полицаи разкриха престъпна схема за кражби в големи размери, съобщиха от пресцентъра на ОД на МВР-Сливен. Операцията е осъществена под наблюдението на Районната прокуратура в Сливен. Задържани са криминалнопроявени мъж и жена от София, извършвали кражби на маркови стоки от търговски обекти в цялата страна. В момент на кражба от търговски обект в Сливен са били задържани 48-годишният В.М. и 49-годишната И.У. Те са откраднали различни артикули, предимно дрехи, на стойност около 3000 лева. Двамата са разполагали с техническо средство, което им позволявало да свалят защитния механизъм, прикрепен към стоките. В багажника на автомобила им са открити множество вещи, обект на кражба по същата престъпна схема. Наложена им е постоянна мярка за неотклонение \"задържане под стража\"; по случая е образувано досъдебно производство.", "date": "2018.02.26", "title": "В Сливен задържаха крадци на маркови дрехи, действали в цялата страна"}
{"url": "https://www.24chasa.bg/novini/article/6735680", "text": "Ревизорката, която втори мандат управлява енергетиката, подаде оставка в петък заради 20-годишно приятелство с новия собственик на бизнеса на ЧЕЗ в България - Гинка Върбакова. По този начин Теменужка Петкова иска да изчисти името си и всякакви съмнения, че е оказвано влияние в сделката за активите на чешката компания у нас. В деня на оставката депутатът от ГЕРБ Тома Биков каза, че тя е най-добрият министър на енергетиката в последните 20 г. Това накара една медия да направи тази реплика цитат на деня, а други властови среди в енергетиката да заявят, че за 3 години реформите са спрели. Забавяне на либерализацията на пазара на ток е становище на бизнеса, който поиска Петкова да си ходи, но след среща при премиера се отказа както от министерската оставка, така и от протест. Петкова е министър от 7 ноември 2014 г. Влезе в енергетиката с миналото си на държавен ревизор, шеф на АДФИ, и на зам.-министър на финансите в служебния кабинет на Георги Близнашки. Избор е на премиера Бойко Борисов и за първия, и за втория мандат, което говори за доверието му в нея. Но именно той я посъветвал да обяви оставката си в парламента, защото така е достойно и почтено. В енергетиката я познаваха от сблъсъка с Румен Овчаров за проекта “Белене”, разходите по който тя ревизира. Петкова влезе в министерството в сложно време - появиха се теми като огромния дефицит на НЕК, прекратяване на договорите с американските централи, спиране на проекта “Южен поток”, строителството на “Турски поток” и дузина други. За тези 3 г. дефицитът в НЕК бе ликвидиран. Петкова договори намаляване на цената на тока от американските централи, спести 100 млн. лв. на година. Вкара в закон фонда за сигурност на електроенергийната система, в който се събират парите за разликата между цената на субсидирания ток и тази, на която НЕК го продава. След промени в закона по нейно време КЕВР вече се избира от парламента. При Петкова излезе и арбитражното решение по делото на “Атомстройекспорт” за “Белене”, а оборудването бе платено от държавата. Но така и не се стигна до решение какво да се прави с него. Пак по времето на Петкова стартира и Българската независима енергийна борса като част от либерализацията на пазара. И до ден днешен обаче тя не се е случила напълно. А в края на миналата година министърката в оставка трябваше да се справя с недоволството на бизнеса от поскъпването на тока на свободния пазар. Спешно депутатите промениха закона и изпратиха всички централи, без тези с дългосрочните договори, да продават ток само на борсата. Приключи се с търговете на държавните централи, защото се подозираше, че се продава ток под масата, по телефон, а някой печели милиони. В това време Петкова търсеше консенсус и събираше бизнес, търговци на ток, държава. Министерството публикува проектопромени, които правят КЕВР разследващ орган на злоупотреби и манипулации на пазара. Работодателите, които твърдяха, че за поскъпването няма никаква пазарна логика, отказаха повече срещи, поискаха оставката на министърката и обявиха дата за протест. Проблемът бе решен от премиера Бойко Борисов, който помири страните. И центърът на промените се измести към комисията за енергетика в парламента, в която депутати и КЕВР пишат ключови промени в закона, които да изпратят всички, без американските централи, на борсата. Трябва обаче да го направят така, че да не се получи драстично поскъпване на таксата “задължение към обществото” и фалит на държавните централи. Как са го решили - ще научим тази седмица. В това напрегнато за енергетиката време стана и сделката за ЧЕЗ, след като официално бе обявено, че купувач на активите на компанията е “Инерком България”. А заради нея ден по-късно последва оставката на Петкова. Въпреки че поне месец преди това бе публично обявено, че “Инерком” има екслузивитет като купувач и води преговори. И още тогава бе написано, че Петкова не е кума на Гинка Върбакова - собственичка на “Инерком”, но я познава. Една от версиите е, че с оставката Борисов иска да запази Теменужка Петкова и тя не е изчерпан играч. Така ли е - предстои да разберем.", "date": "2018.02.26", "title": "Ревизорката, която си отива от енергетиката"}
{"url": "https://www.24chasa.bg/novini/article/6736785", "text": "Снежна буря връхлетя голяма част от Европа, предизвиквайки злополуки и нарушения на транспорта, предадоха ДПА и Асошиейтед прес, цитирана от БТА.  В Рим бяха затворени всички училища и най-известният паметник на града след падането на първия сняг от 2012 г. Колизеят - най-посещаваният туристически обект в Италия, беше затворен наред с намиращия се наблизо Римски форум и Палатинския хълм, а властите призоваха хората да не излизат от домовете си, ако не се налага. В резултат улиците бяха необичайно тихи, а хората снимаха необикновената метеорологична обстановка. Снегът засегна градския транспорт в Рим и наруши движението на влаковете. Местните власти и католически благотворителни организации оставиха отворени през нощта няколко черкви, метростанции и жп гари, където да могат да се подслонят бездомници. Италианската служба за гражданска защита реши да включи армията в разчистването на улиците, след като Рим беше парализиран само от няколко сантиметра сняг. Лошото време предизвика затваряне на училища и наруши транспорта в северните и централните райони на Италия. В Москва температурите паднаха до почти минус 20 градуса, което е рекорд за тази зима, заяви руската метеорологична служба. Според синоптиците московчани трябва да очакват необичайно студено време в началото на март. Сняг и студ обхванаха някои райони на Германия. Четирима човека пострадаха при две пътни злополуки в провинция Мекленбург-Предна Померания, а в град Любек полицията регистрира около 100 леки катастрофи за няколко часа заради лошото време. В град Бремен заради снега бяха отменени най-малко 10 полета. Германската метеорологична служба каза, че температурите са паднали до минус 15 градуса в някои райони, а на връх Цугшпице са били измерени рекордните за тази зима минус 27 градуса. Студът причини смъртта на осем човека в Полша, заявиха ораните на реда. Общо жертвите на студа от ноември са 48. На някои места температурите паднаха до минус 20 градуса, а студът вероятно ще продължи. Властите призовават гражданите да помагат на възрастните хора и бездомниците, които са особено уязвими през зимата. В Швеция имаше големи закъснения на двете главни стокхолмски летища.", "date": "2018.02.26", "title": "Сняг и студ сковаха части на Европа"}
{"url": "https://www.24chasa.bg/novini/article/6736787", "text": "За първи път в България пациентка с тежко онкологично заболяване е здрава, в ремисия, но без лечение. Младата жена е била подложена на традиционна терапия, а след спирането й дори забременява, съобщава  . 19-годишна пациентка с диагноза „хронична левкемия” започва да се лекува и 4 години по-късно състоянието й позволява на лекарите да спрат лечението й. При случаен преглед през 2013 г. Лили разбира, че е тежко болна. „При профилактични изследвания се установи, че имам завишени нива на тромбоцити и левкоцити и оттам започна всичко”, разказва Лилия Иванова. „Виждайки резултатите и поглеждайки на микроскоп кръвната картина, аз решавам, че се касае за сериозно заболяване – хронична миелоидна левкемия”, разказва проф. Жанет Грудева от пловдивската УМБАЛ \"Св. Георги\". „Шокът беше първите седмици, след това си казах, че всичко трябва да продължи, че не мога да се предам. Трябва да съм благодарна на това, което имам”, казва Лилия. Има близките и съпруга си Георги. Заедно са от 8 години и се женят, докато Лилия се бори с болестта. Лекарите решават да лекуват Лилия с т. нар. „прицелни медикаменти”, които се прилагат широко след 2000 г. и се осигуряват по Здравна каса. За да държат болестта под контрол, обаче, лекарите не могат да прекъсват терапията. Докато през май Европейската агенция по лекарствата обявява, че при определени условия конкретно лекарство може да се спре. От 8 месеца Лили не се лекува, а показателите й са като на напълно здрав човек. В България досега не е имало такъв случай, а в света подобни пациенти все още са изключение. А мечтата на Лили и съпруга й е не само тя да оздравее, но и да си имат дете. Няколко месеца след края на лечението Лили забременява. Чака синът й да се роди през юни. „Трябва човек да се бори, защото си заслужава заради тези мигове, като този, който ще ни се случи на нас. Просто хората не трябва да се отказват”, на мнение е Лилия Иванова.", "date": "2018.02.26", "title": "Пациентка с левкемия влезе в ремисия без лечение (Видео)"}
{"url": "https://www.24chasa.bg/novini/article/6736811", "text": "8239 клиенти на ЧЕЗ в Западна България са с прекъснато електрозахранване. Това съобщиха за \"Фокус\" от пресцентъра на ЧЕЗ. Във Видин засегнатите абонати са 1948; в Плевен - 285; Благоевград - 966; Монтана - 393; Перник - 246; София - 539; София област - 650; Враца - 3212. Аварийните екипи работят по места за отстраняване на всички засегнати клиенти от зимната обстановка.", "date": "2018.02.26", "title": "ЧЕЗ: 8239 абонати в Западна България са без ток заради зимната обстановка"}
{"url": "https://www.24chasa.bg/novini/article/6736839", "text": "Лидерът на британските лейбъристи Джереми Корбин призова днес за договаряне на нов митнически съюз с ЕС, за да бъде гарантирана свободната търговия с блока след Брекзит, предадоха световните агенции. \"Лейбъристите ще се стремят да договорят нов всеобхватен митнически съюз Великобритания-ЕС, за да гарантират, че няма да има мита с Европа и да помогнат за избягване на каквато и да било необходимост от твърда граница в Северна Ирландия\", каза Корбин в реч в централния английски град Ковънтри, в която представи позицията на своята партия за Брекзита, предава БТА. Британският премиер Тереза Мей изключва всякаква възможност за митнически съюз с ЕС след Брекзита, тъй като той би попречил на страната й да сключи нови търговски сделки с бързо растящи икономики, като Китай и Индия, припомня Ройтерс. В момент, когато Мей се опитва да договори споразумение за раздялата с Европейския съюз до края на октомври, тя е изправена пред бунт от малка група в Консервативната партия. Корбин се надява да се възползва от това, за да подкопае управлението на Мей, отбелязва Ройтерс. Лидерът на основната опозиционна сила подчерта, че Великобритания не трябва да се озовава в по-лоша позиция след излизането от Европейския съюз. Лейбъристите ще се опитат да постигнат най-добрата възможна сделка за британската икономика и работни места, обеща той, цитиран от Ройтерс. Корбин увери, че ще възприеме по-гъвкав подход от Мей по въпроса за имиграцията след Брекзита. \"Ние няма да правим онова, което това правителство прави, като ще започнем от твърди червени линии за имиграцията и след това ще преценим какво ще означава това за икономиката впоследствие\", заяви лейбъристкият лидер. Предвидено е преговорите за Брекзит да продължат до ноември. Споразумението, което евентуално ще бъде постигнато, ще трябва да бъде одобрено от Европейския и от британския парламент. Брекзитът ще стане факт на 29 март догодина, след което е предвиден преходен период до 31 декември 2020 г., посочва ТАСС.", "date": "2018.02.26", "title": "Лидерът на британските лейбъристи призова за договаряне на нов митнически съюз с ЕС"}
{"url": "https://www.24chasa.bg/novini/article/6736878", "text": "Германският канцлер Ангела Меркел призова днес делегатите на конференцията на Християндемократическия съюз (ХДС) да подкрепят споразумението с левоцентристите от Германската социалдемократическа партия (ГСДП). Тя заяви, че новото правителство няма да допусне нови данъци или нов публичен дълг, предаде Ройтерс, цитирана от БТА. Меркел подчерта необходимостта от обновяване на Европейския съюз и каза, че Европа трябва да бъде истински играч в глобалните дела, за да бъде вземана на сериозно. Хиляда делегати на ХДС се събраха тази сутрин в Берлин, за да одобрят коалиционното споразумение, договорено в началото на месеца с баварския Християнсоциален съюз и с ГСДП, съобщи Франс прес. Първата икономика в Европа е в небивало положение пет месеца след парламентарните избори през септември - без открояващо се мнозинство в парламента и с крайна десница в тотален възход. Самата Меркел оцени като \"трудна и невиждана досега ситуация\" да няма ново правителство пет месеца след изборите, предаде Асошиейтед прес. \"Тази конференция има ясна мисия: искаме да участваме в съставянето на стабилно и ефикасно правителство. Очакванията в този смисъл са напълно ясни сред преобладаващата част от населението на Германия, но и отвъд нашите граници\", обобщи Меркел. Очаква се ХДС без проблеми да одобри коалиционното споразумение. Изпитанието е вътрешният референдум в ГСДП, чиито резултати трябва да бъдат обявени в неделя. За да убеди социалдемократите, които се колебаят дали искат нова голяма коалиция, Меркел склони да им отстъпи ключовото министерство на финансите, смятано от консерваторите за гарант за бюджетна дисциплина в Германия и в Европа.", "date": "2018.02.26", "title": "Меркел: Новият кабинет няма да допусне нови данъци или нов публичен дълг"}
{"url": "https://www.24chasa.bg/novini/article/6736876", "text": "Шефът на кабинета на президента Румен Радев - Иво Христов не е получил достъп до класифицирана информация, като все още дори не са предприети постъпки за това, съобщи  Въпросът отново е актуален, след като преди две седмици премиерът Борисов и Радев си размениха гневни реплики и обвинения покрай Христов и Делян Пеевски, а Борисов се усъмни, че Христов действително не чете секретни материали, както уверяват от президентството. От пресслужбата на държавния глава съобщиха за \"Сега\", че Христов продължава да оглавява кабинета на Радев без достъп до секретни материали. \"Към настоящия момент Иво Христов няма разрешение за използване на класифицирана информация\", гласи отговорът. Пресцентърът съобщи, че Христов не е подавал документи за допуск.", "date": "2018.02.26", "title": "Шефът на кабинета на президента Иво Христов още няма допуск до тайни"}
{"url": "https://www.24chasa.bg/novini/article/6736910", "text": "Жители на две села от района на община Гърмен са в паника след зловещи находки по гробищата. Стотици снимка на живи хора са били разхвърляни по гробовете в селата Хвостяне и Дъбница. Част от снимките били увити в стари вестници, завързани с канапи и забодени върху гробовете. Дрги били потрупани с по една шепа пръст. \"Хората в селото са притеснени. Случаен човек, който отишъл на гробищата видял грозната гледка. Част от снимките били в найлонов чувал, поставен върху един от гробовете. Други пък били закачени по други гробове или залепени с тиксо. Снимките са изпринтени или от фейсбук или от други някакви сайтове. Част от тях са на хора от селото, други пък не са оттук\", каза кметът на с. Хвостяне Сейхан Ахмедов. Сред снимките има както на обикновени хора, така и на депутат от ГЕРБ, собственик на фризьорски салон, кандидат-кмет на селото, млади момичета и др. Има и семейни снимки, от сватби, тържества и др. Полицията е информирана за случая и започва проверка на странния случай, потвърдиха от ОД на МВР-Благоевград.. Местните хора твърдят, че това е вид магия за смърт. \"Странното е, че не е единичен и изолиран случай, а е масово. Не е насочено срещу един човек, снимките не са подбирани по някакъв критерий, има всякакви хора\", коментират в Хвостяне. В другото село Дъбница по същия начин хората се натъкнали на зловеща гледка с разхвърляни снимки по гробовете. Там също са изпаднали в паника. В гробищата се събрали много хора, за да прибират снимките и да ги разглеждат. Установили, че също както и в другото село, са на всякакви мъже и жени, без да са подбирани по някакъв критерий.", "date": "2018.02.26", "title": "Стотици снимки върху гробове стреснаха две села"}
{"url": "https://www.24chasa.bg/novini/article/6736470", "text": "Шестима души попаднаха в ареста след хайка за наркотици в Банско. Полицаите провели онази вечер акцията по линия на противодействие на разпространението на наркотични вещества и склоняване към проституция. Извършени множество процесуално-следствени действия на територията на зимния курорт. Проверени са девет обекта, жилищни сгради и МПС, в резултат на което са намерени и иззети валута на стойност около 23 000 лв., около 5,33 грама кокаин , около 3 грама канабис, около 2,8 грама екстази, около 3 грама амфетамин, два газови пистолета, сим карти и мобилни телефони. Първоначално са задържани за 24 часа четирима мъже от Сливен, Пловдив, Велинград и Бургас, една жена от Поморие и 48-годишен израелски гражданин. По-късно чужденецът и Георги К., на 29 г. от Велинград са освободени. За 34-годишната Ж. Г. от Поморие и другите трима мъже, на възраст от 42 до 48 г. прокуратурата е постановила 72-часово задържане под стража.  Работата по случая продължава под ръководството на РП-Разлог.", "date": "2018.02.26", "title": "Хайка за дрога в Банско, 6-има в ареста"}
{"url": "https://www.24chasa.bg/novini/article/6736463", "text": "Дрога, скрита в подметката на чехъл, опита да внесе в затвора в Плевен 28-годишен мъж, но служителите го разкриха и го дадоха на прокурор. В събота той отишъл на свиждане при осъден на 26 г. При проверката на багажа му в 10 ч скенерът открил в подметката на черен чехъл бяло прахообразно вещество, увито в синьо полиетиленово топче с размери 2/2 см. Наркотикът е амфетамин, казал мъжът, донесъл тайната пратка. Назначени са експертизи, съобщи плевенската полиция в понеделник.", "date": "2018.02.26", "title": "Дрога, скрита в чехъл, опитват да внесат в затвора в Плевен"}
{"url": "https://www.24chasa.bg/novini/article/6736459", "text": "От днес до второ нареждане, поради влошената метеорологична обстановка, в Стара Загора няма да има платено паркиране в \"зелена зона\", съобщават от пресцентъра на общината. Системата за таксуване с есемес също няма да приема съобщения за плащане, а Центърът за градска мобилност няма да проверява талоните от паркомати. Мярката се налага поради неспиращия снеговалеж и ще продължи до почистването на местата в зоните за платено паркиране. Ръководството на община Стара Загора призовава гражданите да се съобразят със зимната обстановка, както и да почистят пред домовете и офисите си.", "date": "2018.02.26", "title": "Без \"зелена зона\" и в Стара Загора от днес заради снега"}
{"url": "https://www.24chasa.bg/novini/article/6736416", "text": "Великотърновският апелативен съд насрочи дата за разглеждане на делото за държане и опит за пренасяне през граница на над 50 килограма хероин. Подсъдими са двама мъже. Първото заседание по въззивното дело ще се проведе на 12 март 2018 г. от 11.30 часа, съобщиха от Съдебната палата. Със своя присъда от 30 октомври 2017 г. Окръжният съд в Русе е признал подсъдимите Сотир К. К. (р.1969г.) от с. Оряхово, обл. Стара Загора и Йордан А. Й. (р.1982г.) от гр. Варна за виновни в това, че на 21 януари същата година на ГКПП „Дунав мост“ направили опит да пренесат през границата на страната високорисково наркотично вещество – 50, 391 кг хероин на стойност 2 015 640 лева. Те са признати за виновни, че държали дрогата с цел разпространение. Първоинстанционният съд определил наказания от 13 години лишаване от свобода и 150 000 лева глоба за Сотир К. К. и 10 години затвор и 100 000 лева глоба за Йордан А. Й. Наказанието трябва да търпят при първоначален строг режим. Срещу присъдата на Окръжен съд – Русе са постъпили въззивни жалби от подсъдимите. В жалбите не са направени искания за допускане, събиране и проверка на нови доказателства от страна на въззивния съд. На основание въззивните жалби, делото е изпратено в Апелативен съд – Велико Търново, като след постъпването му е извършено разпределение на случаен принцип, посредством Централизираната система за разпределение на делата, като за докладчик по делото е определен съдия Красен Георгиев. Извършен е видеозапис на разпределението, съгласно възприетата практика на ВТАС по отношение делата с висок обществен интерес.", "date": "2018.02.26", "title": "Насрочиха дело за трафик на 50 кг хероин\nза над 2 милиона лв. през Дунав мост"}
{"url": "https://www.24chasa.bg/novini/article/6736477", "text": "Три непълнолетни момчета от Дългопол са арестувани, след като бяха спипани за кражбата на лека кола. При работата с тях се оказало, че малко преди това невръстното трио обрало и магазин за хранителни стоки. Полицията влязла в следите на момчетата, след като бил получен сигнал за кражбата на фолксваген, паркиран пред частен дом на ул. \"Георги Димитров\" в Дългопол. Разследващите стигнали много бързо до трите момчета и ги прибрали в ареста за 24 часа. Коланата е открита и върната на собственика. При продължилата работа с тях се оказало, че малко преди да откраднат автомобила, те обрали магазин за хранителни стоки в съседното село Боряна. Момчетата разбили прозорец и така влезли в обектна. Оттам успели да открадната само храна. И двата случая са докладвани на районната прокуратура в Провадия. Още една кражба на лека кола е регистрирана във варненската полиция през уикенда. 25-годишен варненец е арестуван, след като откраднал ауди, паркирано на ул. \"Петко Напетов\" в морската столица. Собственикът забравил ключовете за автомобила на таблото и автоджамбазинът изобщо не се поколебал. По данни на полицията задържаният е добре известен на органите на реда и вече е бил осъждан за други кражби. По случая е образувано досъдебно производство, материалите са докладвани на прокурор от Районна прокуратура – Варна. Мъжът са задържан за срок до 24 часа. Автомобилът е намерен и върнат на собственика му.", "date": "2018.02.26", "title": "Арестуваха три хлапета за обир в магазин и кражба на кола във Варненско"}
{"url": "https://www.24chasa.bg/novini/article/6736509", "text": "Кметът на Пазарджик Тодор Попов е внесъл предложение в местния общински съвет за прекратяването на договорите за концесия за два паркинга в града и преобразуването им в участъци за кратковременно паркиране \" Синя зона\". Конценсионер на единият от тези паркинги, който е и най-големият в Пазарджик с 45 места, е фирма \" Грийн Билдинг БГ\" ЕООД, чийто собственик и управител е Гинка Върбакова, станала популярна с факта, че нейна компания купува ЧЕЗ. Община Пазарджик сключва договора за паркинга с Върбакова през септември, м.г., като определения месечен наем е 4800лв. В контракта е предвидено в паркинга да бъдат инвестирани 50 хиляди лева. Сега договорът ще бъде прекратен по взаимно съгласия от 1 април, уведомява в предложението си до общинския съвет кмета на Пазарджик. Втория договор, който се прекратява, за наемането на паркинг в града е скючен с фирма \" Транс Билдинг груп 2012\", собственост на Екатерина Марчокова - Стоянова. Паркингът е малък, с 12 места, а месечният му наем е 1200лв. По-любопитното е, че Екатерина Марчокова е участвала в управлението на фирми, собственост на Гинка Върбакова, сочи справка в Търговския регистър. Предложението за прекратяването на договорите за двата паркинга на кмета Тодор Попов ще бъде разгледано на редовната сесия на общинския съвет в сряда.", "date": "2018.02.26", "title": "Община Пазарджик прекратява концесията на фирма на Гинка Върбакова за най-големия паркинг в града (Обновена)"}
{"url": "https://www.24chasa.bg/novini/article/6736511", "text": "Остава усложнена обстановката на места в страната заради значителните снеговалежи и ниските температури. Червен код е обявен за областите Смолян и Кърджали. Във всички останали области кодът е оранжев. Четири ТИР-а, затрудняват движението по АМ „Тракия в района на Пазарджик, в посока София. От полицията съобщиха, че заради сблъсък между два от тях има разсипан товар върху пътното платно. Слушател на „Хоризонт“ заяви, че на практика движението в този участък е блокирано: Около четири тира са се ударили във верижна катастрофа, единият от които сериозно е пострадал – усукан, с изсипан товар в аварийната лента и в лентата за нормално движение. Опашката от автомобили е километрична и на практика магистралата е неработеща в посока София. След мястото на тази катастрофа колоната от коли продължава още, което предполага други проблеми. От полицията обмислят да въведат обходен маршрут.Полицейски екипи регулират движението в участъка. 15 населени места в област Пазарджик са без ток поради аварии, причинени от силния вятър и обилния снеговалеж. С нарушено електрозахранване са селища от общините Пазарджик, Септември, Белово и Панагюрище. Аварийни екипи отстраняват авариите. Заради паднало дърво има затворен пътен участък в Панагюрище. Обстановката в Сърница се усложнява, каза кметът Неби Бозов. От полицията в Пазарджик съобщават, че към момента няма изолирани селища. Приоритетно се почистват главните пътища в региона. Обстановката в област Благоевград се усложнява. По пътя между Банско и Разлог снегопочистваща машина е аварирала върху релсите на теснолинейката Добринище - Септември. Движението на влака от Банско за Септември в момента е спряно. Обилният снеговалеж в района продължава. Снежната покривка вече надвишава половин метър. В цялата Старозагорска област има силен снеговалеж, особено в участъка между Чирпан и Стара Загора. Снеговалежът и силния вятър са прекъснали електрозахранването в Радневските села Сърнево и Диня. Екипи на EVN работят, от дружеството очакват да възстановят подаването на ток до края на деня. В \"Прохода на Републиката\" движението е ограничено за МПС над 12 тона в посока Русе. ТИР-овете се спират в района на Велико Търново, Гурково и Нова Загора. На АМ „Тракия“ два ТИР-а са се ударили при изпреварване на снегорин и са изтеглени в аварийната лента. В този участък движението се осъществява само в изпреварващата лента. В Стара Загора голяма част от улиците и тротоарите не са почистени. До около 100 км/ч е достигала скоростта на вятъра през изминалото денонощие, сочат данни на хидрометеорологичната обсерватория в град Сливен. Снежната покривка в планинската част на общината е с дебелина 10-15 см. В равнинната част валежите са по-слаби, което определя и дебелината на снежната покривка. Пътищата от републиканската мрежа на територията на Сливенска област са заснежени, но проходими. Остава в сила въведеното ограничение за преминаване на товарни автомобили над 12 тона през „Котленския проход“, съобщиха от Областното пътно управление. Автомобилите могат да използват обходни маршрути през „Прохода на Републиката“ или „Ришкия проход“. В община Нова Загора има образувани снегонавявания. По пътя Нова Загора – Гурково е въведено ограничение за преминаване на товарни автомобили над 12 тона. Опасност от падащи камъни има по пътя Стара река – Сливен, в участъка от Бяла до Сливен, по пътя Ичера – Сливен и по пътя Твърдица – Елена, в участъка от Твърдица до рудник „Твърдица“. Населени места без ток и вода няма. Във Врачанска област най-тежка е зимната обстановка в община Оряхово, където заради силния вятър има огромни снегонавявания. До няколко метра са на места преспите по пътя между Оряхово и Кнежа край село Селановци и село Галово. В Селановци е прекъснато електрозахранването заради авария. Със заповед на кмета Росен Добрев са отменени учебните занятия до сряда включително, за да се избегнат инциденти при извозването на учениците. С високоприходима кола на общината се извозва храна на близо стоте потребители на социалния патронаж. Предвидени са порции за три дни. Четири населени места в Ямболската община Тунджа са без ток. Заради влошената обстановка детските градини в селата Победа, Хаджи Димитрово, Кабиле и Дражево ще останат затворени днес и утре. Във вторник и сряда училищата в общини Каолиново, Никола Козлево, Венец и Хитрино, област Шумен, ще останат затворени заради усложнената зимна обстановка в областта.В Каолиновска община детските градини ще бъдат затворени до края на седмицата. Кметът на Нови пазар подготвя заповед, с която ще обяви неучебен днешния ден в село Мировци. В община Шумен обмислят възможността да преустановят занятията във всички селски училища. В община Смядово обстановката засега е нормална. Кметът Иванка Петрова, уточни, че специализирани машини са почистили пътя до дома за жени с психиатрични проблеми в Черни връх. Така са гарантирани доставките на хранителни продукти. Изготвен е списък с хората на хемодиализа, за да могат те утре да бъдат извозени утре до болницата в Шумен. 23-ма пациенти на хемодиализа от Русенска област са настанени превантивно в Университетска болница \"Канев\" в Русе, за да могат да са в лечебното заведение ако пътищата станат непроходими поради силния снеговалеж. Снегът в Русенска област вали от вчера, но поради силния вятър снежната покривка е едва 20 сантиметра. Няма населени места без ток и вода, няма и откъснати селища. В град Русе работят 50 снегопочистващи машини, а общественият транспорт се движи нормално. Затворени за зимния сезон са пътищата между Мартен и Николово и от Николово към Червена вода. От хидрометеорологичната станция съобщиха, че в района духа пулсиращ вятър от изток-североизток със скорост на пулсациите от 16 метра в секунда, което е равно на 57 километра в час. Температурата на въздуха е -8.6 градуса, а тенденцията е за още по-студено време. Ограничено е движението за товарни автомобили над 12 тона по главния път Русе - Разград - Шумен - Силистра. На територията на Разградска област няма затворени пътища, съобщи дежурният в Областното пътно управление. 37 машини почистват републиканските пътища в региона. Снежната покривка е около 15 см, вятърът създава условия за снегонавявания. В област Търговище зимната обстановка е спокойна. Има лек снеговалеж, снежната покрива на отделни места достига 15 сантиметра. Пътищата са проходими при зимни условия. По откритите места има навявания. Близо 60 снегопочистващи машини са в готовност за поддържане на пътната мрежа при влошаване на обстановката. Пътищата в Хасковска област са проходими при зимни условия. Няма въведени ограничения. 80 машини чистят пътната мрежа. Сняг вали в района на Хасково, Димитровград и Минерални бани. В Свиленград, Харманли, Любимец и Симеоновград прехвърча слаб сняг, в Тополовградско всички пътища са проходими, слаб е валежът и там. Вятърът навсякъде е силен. Възможни са навявания. Очаква се снеговалежът да се засили през деня. Движението на обществения транспорт в София се осъществява при зимни условия. Причината за закъснението в разписанието е интензивният трафик на автомобили. Лъчезар Пеков от Центъра за градска мобилност каза: Като цяло започват да избиват натрупаното закъснение от сутрешните часове. В момента закъсненията са между 15-20 минути, някои отделни линии до 30 минути максимум. Обработват се почти всички трасета на обществения транспорт. Сутринта закъсненията са били около 50 минути. „Синята“ и „зелената“ зони за паркиране не работят днес заради затруднения да се почистят паркоместата. Румяна Милова, директор на \"Паркиране и мобилност\" съобщи: Стремим се да почистим паркоместа около най-значимите обекти - болници и поликлиники, след което ще преминем към детски градини и училища. Три влака от Перник за София са отменени тази сутрин, два в обратна посока - също. Закъснението на влака от Видин е 100 минути заради повреда на локомотив. От летище София информират за леко отклонение от разписанията. Заради силен вятър пристанището в Бургас е затворено. Летището в морския град работи нормално, всички пътища в областта са проходими при зимни условия. Още за обстановката в останалата част от страната можете да прочетете в свързаните новини.", "date": "2018.02.26", "title": "Вижте къде има затворени пътища и затруднено движение"}
{"url": "https://www.24chasa.bg/novini/article/6736529", "text": ",Само с вериги се осъществява движението на ГКПП „Илинден-Ексохи“, преустановено е пропускането през македонския пункт „Деве баир“. Това съобщи за „Фокус“ говорителят на ГД „Гранична полиция“ Лора Любенова. Интензивен е трафикът на товарни автомобили на българо-турската граница. На ГКПП „Капитан Андреево“ се образувала петкилометрова колона от чакащи камиони на изход. На ГКПП „Лесово“ колоната от камиони е 3-километрова. Македонските гранични власти са преустановили пропускането в двете посоки на товарни автомобили през ГКПП „Деве баир“, който е съпределен на ГКПП „Гюешево“. Създадена е организация товарният трафик да се отбива преди зоната на българския пункт. На ГКПП „Кулата – Промахон“ все още не се пропускат товарни автомобили на изход, заради силен снеговалеж в Гърция. На ГКПП „Илинден – Ексохи“ гръцките гранични власти пропускат леки и товарни автомобили само с вериги. На граничните пунктове „Дунав мост – Русе“ и „Дунав мост – Видин“ трафикът е интензивен. Не работят фериботите при Сомовит и Свищов. Нормален е трафикът на българо-сръбските гранични пунктове.", "date": "2018.02.26", "title": "На ГКПП „Илинден-Ексохи“ пропускат коли и камиони само с вериги"}
{"url": "https://www.24chasa.bg/novini/article/6736537", "text": "Трима пияни шофьори и други трима, спипани без книжка зад волана, ще бъдат съдени по бързата процедура във Варна. 45-годишен варненец бил засечен от пътна полиция с фолксвагена си със сериозните 2.15 промила в издишания въздух. Той бил спрян за проверка 15 минути след полунощ и изкарал остатъка от нощта в ареста. Негов колега на 31 години пък самокатастрофирал, след като седнал пиян зад волана на сеата си. Пристигналият на място полицейски екип установил, че мъжът карал с 2.20 промила алкохол. Инцидентът станал около 2.30 часа сутринта. Мъжът също е задържан за 24 часа. Третият пиян шофьор е засечен при рутинна проверка във Вълчи дол около 1.30 часа. Той пък подкарал колесен трактор посред нощ. Концентрацията на алкохол в издишания въздух е 1.52 промила. Другите трима без книжки са засечени при рутинни проверки на пътна полиция. Първият е 32-годишен мъж от варненското село Доброплодно. При проверка се оказало, че книжката му е отнета за една година заради шофиране в нетрезво състояние. 19-годишен младеж е засечен във Варна с фолксваген. Той също е с отнета за година книжка, но това не му попречило да седне зад волана. Третият е 25-годишен варненец, който също шофирал с отнета книжка. По трите случая са оразувани бързи полицейски производства. Шофьорите са задържани за 24 часа. Материалите срещу тях вече са във Варненската районна прокуратура.", "date": "2018.02.26", "title": "Пияни и неправоспособни шофьори отиват на бърз съд във Варна"}
{"url": "https://www.24chasa.bg/novini/article/6736530", "text": "Трудно ми е да разбера обвинението. Не съм давал оръжието нито на сина си, нито на някой друг. Това заяви в пловдивския районен съд полицаят с убитите родители Венцеслав Караджов. Там той се яви, тъй като е привлечен към наказателна отговорност за предоставяне на пистолет на непълнолетния си син Алекс. Прокуратурата твърди, че с него момчето е гърмяло в горичката над с. Дедево през пролетта на 2016 г., малко преди баба му и дядо му да бъдат застреляни в Пловдив. Караджов е обвинен като извършител. Самият Алекс отказа днес да дава показания в съда срещу баща си. В залата бе разпитана свидетелката Мая Груева. Тя разказа, че заедно с приятеля си Петър Стоянов и Караджови се разхождали из горичката над с. Дедево в края на април 2016 г. Груева вървяла напред със съпругата на полицая Каля Караджова, а полицаят и сина му на двадесетина метра зад тях. \"Чух гърмежи, но не се обърнах да видя какво става. Стрелбите са ми неприятни\", заяви Груева. По-късно Караджов се похвалил, че синът му имал точен мерник. На досъдебното производство обаче свидетелката е казала, че е видяла момчето да стреля. Груева посочи, че го написала така, тъй като следователите й диктували, \"за да бъдат показанията й еднакви с тези на Петър Стоянов\". Делото продължава с разпити на още свидетели.", "date": "2018.02.26", "title": "Полицаят с убитите родители: Не съм давал пистолет на сина си, за да стреля"}
{"url": "https://www.24chasa.bg/novini/article/6736545", "text": "На граничния пункт Кулата - Промахон все още не се пропускат товарни автомобили на изход, заради силен снеговалеж в южната ни съседка, съобщиха от пресцентъра на МВР. Според актуалната информация за граничните пропускателни пунктове в страната, интензивен е трафикът на товарни автомобили на българо -турската граница. На ГКПП Капитан Андреево има около 5 км от чакащи камиони на изход, на Лесово са около 3 километра, уточняват от МВР. Македонските гранични власти са преустановили пропускането в двете посоки на товарни автомобили през ГКПП Деве баир, съпределен на ГКПП Гюешево. Създадена е организация товарният трафик да се отбива преди зоната на българския пункт. На ГКПП Илинден - Ескохи гръцките гранични власти пропускат леки и товарни автомобили само с вериги. Нормален е обаче пропускателният режим на останалите гранични пунктове с Гърция. При граничните пунктове Дунав мост - Русе и Дунав мост - Видин трафикът е интензивен. Не работят фериботите при Сомовит и Свищов. На граничните пунктове на българо-сръбската граница трафикът е нормален.", "date": "2018.02.26", "title": "Не пускат тирове през Кулата - Промахон и \"Гюешево\""}
{"url": "https://www.24chasa.bg/novini/article/6736538", "text": "Почти половината от средствата за закупуването на активите на ЧЕЗ в България са осигурени с кредити, свързани с офшорни фирми. Това заяви пред   Веселин Вачков, директор на чешкото издание \"Лидове новини\", което днес излиза с подробен материал за сделката за придобиване на бизнеса на чешкото дружество у нас от българската компания \"Инерком\". Фирмата купувач - според информациите, които има на разположение Надзорният съвет на ЧЕЗ в Прага, е предложила комбинирано финансиране от няколко източника - първо, става дума за собствени средства на фирмата, след това за банкови гаранции и накрая - почти половината от цената е финансирана чрез кредит от офшорни фирми, коментира Вачков.  Той заяви, че част от кредиторите на сделката са свързани с международното разследване за укриване на данъци \"Парадайз пейпърс\". \"Една от офшорните фирми се казва \"Score Trade\" и неин съсобственик е руско-грузински бизнесмен, чието име фигурира например в Paradise papers. Със същата е свързана и още една фирма, която е гарантирала един от банковите кредити\", каза още Вачков. ", "date": "2018.02.26", "title": "Чешко издание: Почти 1/2 отсделката за ЧЕЗ е финансирана с кредити от офшорни фирми"}
{"url": "https://www.24chasa.bg/novini/article/6736546", "text": "ВАС отмени решение на КЕВР, с което се урежда начина на преизчисляване на тока чрез разпоредби, оспорени като незаконосъобразни от държавното обвинение през 2017 г., съобщиха от пресцентъра на прокуратурата, цитирани от БТА. С решението на тричленния състав на съда са отменени правилата за измерване на количеството електрическа енергия, приети с решение от 14.10.2013 г. на тогавашния ДКЕВР (сега КЕВР). Прокуратурата е оспорила разпоредби, с които \"се уреждат отношенията, свързани със случаи и начини за извършване на преизчисление на количеството електрическа енергия, потребено от битови и небитови клиенти от операторите на съответните мрежи и то едностранно\". Решението на съда не е окончателно и може да бъде оспорено пред петчленен състав.", "date": "2018.02.26", "title": "ВАС отмени решение на КЕВР за начина на преизчисляване на тока"}
{"url": "https://www.24chasa.bg/novini/article/6736566", "text": "Гръцкият премиер Алексис Ципрас държи в ръцете си предложение от седем точки за споразумение със Скопие по спора за името на Македония, съобщава в. \"Катимерини\", цитиран от БТА. Според добре осведомени източници, цитирани от изданието, предложението било за цялостно уреждане на проблема, като включвало отговори на всички въпроси, касаещи отношенията между двете страни, а също и по-нататъшния път на бившата югорепублика към международните организации. Вестникът припомня, че само през последните две седмици Ципрас и външният министър Никос Кодзиас са се виждали много често, като по време на тези срещи премиерът е бил непрестанно уведомяван за напредъка на преговорите със Скопие. Дали обаче Зоран Заев ще приеме това предложение е съвсем друг въпрос, отбелязва изданието и допълва, че премиерът Заев насаждал усещането, че за момента опозицията в Скопие била толерантна по отношение действията на кабинета за уреждане на спора с Гърция. Предложението, с което разполага Ципрас, се отнася до седем точки, по които двете страни преговарят: първата касае названието на страната, втората е свързана с неговата употреба /тоест, дали да е за вътрешна, международна или за всеобща употреба/, трето - за езика, четвърто - за идентичността, пето - как името ще се ползва на практика, и шесто и седмо - как накратко ще се произнася и какви ще са неговите абревиатури. Скопие косвено, но ясно заявява, че въпросите за идентичността и езика \"не подлежат на договаряне\" и че между двете страни изглежда има пълно съгласие по графика и особено по необходимостта отделните теми от споразумението да бъдат предварително обсъдени и договорени, така че през март или преди средата на април споразумението да е факт, изтъква изданието.", "date": "2018.02.26", "title": "Гръцко предложение от седем точки за споразумение със Скопие за името на Македония"}
{"url": "https://www.24chasa.bg/novini/article/6736565", "text": "\"271 млн.лв. са общите задължения на здравната каса към европейски каси. 133 млн.лв. от тях са просрочени\". Това заяви зам. здравният министър и шеф на надзора на НЗОК Жени Начева, с което потвърди изнесената от шефа на касата проф. Камен Плочев преди седмица информация. Резултатите са окончателни, след приключването на вътрешна проверка, която бе възложила в петък. Системно нарушение на вътрешно нормативни документи. Така Начева обясни причината за разминаване в цифрите, които оповести от проф. Плочев и тези на финансовия министър Владислав Горанов. Това означава,че грешката е административна. \"Оперативни ръководства в последните 2 години са представяли информацията по линия на европейските плащания некоректно, защото имат специфичен начин на обработка. От датата на постъпване на исковете тази информация не е била предатавяна в счетоводните дирекции за нейното незабавно осчетоводяване като размер след това на просрочени задължения\", обясни Начева. Според нея проблемът е възникнал през 2015-2016 г., когато размерът на тези плащания е нараснал значително и нареждането за плащане е било обвързано с наличните средства за погасяването им, а не с датата на постъпване в НЗОК на искане за погасяването им. Кой да понесе административно наказание за това, надзорът ще очаква решението да вземе проф. Плочев и да го съгласува с него. Със 73-те млн.лв. предвидени в бюджета на касата за разплащане към чужди здравни каси за 2018 г. ще бъде покрита една част от дължимите 133 млн.лв. Останалите ще се прехвърлят за 2019 г. Разплащането им ще стане според споразумения, които държавата ни е сключила със съответните страни за 2018 г. А още.отсега ще започнат и преговорите за споразумения и през 2019 г. Няма да има нужда от актуализация на бюджета, посочи още Начева. Проблем с подписването на рамковите договори също не се очаква.", "date": "2018.02.26", "title": "Просрочените задължения на НЗОК към чужди здравни фондове са 133 млн. лв."}
{"url": "https://www.24chasa.bg/novini/article/6736588", "text": "Общо 217 деца са напуснали училище предсрочно през последните четири години. Сред най-честите причини за това е заминаване за чужбина. 44 ученици са напуснали училище, защото нямат желание да учат, а за 17 - причината е ранен брак. Информацията е от общинската стратегия за подкрепа за личностно развитие на децата и учениците в община Кюстендил за 2018 - 2019 г., която е публикувана на сайта на общината. Тя е представена за публично обсъждане, предстои да бъде гласувана и от ОбС.", "date": "2018.02.26", "title": "217 деца са напуснали училище предсрочно през последните 4 години у нас"}
{"url": "https://www.24chasa.bg/novini/article/6736598", "text": "Съдебният процес по делото с кодовото име \"Подкуп\", в което е замесено името на македонския премиер Зоран Заев, бе отложено по искане на защитата за 6 март, съобщи МИА, цитирана от БТА.  Македонският премиер Зоран Заев заедно с правителствена делегация участва днес в Инвестиционен форум за Западните Балкани в Лондон. Зоран Заев в качеството му на кмет на Струмица е обвинен, че е поискал подкуп от 160 000 евро от бизнесмен от Струмица за приватизацията за строителен терен.", "date": "2018.02.26", "title": "Отложиха делото \"Подкуп\" срещу Зоран Заев"}
{"url": "https://www.24chasa.bg/novini/article/6736590", "text": "\"Въпреки ограниченията за тирове, с изключително висока скорост е предизвикана катастрофата в Пазарджишка област. Дори и при ограничения на знак с палка, щял е да отнесе полицай.\" Това обяви регионалният министър Николай Нанков на дискусия за новото райониране на страната, организирана от \"24 часа\", с подкрепата на Министерството на регионалното развитие и благоустройството.  Той припомни, че от Агенция \"Пътна инфраструткура\" е наложила ограничения за движение на тежките камиони. \"Неспазването на ограничения води до подобни ситуации. Не може някои тежкотоварни превозни средства да блокират половин България\", заяви министърът. Ще има наказани. Не само от снегопочистващите фирми, каза още Нанков. Причината била, че магистрала \"Тракия\" в района на Пазарджик, където се е обърнал турският тир, не е почистена както трябва. Най-интензивният снеговалеж е в София, но фронтът се изнася на изток, допълни Нанков. Хубаво било, че няма бедстващи хора. Столичният кмет Йорданка Фандъкова заяви, че работата на 180-те машини продължава.  \"Над 1020 човека почистват тротоари, подлези и спирки. Те ще продължат да вършат работата си, но снеговалежът и навяванията затрудняват дейностите по почистване\", каза още тя.  Фандъкова призова гражданите да се движат подготвени за зимните условия.  \"Хората, които могат да излязат без автомобилите си, е по-добре да ги оставят вкъщи\", призова Фандъкова.", "date": "2018.02.26", "title": "Министър Нанков: Турски тир на \"Тракия\" едва не е отнесъл полицай (Видео)"}
{"url": "https://www.24chasa.bg/novini/article/6736603", "text": "Кинокомпанията \"Уайнстийн къмпани\", сред чиито основатели фигурира скандалният холивудски продуцент Харви Уайнстийн, ще подаде заявление за банкрут, съобщава в. \"Ню Йорк таймс\". \"Това ще бъде крайно нежелателен изход за нашите сътрудници, кредитори и други заинтересовани лица, но ние нямаме друг начин да съхраним останалата стойност на активите, освен да обявим процедура за банкрут\", изтъква компанията в съобщение за медиите, предава БТА. Решението е било взето след провала на преговорите за продажба на \"Уайнстийн къмпани\" на група инвеститори, ръководена от Мария Контрерас-Суит. Тя беше готова да закупи компанията на Уайнстийн за 300 милиона долара и да поеме дълговете й, възлизащи на 225 милиона долара. При преговорите било поставено условието за пълното обновяване на съвета на директорите на компанията, като повечето постове трябвало да бъдат заети от жени. Новите собственици възнамерявали и да заплатят около 40 милиона долара за изплащането на повдигнатите срещу компанията съдебни искове. Решението за продаването на \"Уайнстийн къмпани\" дойде след публикация във в.\"Ню Йорк таймс\", в която се твърдеше, че в продължение на 30 години нейните сътруднички са били подлагани на сексуален тормоз от страна на Харви Уайнстийн.", "date": "2018.02.26", "title": "Филмовата компания \"Уайнстийн къмпани\" обявява банкрут"}
{"url": "https://www.24chasa.bg/novini/article/6736599", "text": "Европейската банка за възстановяване и развитие /ЕБВР/ ще продължи да подкрепя трансгранични проекти на Западните Балкани. Още днес ще се подпише Меморандум за финансиране на проекта C-5 за следващите няколко години. Банката ще подпомогне и завършването на транспортните коридори 8 и 10. Работим и по проекта за ж.п. инфраструктура, който ще свърже България с Република Македония. Това обяви председателят на финансовата институция Сума Чакрабарти на откриването на Инвестиционния форум на Европейската банка за възстановяване и развитие /ЕБВР/, посветен на Западните Балкани, в централата на банката в Лондон. Това е третият форум, който е посветен на този регион, предаде БТА.  Той добави, че се работи и по т. нар. \"Магистрала на мира\" - Сърбия, България, Румъния - Сърбия, Косово, Македония. Преди няколко дни е било подписано споразумението за финансиране на 38,5 млн. евро, свързани с този проект, информира Чакрабарти. Председателят на ЕБВР допълни, че са подписани споразумения с TANAP, за бъде финансиран проектът TAP. По този начин каспийски газ ще може да минава през Балканите и Западна Европа. По думите му освен изграждането на нужната инфраструктура в региона, трябва да се създадат необходимите условия за единен инвестиционен пазар, който включва хармонизация на правила, тарифи, предоставяне на необходимите условия за улесняване на чуждите инвестиции. \"Всичко това би допринесло за развитието на икономическото пространство на Балканите\", заяви Сума Чакрабарти. Банката винаги се стреми към практически решения, продължи той. Ще бъде създадена и фондова борса, която свързва държавите от Балканите. Той бе категоричен, че за тези държави трябва да има ясна перспектива за ЕС, защото това дава цел. Сума Чакрабарти заяви, че този форум се е превърнал в неделима част от т. нар. \"Берлински процес\" и е много силно послание. Той добави, че само миналата година лидерите на този регион са се срещали повече от 10 пъти, което подсказва и задълбочаващото сътрудничество и взаимодействието между тях, и привлича вниманието за инвестиции в региона.", "date": "2018.02.26", "title": "Европейската банка подкрепя трансграничните проекти на Западните Балкани"}
{"url": "https://www.24chasa.bg/novini/article/6736633", "text": "Кметът на Пловдив Иван Тотев и областният управител Здравко Димитров се оказаха в плен на катастрофата на магистрала \"Тракия\", заради която се е образувала  образува 10-километрова тапа. Двамата тръгнаха с различни автомобили за София да участват в дискусията на \"24 часа\" за новото райониране. \"Невъзможно е да стигнем. Колоната между Пазарджик и Калугерово е огромна. Придвижването е по 5 метра на 15 минути\", каза Тотев и се извини предварително. Малко по-късно се обади и губернаторът Здравко Димитров. \"Тапата е страшна. Стоя на магистралата и чакам. Дано докато стигна дискусията да не е приключила\", каза той. Катастрофата е била предизвикана от турски тир, който се движел с несъобразена скорост. Стотици шофьори чакат в колите си да минат.", "date": "2018.02.26", "title": "Кметът на Пловдив и областният \"арестувани\" на магистрала \"Тракия\""}
{"url": "https://www.24chasa.bg/novini/article/6736638", "text": "Борисов е Меркел на Балканите! Това сравнение с германския канцлер направи премиерът на Албания Еди Рама, впечатлен от изказването на българския министър-председател Бойко Борисов на инвестиционния форум за Западните Балкани. Конференцията се провежда в Лондон, предаде Инвестиционният форум е в централата на Европейската банка за възстановяване и развитие (ЕБВР) в Лондон. Той бе открит от председателя на ЕБВР Сума Чакрабарт и българския премиер Бойко Борисов. В конференцията участват лидери от всички страни от региона. В словото си Борисов изтъкна, че ако Балканите нямат добра инфраструктура и добър и бърз интернет, инвеститорите няма да дойдат в нашия регион. Борисов показа на картата на Балканате основните инфраструктурни проекти, свързани с транспортните коридори с номера 4, 8 и 10. И пресметна, че за реализирането им са необходими 30 милиарда евро. \"Всичко, което е необходимо, го има на Балканите. Те са райско място\", заяви Бойко Борисов. „Крайно време е да говорим с цифри и срокове за транспортните коридори. Цялата сума на инвестициите в инфраструктура на Балканите ще струва 30 милиарда евро“, изтъкна българският премиер. И отбеляза, че за войните в региона са похарчени 50 милиарда. Точно това изявление на българския министър-председател впечатли силно неговия албански колега. В конференцията взе участие и британският министър на цифровите технологии Мат Ханкок. \"Ние имаме дългосрочен ангажимент за просперитет на Западните Балкани\", заяви той.", "date": "2018.02.26", "title": "Еди Рама: Борисов е Меркел на Балканите!"}
{"url": "https://www.24chasa.bg/novini/article/6736626", "text": "Министър-председателят Бойко Борисов проведе среща със заместник-помощник държавния секретар на САЩ за Европа и Евразия Матю Палмър, пред когото представи приоритетите на България за развитие на газовата инфраструктура и постигане на независимост на страната по отношение на газовите доставки. Това съобщиха от правителствената пресслужба. Борисов акцентира върху изграждането на европейския хъб „Балкан“ и неговото значение за България и за региона. Срещата се състоя в Лондон, където се провежда Инвестиционен форум на ЕБВР за Западните Балкани.         ", "date": "2018.02.26", "title": "Борисов се срещна със зам.-помощник държавния секретар на САЩ (Снимки)"}
{"url": "https://www.24chasa.bg/novini/article/6736639", "text": "\"Радвам се, че днес имаме практически резултати. Балканите и аз съм против, въпреки че географски се водим Западни Балкани, ние сме едни общи. Ние не можем без Гърция, Румъния, Сърбия и Турция. Постарали сме да постигнем 5G. Дигиталната инфраструктура дава друго качество на региона. Пресметнали сме колко ще ни струва тя, сумата излиза около 5 милиарда евро\", заяви премиерът Бойко Борисов в Лондон, където участва в инвестиционен форум, посветен на страните от Западните Балкани, организиран от Европейската банка за възстановяване и развитие. \"Би било едно прекрасно решение с европейско финансиране, ако можем да направим нещо. Действително можем да постигнем една истинска диверсификация на Балканите. Можем да бъдем много конкурентноспособни като търговия, което е плюс за икономиките на всички, които ще ползват този газ. За 1-ви сте добре дошли в София с Юнкер. Надявам се да си напишем домашните, за да може да привлечем инвеститори. Максимално бързо да започнем да строим. Хората ще ни повярват на Балканите, че сме искрени, когато ни видят с багерите да изграждаме магистрали, жп линии\", каза още Борисов. \"В рамките на 6-7 години ще могат да се постигнат нужните резултати. Ние не можем без Гърция, без Румъния, без Унгария за всички транспортни коридори, които ви представих. Не е само магистралите и жп линиите, енергийните системи ни свързват. Има мощности, които може да изградим заедно. В България имаме 2 платени и докарани ядрени реактора, които стоят в кашони\", допълни той. Премиерът заяви, че е нужно или да се започне финансиране и изграждане на модерни Балкани, или подготовка за война. ", "date": "2018.02.26", "title": "Борисов: Хората ще ни повярват, когато ни видят с багерите да изграждаме магистрали (Видео)"}
{"url": "https://www.24chasa.bg/novini/article/6736637", "text": "Европейският съюз се безпокои от опасността Италия да изпадне в парализа след парламентарните избори на 4 март и разчита на споразумение за голяма коалиция между проевропейските политически семейства с цел избягване на \"най-лошия сценарий\", пише БТА. Жан-Клод Юнкер, председателят на Европейската комисия, обобщи настроенията: \"Бих искал след 4 март Италия да може да има правителство, което да управлява\" благодарение на парламентарна подкрепа. Европейските партньори на Италия отказаха какъвто и да било коментар на неофициалната среща на върха в петък в Брюксел. Някои обаче работят зад кулисите, за да насърчат съюз между Силвио Берлускони, лидер на дясната партия \"Форца Италия\" (ФИ, в превод \"Напред, Италия\"), и Матео Ренци, генерален секретар на левоцентристката Демократическа партия (ДП), ако никой от тях не успее да спечели мнозинство, довериха на Франс прес няколко европейски източници. Френският президент Еманюел Макрон разговаря няколко пъти с Матео Ренци, който го подкрепи като кандидат миналата година и взе лозунга му \"Напред!\". Европейският демарш е подобен на този с лидера на германските социалдемократи Мартин Шулц, насърчен да влезе в преговори с канцлера Ангела Меркел за съставяне на коалиционно правителство в Германия. Силвио Берлускони от своя страна е \"обработван\" от най-влиятелните представители на своето политическо семейство - Европейската народна партия (ЕНП), чийто член е \"Форца Италия\", обясниха източниците на Франс прес. Съюзът на ФИ с крайнодесни партии - Северната лига и \"Италиански братя\", е във възход с наближаването на изборите на 4 март. Резултатът от надпреварата обаче остава много неясен и е възможно да доведе до парламент без стабилно мнозинство. Гласуването ще бъде по сложна смесена система, включваща и пропорционални, и мажоритарни елементи. Тя позволява да се спечели мнозинство с 40-45 процента от гласовете. Според последните проучвания на общественото мнение коалицията между десницата и крайната десница ще получи 37-38 процента, 17-18 процента от които за ФИ. ДП ще получи 22 процента. Възпиране на Движение \"Пет звезди\" Силвио Берлускони няма право да заема изборен пост заради присъдата си за данъчна измама, но остава незаобиколим и е в позиция да има решаващата дума. 81-годишният милиардер бе приет като приятел в края на януари в Брюксел от Жан-Клод Юнкер, а Ангела Меркел отново го смята за политически партньор, след като оказа натиск, за да го принуди да подаде оставка през ноември 2011 г. Тези големи маневри имат една-единствена цел: да възпрат Движението \"Пет звезди\" (ДПЗ) - популистката партия, основана от предизвикващия полемика комик Бепе Грило - на което проучванията отреждат близо 28 процента от гласовете, според европейски представител. \"Италианското обществено мнение е на път да се обърне към антиевропейските партии, които имат антиимигрантска риторика\", разтревожен е друг човек на ръководен пост в Брюксел. В случай на безизходица в парламента, някои европейски фактори смятат за даденост коалиционно споразумение между ФИ ДП за подкрепа на сегашния премиер Паоло Джентилони, смятан в ЕС за центрист. Други обаче се съмняват. \"Имам усещането, че никой няма да спечели мнозинство, дори и голяма коалиция\", прогнозира един от най-големите скептици в Брюксел. Той се безпокои, че \"има реален риск от блокиране на системата\". Юнкер даде израз на тези опасения: \"Трябва да се подготвим за най-лошия сценарий\", предупреди той на пресконференция в четвъртък в Брюксел. Председателят на Европейската комисия изрази тревога от всички източници на несигурност, които тежат сега над Европа, като спомена \"вътрешния референдум на германските социалдемократи за коалиционното споразумение с християндемократите\", организиран на 4 март - в един и същ ден с изборите в Италия - и \"умножаването на правителствата на малцинството\". \"Ако бъдат обединени всички тези източници на несигурност... може да имаме силна реакция на финансовите пазари през втората седмица на март\", предупреди той. Това предупреждение предизвика скандал и Жан-Клод Юнкер бе принуден да се защитава, че не е искал да повлияе на италианските избори. Посланието обаче не шокира всички италианци. \"Не разбирам цялата тази врява около думите на Юнкер. Не казват ли всички именно това?\", подчерта съпредседателят на Европейската зелена партия Моника Фрасони.", "date": "2018.02.26", "title": "ЕС разчита на голяма коалиция в Италия \nслед изборите на 4 март"}
{"url": "https://www.24chasa.bg/novini/article/6736564", "text": "Моето лично предпочитание е към втория вариант за ново райониране, той е най-балансираният. Това обяви регионалният министър Николай Нанков на дискусия за ново райониране, организирана от \"24 часа\" и подкрепена от Министерството на регионалното развитие и благоустройството.  Според втория вариант държавата е разделена на 4 района за планиране. Министърът смята, че те трябва да бъдат наименувани с етно-културни имена, а не както са в момента - Северен, Северозападен и т.н. В Западна Европа е така, каза Нанков и даде пример с Каринтия в Австрия и имената на регионите в Германия.  \"Самият вариант не е толкова важен. Трябва да търсим логиката и да сме обективни\", каза министърът.  Той обясни, че да се стартира процесът по ново райониране се наложи заради условията на Европейската комисия за районите на планиране.   Минималното изискване е за поне 800 000 души в район. В Северозападния броят на населението е под този праг.  \"Трябва да създадем райони със силни стопански, демографски, културни и транспортни връзки. Наричаме такива райони витални\", каза той.  \"Те трябва да са предпоставка за по-добро моделиране на процеса след 2020 г.\", каза министърът. Той благодари на \"24 часа\", като изказа убеждението си, че с подобни дискусии, по подобни теми, ще се намери най-доброто решение.  \"В дебатите ще има известна доза субективизъм, нищо лошо в това. Ние трябва да изходим от обективните анализи и целите, които гоним. Така през следващите години ще се постави здрава основа за правене на регионална политика в страната, с глобалната цел за намаляване на диспропорциите между регионите\"  Нанков обясни, че вариантите са в резултат от работата на междуведомствена работна група.  Първият от новите варианти заличава Северния централен район и неговите области се разделят между Североизточния и Северозападния район. Според Нанков сред основните му предимства е, че се запазват южните райони, но пък Югозападът оставал с голям брой население.  Последният, трети вариант на прекрояване, предвижда пак 6 района като сега, но преформатирани. Акцентът при него е огромният район на Западна България от Видин до Петрич, който включва областите София, Благоевград, Кюстендил, Перник, Видин, Монтана и Враца.          Презентация на ", "date": "2018.02.26", "title": "Николай Нанков: Моето лично предпочитание е към втория вариант за райониране (Видео)"}
{"url": "https://www.24chasa.bg/novini/article/6736665", "text": "Двадесет и осем годишен сириец, който дошъл в Германия като бежанец, бе задържан за планиране на терористична атака, предадоха Асошиейтед прес и ДПА, цитирани от БТА. Мъжът е участвал в сирийската гражданска война, започнала през 2011 г. През 2015 г. влязъл като бежанец в Германия, но се върнал в Сирия през 2017 г. Задържан бил на 20 февруари на летището във Франкфурт при повторен опит да влезе в Германия с полет от Истанбул. Задържаният е обвинен, че е член на терористична организация. Предполага се, че той е влязъл в ултраконсервативната групировка Ахрар аш Шам през 2013 г. или през 2014 г. Повече подробности за задържания и за неговите терористични планове не се съобщават.", "date": "2018.02.26", "title": "Арестуваха сириец в Германия заради планиран атентат"}
{"url": "https://www.24chasa.bg/novini/article/6736699", "text": "Четвърти вариант на нови райони за планиране в страната, така че София да не остане с по-малко достъп до еврофондовете, предлага Института за пазарна икономика. Той бе представен на организираната от „24 часа“ и регионалното министерство дискусия от Десислава Николова от ИПИ. Според критериите за кохезионните фондове има три вида райони – слаборазвити с БВП под 75% от средното за ЕС, средноразвити в диапазона 75-90% и високо развити с над 90%, обясни Николова. В зависимост от категорията зависи и каква част от проектите се съфинансира от фондовете – колкото по-надолу е в класацията един район, толкова повече пари получава, допълни тя. Реално половината от предвидените за кохезионна политика пари в бюджета на ЕС са за тези по-слабо развити райони. Големият въпрос за новите райони, слонът в стаята, е столицата. От нашите анализи и вариантите на работната група при вариантите едно и две, София и районът, в който попада, ще имат БВП от 76%. Т.е. отиват към район в преход и това означава по-малък ресурс. Ако София е самостоятелен район, както е в третия вариант, има 102% от средноевропейското БВП и отива в третата категория и съответно също означава съвсем различен достъп по кохезионната политика, заяви Николова. И при трите варианта столицата и нейния район са в по-неблагоприятна позиция от сегашната. В София основните средства за капиталови инвестиции са по линия на кохезионната политика. Николова даде лошия пример с Братислава. Словашката столица е била отделена рано в самостоятелен район и заради това няма достатъчно достъп до еврофондовете, за да си построи метро, посочи тя. Вариантът на ИПИ предвижда София и Северозападна България да са в един Западен район, да има Черноморски район, Дунавски и Тракийско-родопски. „При този вариант няма да поставим Югозападна България в неизгодна позиция. Ще има 69% от БВП и ще остане при ниско развитите райони. До 2050 г. нашият вариант ще отговаря на критериите на кохезионната политика“, обясни още Николова.", "date": "2018.02.26", "title": "ИПИ: Има 4-ти вариант на районите, за да не остане София с по-малко еврофондове (Видео)"}
{"url": "https://www.24chasa.bg/novini/article/6736877", "text": "Младите хора пострадаха най-много от неотдавнашната икономическа криза в Италия. На парламентарните избори на 4 март тяхното недоволство може да помогне на антисистемното Движение \"Пет звезди\" да постигне историческа победа. В една страна с най-високата младежка безработица в Европейския съюз след Гърция и Испания намирането на работа само по себе си е работа, казва Микела Анунциата, 24-годишна жена от южната италианска провинция Салерно. Тя е една от над 12-те хиляди кандидати, предимно от Южна Италия, които тази седмица са пропътували до северната автономна област Фриули - Венеция Джулия за изпит за работа в държавния сектор. Обявата е била за 466 позиции на медицински сестри срещу заплащане от около 1500 евро на месец. Спечелването на едно от тези работни места \"би било като човек да играе националната лотария и да спечели награда от 6 милиона евро\", казва друг 24-годишен кандидат, Луиджи, който е родом от Амалфийското крайбрежие, близо до Неапол, но живее в Рим. Младите хора пострадаха несъразмерно много от рекордна двуцифрена рецесия, която удари Италия след 2008 година. Младежката безработица се увеличи повече от два пъти, достигайки пик от 43,4% в началото на 2014 година, и сега възлиза на около 32%. Кореспондент на ДПА се срещна с Микела и Луиджи на автомобилен паркинг в далечните източни предградия на Рим и се качи заедно с тях на нощен автобус за пътуването, заедно с още около 50 кандидати, за изпита за медицински сестри и санитари във Фриули, на приблизително 650 километра североизточно от италианската столица. \"Те наричат това \"пътувания на надеждата\", каза шофьорът на автобуса Джино пред ДПА. Заедно с колега той кара кандидати на изпити за работни места в държавния сектор \"до два пъти седмично\". \"Били сме във Фолиньо, (в централната област) Умбрия, и в цяла Северна Италия: Милано, Торино, Специя, Парма\", разказа Джино. Идеята за автобусните пътувания била на две търсещи работа медицински сестри на по 20 и няколко години от района на Салерно, Рафаеле Ди Сиено и Умберто Формизано. Тяхната компания, Bus To Go, рекламира във Фейсбук изпити за медицински позиции и автобусни връзки до съответните места. В понеделник Джино тръгнал от Кава деи Тирени, близо до Салерно. Той взел хора от Рим в 22.20 ч. (23.20 ч. българско време) и ги оставил пред сградата, където се провеждал съответният изпит, в град Удине в 6.40 ч. във вторник. След това Джино отишъл да спи и се върнал осем часа по-късно за обратното пътуване. \"Взимам за първи път този автобус, но в сравнение с цената на влака или на самолетния билет е поносимо\", каза Джована от римското предградие Остия. \"Веднага след края на изпита ви връщат обратно.\" Двупосочен билет Рим-Удине струва 65 евро. Пътуването по този начин спестява хотелски разноски и намалява до минимум времето, което човек отделя за съответния изпит. Повечето кандидати вече имат работа, но временна, и мечтаят за трудовата сигурност, която идва с постъпването в държавния сектор. Като свидетелство за тези настроения, името на Кеко Дзалоне - комик, чийто хит от 2016 г. \"Quo Vado?\" (\"Къде отивам?\") осмя фикс идеята на италианците да се доберат до постоянна работа в държавния сектор - бе споменавано често, на шега, по пътя към Удине. \"Моята мечта за бъдещето е стабилна работа\", каза Валентино, също от Остия. \"Не искам винаги да трябва да се тревожа колко дълго ще имам работа. Разбира се, може да се направи семейство и без стабилна работа, но човек иска да има стабилност, за да гарантира бъдещето на децата си.\" На фона на такива безпокойства задаващите се избори на 4 март не пораждат кой знае каква надежда. Може би не е изненадващо, че повечето от младежите в автобуса планират да гласуват за антисистемното Движение \"Пет звезди\" (ДПЗ). \"Със сигурност няма да гласувам за обичайните партии\", довери Валентино. Успехът сред по-младите поколения и в по-бедния юг може да се окажат печелившия коз за ДПЗ, чиято избирателна подкрепа е малко под 30%, докато консервативният блок, воден от бившия премиер Силвио Берлускони, води с около 37%. Луиджи е по-разочарован и казва, че \"много хора няма да гласуват, избирателната активност ще е ниска\". Според него \"има прекалено много популизъм, всички политически лидери... дават обещания, но е трудно да им се вярва. Виждали сме всичко това и преди.\" Той и Ерика, неговата 23-годишна приятелка от университета, казват, че си дават \"три или четири години\", за да намерят добра работа в Италия, или ще гласуват \"с краката си\", като се преместят в чужбина, \"където предлаганите работни позиции са малко по-добри\". През ноември националният статистически институт Istat съобщи, че годишната емиграция от Италия се е увеличила над три пъти за едно десетилетие, до 115 000 човека през 2016 година. Това число включва 81 000 пълнолетни над 24-годишна възраст и близо 25 000 току-що завършили висшисти. Според бизнес лобистката група Confindustria изтичането на мозъци от Италия е \"истинска спешна ситуация\", която може да отнема от икономическия растеж по 1% годишно. Обръщането на тенденцията трябва да е топ приоритет на всички, които искат да спечелят изборите на 4 март. От БТА", "date": "2018.02.26", "title": "Гладни за работа и загубили илюзии: младите италианци отиват надалеч, за да търсят работа"}
{"url": "https://www.24chasa.bg/novini/article/6736939", "text": "Корупцията унищожи обществата ни, трябва да работим, за да противодействаме. Това каза македонският премиер Зоран Заев на пресконференция с лидерите на страните от Западните Балкани в рамките на Инвестиционния форум, организиран от Европейската банка за възстановяване и развитие в Лондон, предава „Фокус“. „Това е битка, която е нестихваща и никога не свършва. Трябва да продължим и да се подобряваме в тази насока“, заяви той. „Имаме инструменти, които вече съществуват в региона. Трябва още много да направим, разбира се“, посочи Зоран Заев.", "date": "2018.02.26", "title": "Зоран Заев: Корупцията унищожи обществата ни, трябва да работим срещу нея"}
{"url": "https://www.24chasa.bg/novini/article/6735744", "text": "Лихви с разлика от по 3%, годишен процент на разходите от едноцифрен до двуцифрен, много допълнителни условия при договарянето на всеки конкретен заем. Това показва преглед на офертите на 10 произволно избрани банки за потребителските кредити. ( Най-много са тези, които определят срок за изплащането им от 2 до 10 години, а най-предпочитаният от повечето клиенти срок е 7-годишен. Продължителността на времето за връщане на заетите пари е един от факторите, от който зависи месечната вноска. Пет от съпоставените банки поставят условие за размера на сумата - те не отпускат под 150 лева, или 75 евро. Ограничение има и при максималния размер, над който се смята, че те вече не са потребителски кредити - таванът най-често е 75 000 лева или 37 500 евро. Различията при лихвите са не само в размера им. Има банки, които оферират два типа условия по заемите - при фиксиран лихвен процент за целия период на кредита или променлив. На сайтовете им има кредитни калкулатори, с които всеки кандидат може да разиграе двата варианта и да избере такъв, който отговаря на неговите възможности. Най-често повечето банки дават гратисен период от 1 до 3 месеца, през който няма лихви. Други пък предлагат опрощаване на лихвите по няколко вноски при определени условия, най-често при последната. Големи разлики има и при годишния процент на разходите, т.нар. ГПР. В него освен лихвата се включват и всички допълнителни такси и плащания, които се дължат за обслужване на заема. Повечето финансови експерти съветват размерът на тази сума, а не само лихвата, да е водещ при избора на банка и вид кредит. Почти при всички банки има задължително условие - превод на работната заплата или депозитна сметка при тях. Всички се застраховат с това, че при по-големи суми могат да искат гаранти или някакво обезпечение по заема. Застраховката “Живот” е задължителна при 9 от 10-те трезора. Няколко банки предлагат програми за защита на плащанията. Те предпазват кредитополучателя от неочаквани и непредвидими събития в бъдещето като безработица, продължителна болест, инвалидност или дори смърт. При тази програма де факто се продава застрахователен пакет, който оскъпява минимално кредита, а парите от него се теглят след изплащане на заема. Нито един кредитополучател няма да получи заем при общите условия, предлагани от банката, споделят банкери и кредитни консултанти. Преди да бъде одобрен, особено ако сумата е по-голяма, всяко от условията ще бъде преценено в зависимост от неговата възраст, семейно положение, имотно състояние , т.е. от т.нар. рисков профил. Тогава ще му бъде предложена конкретна оферта с индивидуализирани условия. Почти три пъти са паднали лихвите по потребителските кредити за последните 7 години, показва статистиката на БНБ. Оскъпяването .достигна върха си по време на кризата през 2009 г. Тогава годишната лихва по потребителските заеми бе почти 14%. Последните актуални данни на БНБ са за декември миналата година и според тях средното оскъпяване е паднало на 8,85% за кредити в левове и и до 4,94 на сто за тези в евро. От статистиката на централната банка се вижда още, че в последните месеци на миналата година започва леко поскъпване на потребителските заеми. През декември спрямо ноември средната годишна лихва се е вдигнала с 0,71 процентни пункта за тези в левове и с 0,04 за тези в евро. Това, което прави впечатление, е, че въпреки понижението на лихвите крайната цена на потребителските кредити през последната година не се е понижила чувствително. През 2017 г. например оскъпяването на заемите е намаляло с почти 20%, но годишният процент на разходите се е свил чувствително по-малко. Причината за това е, че редица банки при свалянето на лихвите повишават някои от таксите за обслужване на кредита. Така крайната му цена с включени всички разходи не се променя значително. Въпреки това банките продължават и през тази година с активната реклама на потребителски кредити, като се удължават срокове на промоции с преференциани лихви и условия. Потребителските кредити имат ръст през последната година, става ясно още данните на БНБ. Общият им размер в края на януари е достигнал 7,774 млрд. лв., като се увеличават с 6,5% на годишна база. Най-голям е обемът на жилищните кредити - 9,506 млрд. лв., като при тях годишното нарастване също е най-високо - 8,2%. На годишна база другите кредити се увеличават с 3,3% до 1,204 млрд. лева. Домакинства общо имат задължение от 19,741 млрд. лв. (18,8% от БВП) в края на януари 2018 година. Спрямо същия месец на 2017 г. те се увеличават с 6,1%. Експертите напомнят, че при тегленето на кредит е важно да се отчете очакващото се повишение на лихвите, което най-вероятно ще започне от следващата година. Поради това е добре да се прецени дали да се сключва дговор с фиксирана лихва, или плаваща, която зависи от няколко европейски индекса. Друго важно условие при заемите с фиксирана лихва е възможността банката да начисли такса при предсрочно погасяване. Тя може да е до 1% от сумата, ако не е минала една година от изтеглянето на заема.", "date": "2018.02.26", "title": "Вижте сравнение на потребителските заеми, които отпускат банките"}
{"url": "https://www.24chasa.bg/novini/article/6736950", "text": "Планът е да финализираме газовият конектор до 2020-2021 година, това е връзката София- Ниш- Димитровград. Това каза премиерът на Сърбия Ана Бърнабич на пресконференция с лидерите на страните от Западните Балкани в рамките на Инвестиционния форум, организиран от Европейската банка за възстановяване и развитие в Лондон, предаде репортер на Агенция „Фокус“. „Газовият интерконектор с България е един от приоритетните проекти, който е включен и в рамките на Берлинския процес за свързаност“, заяви тя. „Разговаряме с различни институции за финансирането и започнахме техническата документация“, обясни тя.", "date": "2018.02.26", "title": "Бърнабич: Планът е да се финализира газовия интерконектор с България до 2021 г."}
{"url": "https://www.24chasa.bg/novini/article/6736965", "text": "15-километрова опашка от камиони се е образувала на ГКПП Капъкуле/Капитан Андреево, съобщи Анадолската агенция, цитирана от БТА. В момента 600 ТИР-а чакат на турския граничен пункт Капъкуле да бъдат обработени документите им, за да напуснат Турция. Шофьори на камионите посочиха пред Анадолската агенция, че чакат вече 40 часа. Опашката е резултат от голямо струпване на границата на ТИР-ове, превозващи товари за различни страни, с което българската страна не успява да се справи. През нощта опашката от ТИР-ове на Капъкуле/Капитан Андреево достигна 22 километра.", "date": "2018.02.26", "title": "15 км опашка от камиони на Капъкуле, чакат да влязат в България"}
{"url": "https://www.24chasa.bg/novini/article/6736979", "text": "Полицията в Русе изяснява смъртта на 81-годишен мъж, открит с прободни рани в жилището си в понеделник сутрин, съобщиха от ОД на МВР в дунавския град. По случая е задържан 27-годишен русенец, който е внук на жертвата. Инцидентът е станал малко след 10 часа в апартамент в блок на ул. „Алеи Възраждане” в Русе. Около 10:36 часа съседи са сигнализирали на тел. 112, че са чули викове от жилището, което се намира близо до Парка на ммладежта, в центъра на Русе. Изпратеният на място екип на полицията открил в апартамента бездиханния труп на 81-годишния собственик, с прободни рани по него. Вътре в апартамента служителите на реда заварили и 27-годишен мъж, внук на жертвата. В него полицаите са открили нож. Предполага се, че с него е било извършено убийството. На адреса е била изпратена дежурна оперативна група на МВР и съдебен лекар, извършен е оглед на местопроизшествие. По случая е започнало разследване като е образувано досъдебно производство. 27-годишният внук на жертвата е задържан и се разпитва от полицията. Работата по изясняването на случая продължава под надзора на Окръжна прокуратура - Русе.", "date": "2018.02.26", "title": "Откриха труп на възрастен мъж в Русе, внукът му е задържан"}
{"url": "https://www.24chasa.bg/novini/article/6736984", "text": "Ограничено е движението на камиони над 12 тона през Обзорски проход поради влошени метеорологични условия,  съобщиха от АПИ. Ограничено е движението на МПС над 3,5 тона по път I-2 Русе – Разград – Шумен поради влошени метеорологични условия. Ограничено е движението на МПС над 12 тона по път I-7 Шумен – Силистра поради влошени метеорологични условия. Възстановено е движението на тежкотоварни автомобили над 12 тона по път I-1 Видин - Ботевград. В участъка след Лютидол е необходимо автомобилите над 12 тона задължително да използват вериги. Ограничено е движението на товарни автомобили над 12 тона по път II-37 Пещера - Батак - Доспат, за всички автомобили до 12 тона задължително да се движат с вериги.", "date": "2018.02.26", "title": "Ограничиха движението на камиони над 12 тона през Обзорския проход"}
{"url": "https://www.24chasa.bg/novini/article/6736977", "text": "„Дойдох на дискусията с ясното послание, че общините в Югозападна България искаме София да е извън нашия район и да е самостоятелна.“ Това каза кметът на Кюстендил Петър Паунов в дебата за новото райониране на страната, което предлага регионалното министерство. Дискусията бе организирана от „24 часа“ и министерството. Кметът на Кюстендил Петър Паунов заяви, че е необходим допълнителен анализ, за да се намери начин да не се накърняват интересите на София или Кюстендил. Негативните тенденции, два програмни периода общините от Кюстендил бяха извън програмата за развитие не селските райони. Трябва анализ и подход, който да осигури достъп до европейски средства. Кметът на Ловеч Корнелия Маринова подкрепя визията на МРРБ за вариант 2. Процентът на БВП щял да даде конкретни факти за икономическо развитие. Регионалният министър Нанков коментира, че подобни политики изискват сериозни дебати, а не крайни мнения. \"Истината е винаги посредата. Говорим много за БВП, за отделните региони, области. Бъдеща кохезионна политика ще има, въпросът е колко, какво и как. Решенията ще се вземат на Европейско ниво. Икономически показател ще определя в бъдеще интензитета на помощта на база на това дали са в изостанал, в преходен или развит район\", каза Нанков. Не само БВП трябва да разглеждаме като икономически индикатор, добави той и даде пример с Кюстендил. Проучване показало, че там заплатите са със 100 лв. по-ниски спрямо тези Ловеч, който е част от най-бедния регион-Северозападния „Най-добри чувства към София и Северозапада, но да не забравяме Североизтока. Ако говорим за Тракия и Хемус, то Дунав е най-малко ползваната магистрала. Към момента има региони, в които могат да се вземат решения с много по-малко финансови средства и да се решат проблемите на живеещите. В изостаналите райони не са необходими големи средства, за да се реагира бързо и да се задържат хората, които в момента са там. За втория вариант ме притеснява, че колаборацията между общините ще е много трудан, защото се очертават големи райони“, каза пък кметът на Силистра Юлиян Найденов. Естествените сдружавания на общините следвали логиката на един от предложените вариант. \"Исторически е онаследено сдружаването и на географски признак и по транспортни връзки. Темата за финансовата децентрализация се коментира от 10 години. Водят се експертни, научни спорове по темата за административната реформа, меко казано да консолидираме общинско По какъв критерий ще го направим. Има общини, които имат огромен набор от функции, които изпълняват перфектно. Други имат сериозни трудности да изпълняват функциите си, темата е широкоспектърна\", каза Нанков. Западна България е големият въпрос. София трябва да излезе от този район, защото в момента има голям дисбаланс. Изваждайки столицата, тя ще има да се развива не като слаборазвит район, а ще получи достъп до програми, насочени към по-силните центрове, препоръча Стелиян Димитров от Софийския университет. Регионалният министър Нанков обаче му отговори, че богатият, каквато е София, трябва да бъде пример за всички останали в региона и да генерира инерция в тях. „Не трябва да се фокусираме само върху София, коментирайки я обаче трябва да сме много обективни. Аз съм твърдо София да остане част район, а не като самостоятелна единица“, заяви още регионалният министър. Проблемът с превръщането на София в толкова по-напреднал от останалите район, който привлича огромна част от населението е заради липсата на балансирано развитие, каза още Димитров. В момента района на София е до Кресна, допълни преподавателят от СУ. Не е ли моментът да се свърже регионалното развитие с финансовата децентрализация, попита пък Цветана Янева от българо-австрийска консултантска компания. Тогава София ще има достатъчно пари да финансира собствените си проекти и да не разчита на европейското финансиране, допълни тя. Сдружението на общините е обсъдило първоначалните десет варианта, тези около които са се обединили почти напълно съвпадали с финалните предложения на министерството, коментира изпълнителната директорка на НСОРБ Силвия Георгиева. \"Трябват райони с добре балансирано население, за да не се налага скоро пак да прерайониране на база демофрафия. Трябва устойчив вариант за поне 20 години\", каза тя. Вариантът с пет района предлага сравнително добро балансиране между общините. Този с четири района от сдружението отчитали като приемлив, следвал естественото деление на общините. Такива били Асоциацията на Дунавските общини, на тези в Тракия и т.н. Ще бъдем максимално активни и по райони, за да изберем най-консенсусното решение, каза Георгиева. За общините е важно районите да са с добре балансирани, заяви още Георгиева. София има достатъчно капацитет за собствено развитие и да може да бъде отделен район, коментира и географът от БАН Боян Кулов. Ирина Топчийска от УАСГ също предложи държавата да мисли за повече финансова децентрализация и ново териториално деление на държавата.", "date": "2018.02.26", "title": "Кметове: Не трябва София да накърнява интересите на останалите"}
{"url": "https://www.24chasa.bg/novini/article/6736998", "text": "Руският министър на външните работи Сергей Лавров осъди днес като провокация твърденията за химическа атака в Източна Гута, предадоха световните агенции. По-рано през деня сирийски опозиционни активисти казаха, че едно дете е починало и 13 човека са получили дихателни проблеми, след като самолет на сирийските правителствени сили поразил вчера бунтовническия анклав в покрайнините на столицата Дамаск, предаде БТА.  \"В медиите вече има фалшиви информации за използване на хлор вчера и тази сутрин в Източна Гута\", заяви руският външен министър на обща пресконференция в Москва с португалския си колега Аугущу Сантуш Силва. Лавров припомни, че представители на руските власти са предупредили вчера, че се готвят такива провокации и прогнозира, че ще има още такива случаи. 30-дневното хуманитарно прекратяване на огъня в Сирия ще влезе в сила, когато всички страни се договорят как трябва да бъде спазвано то, уточни Лавров. Той подчерта, че групировки като Ахрар аш Шам (с пълно име Харакат Ахрар аш Шам ал Исламия или \"Ислямско движение на свободните хора в Сирия\") и Джаиш ал Ислам (\"Армия на исляма\"), които са смятани от Запада за умерени, но сътрудничат с терористите от Джебхат ан Нусра (\"Фронт на победата\"), също са легитимна мишена на сирийските правителствени сили и техните съюзници. Новата резолюция на Съвета за сигурност не се отнася за борбата срещу терористите, каза той. Миналата неделя сирийските правителствени сили започнаха кампания на масирани въздушни удари по Източна Гута като подготовка за сухопътна операция за превземане на бунтовническия анклав с площ от стотина квадратни километра. Над 500 цивилни бяха убити за осем дни бомбардировки, отбелязва Франс прес. В събота Съветът за сигурност на ООН прие единодушно резолюция за незабавно 30-дневно прекратяване на огъня в Сирия по хуманитарни причини, но боевете продължават. Бившият клон на терористичната мрежа Ал Каида в Сирия Джебхат ан Нусра и групировката \"Ислямска държава\" са изключени от примирието. Неотдавна въпросът за предполагаемата употреба на химическо оръжие от режима в Дамаск предизвика гневни международни реакции. Франция заплаши Сирия с въздушни удари, а по-рано представител на правителството на САЩ отправи предупреждение в същия дух. \"Терористите в Източна Гута не слагат оръжие. Те държат местните жители като заложници. Ситуацията е много напрегната\", каза днес говорителят на Кремъл Дмитрий Песков, цитиран от Франс прес.", "date": "2018.02.26", "title": "Сергей Лавров: Твърденията за химическа атака в Източна Гута са провокация"}
{"url": "https://www.24chasa.bg/novini/article/6736987", "text": "Генералният секретар на ООН Антонио Гутереш призова воюващите страни в гражданската война в Сирия да започнат незабавно спазването на 30-дневно примирие в цялата страна, предава Radio Free Europe, цитира \"Фокус\". В реч за откриването на годишната сесия на Съвета на ООН по правата на човека, Гутериш заяви, че агенциите имат готовност да окажат животоспасяваща помощ и да евакуират критично ранените от бунтовническия анклав Източна Гута, разположена в близост до столицата Дамаск. Португалецът направи изявлението, след като на 24 февруари Съветът за сигурност на ООН прие резолюция за незабавно едномесечно примирие в Сирия, което цели доставянето на медицинска помощ и евакуирането на пострадали от зоните на конфликт. Мярката бе наложена след седмица на интензивни бомбардировки на Източна Гута, в резултат на които по данни на активисти бяха убити повече от 500 души. „Източна Гута на може да чака! Спрете този ад на земята!“, бяха думите, с които Гутериш се обърна към присъстващите на годишната сесия на Съвета на ООН по правата на човека в Женева. Междувременно Върховният комисар по правата на човека към ООН Зеид Раад ал- Хусеин заяви, че в понеделник са нанесени нови въздушните удари по Източна Гута. На 25 февруари Иран подчерта, че атаките срещу „терористи“ извън сирийската столица ще продължат, но Техеран и Дамаск ще уважат примирието за посочените части на страната. Турция също заяви, че примирието няма да засегне военната им офанзива в кюрдският анклав Африн в Северна Сирия. Междувременно френският президент Еманюел Макрон и канцлерът на Германия Ангела Меркел са провели телефонен разговор с руският президент Владимир Путин относно прекратяването на огъня в Сирия, съобщиха от Кремъл. Според говорител на германското правителство Макрон и Меркел са настоявали Путин да окаже „максимален“ натиск върху сирийското правителство да спре боевете в Източна Гута, където ООН твърди, че живеят около 400 хиляди души. От своя страна президентът на САЩ Доналд Тръмп обвини Русия, Иран и сирийското правителство, че са отговорни за „хуманитарния позор“ в Сирия. Русия съвместно с Иран оказаха значителна подкрепа на Асад през цялата седемгодишна гражданска война в Сирия, започнала с протести срещу правителството. Москва помогна конфликтът да се обърне в полза на Асад, като започна кампания от въздушни удари през 2015г., след което засили военното си присъствие и на терен.", "date": "2018.02.26", "title": "Антониу Гутериш за Източна Гута: Спрете този ад на Земята"}
{"url": "https://www.24chasa.bg/novini/article/6737003", "text": "Твърденията, че в България няма условия за ски и сезонът е твърде къс се оказаха абсолютно невярно. Още от началото на декември, тоест вече три месеца, и в трите курорта Банско, Боровец и Пампорово се карат ски. След днешния снеговалеж прогнозата е, че сезонът ще продължи поне до средата на април. Днес, работен ден, 26 февруари 2018 г., понеделник. Нови километрични опашки се извиха пред лифта в Банско. Голямото чакане не спира туристите да карат ски и сноуборд. Опашката се оформи още от ранните часове и този факт за пореден път опроверга твърденията, че подобно чакане за лифта се случва само през уикендите и по време на ученическите ваканции. Ски зона Банско има над метър сняг, а въпреки чакането за лифта, интересът от страна на туристите не спира. Дори този път опашките тръгнаха от двете страни на начална станция. Допълнителните микобуси, с които също се извозват хора към Бъндеришка поляна и Шилигарника, не успяха да овладеят положението с многото хора.", "date": "2018.02.26", "title": "Твърденията за къс ски сезон са неверни"}
{"url": "https://www.24chasa.bg/novini/article/6737001", "text": "39-годишен плевенчанин, осъждан 20 пъти, се сдоби с ново обвинение във Варна. Добромир Иванов ще бъде изправен пред Варненския окръжен съд за грабеж, извършен в условията на опасен рецидив. Мъжът в момента е в затвора в морската столица, където изтърпява поредната си ефективна присъда. Роденият в Димитровград 39-годишен мъж заживял във Варна преди четири години. Бил добре познат на местната полиция. Издържал се като татуист. На 15 септември 2017 г. при условията на опасен рецидив Добромир забелязал видимо пиян мъж и му отмъкнал мъжка чанта с мобилен телефон, СИМ-карта и 1800 лева. Според съдебно-оценителната експертиза отнетото със сила е на стойност 2075 лева. Веднага, след като извършил грабежа, подсъдимият изхвърлил чантата, като задържал мобилния телефон и личната карта на ограбения варненец. По-късно продал телефона. След разриването и уличаването му като извършител на грабежа, Добромир намерил и върнал телефона „LG magma“ и личната карта на жертвата, като телефонът бил със счупен дисплей. Според заключението на назначената по делото съдебно-психиатрична експертиза той страда от синдром на зависимост към алкохол и е пристрастен към наркотици. Предстои делото срещу Добромир да бъде насрочено за разглеждане във Варненския окръжен съд. Грабежът, представляващ опасен рецидив, се наказва с лишаване от свобода от 5 до 15 години, като съдът може да постанови и конфискация до една втора от имуществото на виновния.", "date": "2018.02.26", "title": "Във Варна съдят за 21-и път плевенчанин"}
{"url": "https://www.24chasa.bg/novini/article/6737161", "text": "Училища, пътища и пристанища са затворени днес в Румъния заради снежните виелици, а множество влакове се движат със закъснения или са отменени, съобщава Медиафакс. Оранжев код за силен вятър и обилни снеговалежи е обявен в редица окръзи в южната и източната част на страната, включително и в Букурещ, предаде БТА. Железопътната компания Че Фе Ре съобщи, че заради лошото време са отменени 37 пътнически влака, а закъсненията на централната гара в Букурещ достигат 90 минути. Закъснения имат и някои полети на международно летище Отопени в Букурещ. Затворени са редица участъци от националната пътна мрежа и са въведени ограничения за тежкотоварните автомобили. Силният вятър предизвика вълни с височина до 4 метра в Черно море. Остават затворени всички черноморски пристанища, отбелязва информационният сайт Зиаре. Отменени са учебните занятия във всички училища в Букурещ и окръзите Долж, Олт, Телеорман, Констанца, Браила и други. В някои от окръзите училищата ще останат затворени до сряда включително. Над 5000 военни пожарникари са в готовност да се намесят в случай на необходимост.", "date": "2018.02.26", "title": "Снежни виелици блокираха Румъния"}
{"url": "https://www.24chasa.bg/novini/article/6737200", "text": "С голямо мнозинство партията на германския канцлер Ангела Меркел ХДС гласува за коалиционното споразумение, постигнато със социалдемократите. На извънреден конгрес на партията в Берлин само 27 от общо 975 делегати се обявиха против него, всички останали го одобриха. В едночасова реч канцлерката изброи всичко постигнато в предишното си управление и посочи какви са целите на следващото. Тя призна, че е приела критиката на избирателите, която се изрази в нисък изборен резултат. Меркел посочи също така, че в новото правителство ще има много нови лица, като кабинетът от срана на ХДС ще бъде рекордно подмладен. Всъщност, ако коалиционно правителство бъде съставено, Меркел ще е най-възрастната в него и единствена над 60 г. Като реверанс към критиците в партията бе прието номинирането от Меркел на един от най-големите й опоненти в партията за министър на здравеопазването. Йенс Шпан принадлежи към по-консервативните кръгове на партията и често атакуваше отиването на ХДС твърде в центъра. Друго ново лице в евентуалното правителство е найната заместничка в партията и спрягана за една от основните й конкурентки за канцлерския пост Юлия Кльокнер. Тя става министър на земеделието. Министерството на отбраната ще остане под ръководството на близката съюзничка на канцлера Урсула фон дер Лайен. \"Тя постави началото на множество реформи. Всички знаят, че управлението на това ведомство е сложно. В областта на отбраната имаме множество задачи\", каза Меркел при представянето на списъка. Министър на икономиката ще стане друг неин съюзник - Петер Алтмайер, който бе начело на администрацията на канцлера. Почти непозната извън партията е и новата министърка на образованието – депутатката Аня Карличек. Съдбата на бъдещото правителство в момента зависи от Германската социалдемократическа партия, която на 4 март трябва да реши дали подкрепя коалицията с консервативния блок на Меркел.", "date": "2018.02.26", "title": "ХДС на Меркел одобри с мнозинство новата голяма коалиция"}
{"url": "https://www.24chasa.bg/novini/article/6737194", "text": " Заседнал товарен автомобил затруднява движението на бул. \"Цариградско шосе\" при отбивката за кв. \"Горубляне\", съобщи \"Фокус\". По думите му пред хипермаркета в района камион е образувал опашка заради неправилна маневра. Камионът се опитал да направи обратен завой и заседнал в градинката. На място има полицейски служители.", "date": "2018.02.26", "title": "Заседнал камион затруднява движението на бул. \"Цариградско шосе\" в София"}
{"url": "https://www.24chasa.bg/novini/article/6737210", "text": "Продажбата на ЧЕЗ не изисква одобрението на комисията за енергийно и водно регулиране. Това стана ясно от отговорите на бизнесдамата Гинка Върбакова в интервю за  Върбакова отрече да познава премиера Бойко Борисов, нито бизнесмена Христо Ковачки, каквито спекулации се появиха. Според Гинка Върбакова министърът на енергетиката в оставка Теменужка Петкова е \"приятелка и позната\", но не е знаела за намеренията на „Инерком” да купи бизнеса на ЧЕЗ в България. Оказва се, че ако комисията за защита конкуренцията одобри сделката - няма пречка за финализирането й. От комисията за енергийно и водно регулиране потвърдиха за bTV, че ако става въпрос за прехвърляне на акции между ЧЕЗ и „Инерком” няма основания за доказване на опита на компанията и промяна на лиценза. Подобна процедура би се наложила единствено, ако като обезпечения към банката, която финансира сделката се заложи част от електроразпределителната мрежа. Пред bTV Гинка Върбакова обясни, че това няма да се прави и сделката ще е по същия ред, по който преди 6 години „Енерго Про” купи активите на немската „Еон” в Североизточна България. „Аз съм крайният собственик, вижда се от Търговския регистър. Не работим с офшорни компании”, посочи Гинка Върбакова - собственик на \"Инерком България\". Върбакова заяви, че ще бъде направено прехвърляне на акции и електроразпределителната мрежа няма да бъде залог по кредита и само ще бъде сменена собствеността. Попитана дали има намерение след година или две да продаде ЧЕЗ, тя отрече категорично. Пламен Младеновски от дирекция \"Електроенергетика и топлоенергетика\" към КЕВР посочи, че, ако продажбата стане по-същата схема, по-която беше продаден „Еон” преди години, тогава, като залог за привлечения капитал се използваха акциите на дружеството - тогава КЕВР няма правомощия по сега действащото законодателство да се произнася по сделката. Той добави, че промяна на името на дружеството не е основание за промяна на лицензията, т.е. за преразглеждане на лицензията. ", "date": "2018.02.26", "title": "Гинка Върбакова: Не познавам лично Бойко Борисов (Видео)"}
{"url": "https://www.24chasa.bg/novini/article/6737276", "text": "Нямаме никакви сигнали за бедстващи или закъсали хора. Това заяви инж. Дончо Атанасов – председател на УС на Агенция „Пътна инфраструктура” по време на брифинг във връзка с обилния снеговалеж и усложнената пътна обстановка в страната и, предаде репортер на Агенция „Фокус”. „Имаме сигнали за места, където не е било почистено, но това са единични случаи. В момента над 2000 машини са по републиканската пътна мрежа и почистват пътищата”, обясни инж. Атанасов и допълни, че според анализите ситуацията в някои части на страната ще продължи да се усложнява заради силните пориви на вятъра. „В Североизточна и Северна България поривите на вятъра достигат над 15 м/с с усилване на снеговалежа. Очаква се снежната покривка в Североизточна България да стане над 30 см”, подчерта той. По думите му прогнозите на НИМХ също потвърждават това очакване.", "date": "2018.02.26", "title": "АПИ: Нямаме сигнали за бедстващи или закъсали хора по пътищата на страната"}
{"url": "https://www.24chasa.bg/novini/article/6737278", "text": "Самолети не могат да кацат и да излитат от летище Пловдив заради силния снеговалеж, съобщиха от аеропорта. Полетът от Тел Авив е бил пренасочен към София. Все още не се знае дали самолетът от лондонското летище Станстед ще може да се приземи в Пловдив в 20, 15 ч., както е по разписание. Трябва да излети обратно в 20, 40. Близо 100 пътници чакат в момента на летището край тепетата.", "date": "2018.02.26", "title": "Снегът затвори летище Пловдив"}
{"url": "https://www.24chasa.bg/novini/article/6737288", "text": "Обилен сняг продължава да вали на територията на цялата Кърджалийска област. Областният управител Никола Чанев инспектира републиканските пътища в общините Джебел и Кирково. „Обстановката e критична, снегопочистващите машини са на терен, но интензитетът на валежите е много висок и снежната покривка бързо се увеличава“, констатира Чанев. В района на Маказа навяванията са образували преспи над метър. Пътят Кърджали – Пловдив през Асеновград е проходим за движение само с вериги. Ограничения са въведени и по пътя за Маказа. Бедстващи хора и населени места няма, комуникациите също са в изправност. Няма затворени пътища. Областният оперативен център е в непрекъснато взаимодействие с общините. Метеорологичната обстановка е тежка, призоваваме жителите на региона да се въздържат от пътуване, заяви Чанев.", "date": "2018.02.26", "title": "Обстановката в област Кърджали е критична"}
{"url": "https://www.24chasa.bg/novini/article/6737214", "text": "В момента няма сделка, а има предварителен договор. Решението за приватизация на ЕРП-та е взето като политическо. В управлението на ГЕРБ за тези 10 години ние не сме приватизирали нито една структура. Това заяви зам.-председателят на ГЕРБ Цветан Цветанов в предаването \"Лице в лице\" по Би Ти Ви по повод сделката за продажба на ЧЕЗ. \"Тази сделка е изповядана с предварителен договор в Чехия между 2 частни компании. От всичко това, което излезе в публичното пространство, могат да останат впечатления, че имаме притеснения. Но пък силата на тези органи, които в момента трябва да извършват проверка, е че до влизането в силата на този договор, ще се види дали има съответните средства, кой е източникът на тези средства. Всичко това ще бъде установено след тази проверка\", смята той. \"Хубавото в тази ситуация е, че има конкретно лице, а не някоя офшорка. Докато не бъде проверено всичко от българските органи, аз не смятам, че трябва да правим заключения. Това ще бъде грешно и държавата може да бъде подложена на възможни спекулации\", заяви Цветанов. \"Всичко зависи от проверките, които ще бъдат направени. Аз вярвам в българските институции, които са независими и взимат решения далеч от политическите въпроси. Теменужка Петкова подаде оставка, защото беше персонално атакувана. Държавата реално няма отношения в договора. Госпожа Петкова е изключително отговорна и коректна\", допълни още той. ", "date": "2018.02.26", "title": "Цветанов: Теменужка Петкова подаде оставка, защото беше персонално атакувана"}
