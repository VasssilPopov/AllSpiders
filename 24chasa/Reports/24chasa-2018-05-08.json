{"url": "https://www.24chasa.bg/novini/article/6852768", "text": "Изтребители Ф-16, които са ползвани от Израел, но са модернизирани, са фаворит за нов многоцелеви боен самолет на българските Военновъздушни сили. Предимство за израелските машини било, че така България ще може да закупи повече от 8 бойни самолета с отделените за целта 1,5 млрд. лева. 8 нови изтребителя за ВВС е минималната бройка, която предвижда новият проект за инвестиционен разход на военните. В сряда той трябва да бъде представен от вицепремиера и военен министър Красимир Каракачанов за одобрение на Министерския съвет заедно с проекта за нови бронирани машини за Сухопътните войски. Точката обаче не фигурира в предварителния дневен ред на МС. За разлика от предния търг за изтребители, когато бе заковано, че срещу 1,5 млрд. лв. ще бъдат взети 8 нови самолета, сега тази бройка е минимална. Израелците пък продадоха 8 употребявани Ф-16 на Хърватия за 420 млн. евро, което според български военни означава, че 9 или 10 такива самолета. Новите изтребители да са Ф-16 се обяви открито лидерът на депутатите от ГЕРБ Цветан Цветанов. Каракачанов обаче обясни, че не би купил 30-годишни самолети, каквито в предния конкурс предлагаха с обща оферта САЩ и Португалия. Министерството на отбраната ще изпрати запитвания за оферти до Израел за техните модернизирани Ф-16, до САЩ за Ф-18, до Швеция за “Грипен”, до Франция за “Рафал” и до Германия за “Юрофайтър”. България предпочита да вземе нови изтребители, но не би отказала добра и изгодна оферта и за употребявани, обясни Каракачанов. В предния конкурс, при който бе избран “Грипен”, новото производство на изтребителите бе задължителен критерий. Затова шведите победиха предложенията на Португалия и САЩ за употребявани Ф-16 и на Италия за “Юрофайтър”, също втора ръка. България иска да закупи общо 16 самолета, но тази сделка ще стане на два етапа. Засега се искат само 1,5 млрд. лв. за първия етап от сделката. В сумата влиза и поддръжка на изтребителите за 3 години и обучение на пилотите и техниците. До 150 нови бронирани машини пък са намалили искането си Сухопътните войски. Първоначално проектът бе за над 200, но за такова количество няма да им стигнат предвидените 1,22 млрд. лв. Задължително условие при търга за бронираните машини е те да се сглобяват в български заводи. Намеренията на правителството са това да става в холдинга “Терем”, който е на подчинение на МО. За да се задвижи процедурата по искане на оферти, е нужно и одобрението на Народното събрание.", "date": "2018.05.08", "title": "Употребявани Ф-16 от Израел – фаворит за новия български изтребител"}
{"url": "https://www.24chasa.bg/novini/article/6852879", "text": "Онкоболната Теодора Маджарова, която се подложи на алтернативно лечение в Бразилия, не е единствената българка, измамена от бразилеца Жоао де Деус, съобщи  . Радост Шабанова страда от тежка форма на паркинсон. След години опити за лечение, 57-годишната жена се отказва от конвенционалната медицина. Решава да се довери на бразилския чудотворец Жоао де Деус, по известен като Жоао Божи. „Надявах се на чудо. Просто чух за него, проучих, как стоят нещата със заминаването и неговите способности, и реших да опитам”, разказа Радост. Заминава за Бразилия заедно със сина си за три седмици в началото на февруари. С тях пътуват още няколко болни. Организатор на пътуването е Татяна Тошкина, която по думите на Радост първоначално поискала по 2500 долара на човек, но накрая сумата за лечението набъбнала до 15 000 лева. За всичко плащахме двойно, въпреки че синът ми беше само придружител и нямаше нужда от лечението, което тя го принуди да проведе”, обясни Радост Шабанова. Тя имала няколко срещи с медиума Жоао де Деус. Казва, че лечението не й е помогнало.", "date": "2018.05.08", "title": "Българка, страдаща от паркинсон, платила 15 хил. лева на медиума Жоао, без резултат"}
{"url": "https://www.24chasa.bg/novini/article/6852796", "text": "От 1 август 2018 г. таксите, събирани от банките за 32 основни операции по платежни сметки, може да намалеят. От същата дата плащанията по банкомат с дебитна карта стават безплатни. БНБ обяви средни такси по тези услуги. Така централната банка препоръчва на всички трезори, за да останат конкурентни на пазара, да предлагат съответната операция срещу такса, чийто размер трябва едновременно да отговаря на две условия: да бъде под обявения среден размер и да не струва повече от най-ниската сума по други услуги, които същата банка предлага. Правилото е записано в Закона за платежните услуги и платежните системи и в наредба за таксите на БНБ. Идеята на закона е, че всеки клиент може да сравнява таксите, обявявани от централната банка и да избере тази банка, която предлага най-ниски цени за съответната услуга. Размерът на таксите няма да зависи от броя на операциите, които се извършват. Задължението на банките да предлагат 32 основни операции, сред които откриване, закриване и обслужване на разплащателна сметка, трябва да гарантира на всеки потребител достъп до сметките и парите му. Според Закона за платежните услуги и платежните системи, който вече е в сила, ако една година повече от 10 банки предлагат услуга без такса, от следващата година и тя ще бъде обявена от централната банка като безплатна. От данните на централната банка става ясно, че засега плащането с дебитна карта през ПОС терминал става безплатно, независимо от това кой е издател на картата и чие е ПОС устройството. ( Средната такса, събирана от банките за 2017 г. за откриване на разплащателна сметка в офис на банката,е 1,79 лв., а ако включва и издаване на дебитна карта - 1,32 лв. Ценоразписът на банките в момента показва, че обслужването на разплащателна сметка в офис струва 2,27 лв. на месец и малко по-евтино - 2,02 лв., ако към сметката има и дебитна карта. За закриване на разплащателна сметка в банков офис се искат средно 3,20 лв., при условие че между откриването и закриването на сметката са минали поне 6 месеца. Внасянето на пари по разплащателна сметка в офис на банката до 4161 лв. също е без такса. Тегленето на пари в брой на каса в офис на банката до 1000 лв. струва 1,02 лв. Горницата над тази сума се таксува с 0,2% от сумата, но не по-малко от 1,40 лв. Преводи към бюджетни сметки, ако те са в същата банка,се таксуват с 1,05 лв. Ако обаче нареждането е чрез онлайн банкиране, таксата пада до 0,46 лв.", "date": "2018.05.08", "title": "БНБ сложи таван  на банковите такси"}
{"url": "https://www.24chasa.bg/novini/article/6852854", "text": "Климатичната обстановка под връх Шиша Пангма в Тибет рязко се влоши, което прекрати издирването на българския алпинист Боян Петров. За последно той бе видян на 3 май - бил е в района на лагер 3. Забелязан е с бинокъл от базовия лагер от колегите си от експедицията, която се състояла от унгарец, четирима италианци и шерпи. Във вторник следобед силата на вятъра на 7200 метра надморска височина, или около лагер 3, достигна 70 км/ч. Това докара фактора за мразовитост до минус 45 градуса. Заради това шерпите, които тръгнаха да търсят Боян в лагери 1 и 2, спряха на около 6000 метра надморска височина и са преустановили атаката си. Вярва се, че той може да се е върнал в някой от тези лагери, където има запаси от кислород и храна и може да изчака спасителите си. но след това вятърът трябва леко да стихне и да излезе слънце, което би помогнало на търсенето. За да оцелее, на Боян са необходими инсулин и по-силна храна, защото е диабетик. Китайската страна дори е поискала да се преустанови изцяло търсенето на българския алпинист, но шерпите решили все пак да рискуват и да започнат да го издирват. Те са най-опитните алпинисти на планетата, които имат по над 20 изкачвания на всеки връх в зависимост към коя фирма организатор се числят. Китайците категорично отказали да вдигнат и вертолет, който да обходи района. Причината е, че максималната височина на полета е 5000 метра, което в случая е прекалено ниско. Хеликоптерите се използват, когато трябва да се стигне до базовия лагер. От страна на Непал има и такива, които могат да стигнат и до 7000 метра, но трябват прекалено много дипломатически усилия, за да се разреши. Застраховката на Боян е достатъчно голяма, за да покрие разходите по вдигането на вертолет. “Говорих със Себастиано Валентини и Марио Виелмо, които участваха в същата експедиция. Тибетската асоциация за аплинизъм е изпратила екип от 6-има професионални планински спасители. В момента те са на 5800-6000 м по пътя към срещата на върха”, написа във фейсбук известният италиански журналист Алесандро Филипини. Той е женен за легендата на българския волейбол Цветана Божурина. Двамата са съседи на семейството на Боян. “Силният вятър не позволява издирванията да продължат. Екипът чака подобрение в метеорологичните условия. Според прогнозите за следващите три дни времето ще бъде изключително неблагоприятно за продължаване на експедицията. Според представителите на Тибетската асоциация за алпинизъм но ние сме сигурни, че колкото е възможно по-скоро екипът ще продължи да работи. Вятърът също предотврати полета на хеликоптер. Освен това върхът се намира на китайска територия и поради това не може да се включат пилоти от Непал, които също могат да помогнат до 7000 метра и повече. Валентини и Виелмо ще се опитат да дойдат веднага след като вятърът падне, искам да кажа, според прогнозата, вероятно около 11 май. Петров, който е опитен алпинист, направил самотен опит на атака на върха, е забелязан около 7400 метра височина. Когато стигнали до лагер 3 палатката му била по средата и нямало и следа от него. Може да е тръгнал за атака на върха и още да не се е върнал, когато другите алпинисти са дошли в очакване на силните ветрове, които идват. Съществува също така възможността след атаката на върха Петров да е тръгнал по път, различен от нормалния, и че да е достигнал директно по-ниските полета (в този случай по-вероятно лагер 1), оборудван и добре екипиран. Лагер 1 обаче се вижда и не е забелязано движение. Палатките на лагери 2 и 3 не са видими”, допълва Филипини. която му пречи да се движи нормално. Това допуска един от най-добрите ни алпинисти в миналото Дойчин Василев. През 1999 година той и д-р Карина Сълова стигнаха до централния връх на Шаша Пангма и са единствените българи, които са достигало до този осемхилядник. “Пътят обратно е около час-два. Заради това смятам, че има някакъв проблем”, обясни Дойчин. Денивелицията от последния лагер до върха е само около 700 метра, но те се минават трудно дори до централния връх. До истинския има стръмен ръб, който почти е забранен за преминаване. Министерството на външните работи на България и дипломатическите ни мисии в Пекин и Делхи продължават да са в постоянна връзка с 4 министерства в Китай, Тибетската алпинистка асоциация и непалските власти с искане за интензивно издирване на българския алпинист Боян Петров, съобщиха от пресцентъра на Външно. Получено е уверение от компетентните институции, че правят всичко възможно по случая и желаят да окажат максимално съдействие. Тибетската алпинистка асоциация е информирала посолството ни в Пекин, че летателната техника, с която разполага, не позволява летене и спасителни операции на височина над 5000 м. Чрез почетния консул на България в Катманду Бхола Тхапа от непалска страна са съобщили, че Поискано е разрешение от китайските власти за включването му в издирването на Боян Петров. Това обаче ще отнеме време, а в момента всяка минута е изключително важна. Боян Петров е избрал маршрут, по който да атакува директно по-високата точка на Шиша Пангма, в които да използва и катераческа техника. Така има възможност той да е слязъл и от южната страна на върха, след като е стартирал атаката от север. Той обаче е без сателитен телефон и няма как да се потвърди.", "date": "2018.05.08", "title": "Вятър от над 70 км/ч спря издирването на Боян Петров в Тибет (Обзор)"}
{"url": "https://www.24chasa.bg/novini/article/6853004", "text": "Американският президент Доналд Тръмп заяви от Белия дом, че САЩ ще се изтеглят от подписаното през 2015 г. международно споразумение, целящо да не позволи на Иран да разработва ядрено оръжие, предаде Ройтерс, цитирана от БТА. \"Днес обявявам, че САЩ ще се изтеглят от ядрената сделка с Иран\", каза Тръмп. Президентът подчерта, че ядреното споразумение е \"ужасна, едностранчива сделка, която не е донесла мир и никога няма да го направи\", предаде Асошиейтед прес. Тръмп посочи, че ще възстанови санкциите на САЩ срещу Техеран, предаде Франс прес. Президентът съобщи, че американският държавен секретар Майк Помпейо е на път към Северна Корея и до часове ще е пристигнал. Президентът добави, че двете страни вече са се договорили за датата и мястото на срещата на върха между него и севернокорейския лидер Ким Чен-ун. Тръмп предупреди за сериозни последици за Иран, ако той създаде ядрена бомба и изтъкна, че Иран заслужава \"по-добро правителство\". Тръмп прогнозира, че един ден иранците \"ще поискат да сключат нова и трайна сделка\" и че \"когато го направят, ще съм готов, благоразположен и в състояние\" да я сключа., предаде Асошиейтед прес. Израелската армия обяви тази вечер, че е поискала от местните власти в Голанските възвишения да отворят и подготвят противоракетните убежища заради \"необичайни действия на иранските сили в Сирия\" от другата страна на демаркационната линия, предаде Франс прес. Това беше съобщено малко преди президентът на САЩ Доналд Тръмп да обяви изтеглянето от ядреното споразумение с Иран.", "date": "2018.05.08", "title": "Тръмп обяви, че САЩ ще се изтеглят\nот ядрената сделка с Иран"}
{"url": "https://www.24chasa.bg/novini/article/6853008", "text": "Трупът на българката Александра Бижева бе намерен изхвърлен от морето на самотен плаж в град Агио Николау на остров Крит. Открита е от туристи на безлюдно място, без дрехи. Според гръцката полиция Александра се е ударила и евентуално удавила. Тази версия е казана на близките й, които са поискали втора аутопсия. Приятелки, които я познават изказаха подозрения в социалната мрежа относно тази версия. Причината е, че Александра е имала страх от водата. На конкретния ден, когато се е удавила, е имало силен вятър 6-7 бофорта вълнение на морето. Времето е било студено, Александра не е носила никакви аксесоари за плаж, нито хавлия. Единствената открита нейна вещ е личната й чанта на 50-60 метра далеч от нея. Александра е имала приятел, с когото през зимата живеят в Янина, а през лятото на остров Крит. В момента тялото се намира в моргата на болницата в град Ираклео в очакване на повторна аутопсия с надежда да се даде повече яснота. На място от България са пристигнали членове на семейството на Александра. Това е вторият инцидент с българка от началото на месеца на остров Крит.", "date": "2018.05.08", "title": "Пореден български труп на остров Крит"}
{"url": "https://www.24chasa.bg/novini/article/6852780", "text": "Отношенията на ниво правителство са прекрасни, с Борисов нямаме проблеми и работим добре. Но явно скърцат колелата на каручката в парламента, затвърждава се моето отношение в тази посока. Това заяви вицепремиерът и лидер на ВМРО Красимир Каракачанов в кулоарите на Народното събрание. Той отиде в НС за среща с лидерката на БСП Корнелия Нинова. А гнева му предизвика законопроектът за вероизповеданията, който внесоха заедно Нинова и лидерите на групите на ГЕРБ Цветан Цветанов и на ДПС Мустафа Карадайъ. Каракачанов изрази недоумение защо партньорите от ГЕРБ са избързали да внесат проект, в който текстовете са повече по предпочитание на ДПС. А той още през октомври изпратил своя вариант на групата на патриотите, запознал и ГЕРБ. “Защо в петък се стигна до това бързане, при положение че в разговорите, които сме водили, се каза, че трябва да уточним еди-какво си и накрая дори без да ни покани някой - при положение че всички знаят, че аз работя по този въпрос, се внася някакъв законопроект”, възмути се Каракачанов. Внесените текстове засягат само заплащането на свещенослужителите, а трябва да се уредят и религиозни дейности, и строеж на храмовете, да се въведе по-строг контрол по отношение на български граждани, които са завършили извън България религиозни науки и искат да проповядват у нас, разкритикува той. Най-логично е двата проекта да вървят заедно на 1-о четене и на 2-о да се направи общ, заяви пък соцлидерката. Нинова и Каракачанов обсъдиха и темата за разходите за отбрана, по която имат разминавания. Тя повторила позицията на БСП, че правителството е вредно за България и трябва да си ходи. Това е нормално искане за опозиция, не се засегнал Каракачанов. А пред медиите каза, че Нинова не му е поискала оставката. До срещата им се стигна, след като на 1 май БСП направи митинг пред МС и лозунг “Оставка”, а Каракачанов покани Нинава да седнат на бира и да говорят спокойно. Тя отсече, че няма да стане по заведения. Вчера в парламента пили само вода. По 4 надпартийни теми - национална сигурност, демографската криза, здравеопазване и образование, БСП е готова да говори с всички, обяви Нинова. Но не виждала смисъл да го правят с ГЕРБ, които отхвърлят всички закони на левицата в парламента. И дума не можело да става за широка коалиция БСП - ГЕРБ, отсече лидерката. “Не сме в режим на разрешаване. Още когато отговори Нинова на поканата за бирата, съм информирал, че такава ще има”, отвърна Каракачанов на въпрос питал ли е премиера Борисов. “Срещите на Каракачанов и Симеонов с Нинова не са оторизирани от “Обединени патриоти”, заяви Волен Сидеров в съобщение до медиите вчера. “Като председател на ПГ на ОП и създател на коалицията “Обединени патриоти” не съм упълномощавал въпросните лица да преговарят с която и да е партия извън управляващата коалиция”, казва той. Това вредяло на споразумението за управление между “Атака”, ВМРО, НФСБ и ГЕРБ. Тъй като няма решение на коалиционния съвет, тези действия според Сидеров трябва да се смятат за нелегитимни. Той поиска “изясняване на позициите на НФСБ и ВМРО по отношение на коалиционната политика” и отмени вчерашното заседание на парламентарната група. “Защо да предупреждавам когото и да било”, учуди се лидерът на НФСБ и вицепремиер Валери Симеонов, който също има уговорка за среща с Нинова. Организирал я, за да представи законопроектите на НФСБ, ще го направи и с другите политически сили. Вицепремиерът обаче разбра от медиите, че заседанието на групата се отменя. Може би някой не е информирал Сидеров правилно - не става въпрос за преговори или каквото и да било, каза пък Каракачанов. Днес той го потърсил по телефона, но партньорът му бил зает.  От Централния израилтянски духовен съвет ще излязат в близките дни с позиция по внесените 2 проекта за изменение на Закона за вероизповеданията, обясниха оттам в отговор на “24 часа”. Реакция се очаква и от Католическата екзархия.", "date": "2018.05.08", "title": "Каракачанов: В парламента коалицията скърца (Обзор)"}
{"url": "https://www.24chasa.bg/novini/article/6852841", "text": "Американското списание \"Форбс\" публикува на сайта си класация на най-влиятелните хора на планетата, съобщи БТА. Начело е китайският президент Си Цзинпин, втори е руският държавен глава Владимир Путин, трети - президентът на САЩ Доналд Тръмп. В първата десетка следват федералният канцлер на Германия Ангела Меркел, собственикът на \"Амазон\" Джеф Безос, папа Франциск, основателят на \"Майкрософт\" Бил Гейтс. На осмо място е саудитският престолонаследник Мохамед бин Салман Ал Сауд, девети е индийският президент Нарендра Моди, десети - Лари Пейдж от Гугъл. Президентът на Франция Еманюел Макрон е 12-и, британската министър-председателка Тереза Мей - 14-а. Иранският духовен водач аятолах Али Хаменей е 17-и, генералният секретар на ООН Антониу Гутериш е на 31-о място, председателят на Европейската комисия Жан-Клод Юнкер е 33-и. На 36-о място е севернокорейският лидер Ким Чен-ун, а турският президент Реджеп Ердоган е 48-и. На 73-а позиция е главатарят на групировката \"Ислямска държава\" Абу Бакр ал Багдади.", "date": "2018.05.08", "title": "\"Форбс\" обяви китайския президент за най-влиятелния човек на планетата"}
{"url": "https://www.24chasa.bg/novini/article/6852816", "text": "Поскъпването на водата в три областни града - Ямбол, Кърджали, Смолян, и още едно ВиК дружество - на курорта Златни пясъци, е потвърдено на първа инстанция от съда, се разбра вчера. За една немалка част от ВиК операторите съдът е потвърдил на първа инстанция решението на Комисията за енергийно и водно регулиране (КЕВР), на което миналата година бяха одобрени бизнес-планове на 14 регионални ВиК оператори, като в края на годината са били приети и цените за 2018 г. Това заяви пред журналисти Ивайло Касчиев, директор “ВиК услуги” в КЕВР. По-късно от комисията уточниха, че това са бизнесплановете и цените на ВиК - Ямбол, ВиК - Кърджали, ВиК - “Златни пясъци”, и водното дружество в Смолян. През декември Върховната административна прокуратура се самосезира и извърши проверка на законосъобразността на решения на КЕВР за цените на водата и бизнесплановете на ВиК асоциациите. Това стана след среща на зам-главния прокурор Ася Петрова с омбудсмана Мая Манолова. Няколко дни преди края на годината прокуратурата протестира поскъпването на водата на 14 ВиК дружества. Касчиев допълни, че през тази година са били одобрени бизнесплановете и на ВиК - Добрич, както и на ВиК - Брацигово, което е първото общинско дружество с одобрен бизнес план. Бизнеспланът на ВиК - Видин, също предстои да бъде приет. Остават 10 регионални оператори в области, в които има окрупняване. Очакванията са скоро да започне одобряването на бизнесплановете на тези оператори, които вече ще включват и новоприсъединените общини. Там обаче трябва да бъде изяснена първо собствеността на активите.", "date": "2018.05.08", "title": "Съд потвърди поскъпването на водата в 3 области и 1 курорт"}
{"url": "https://www.24chasa.bg/novini/article/6852837", "text": "Единственият западен лидер, който присъства лично на встъпването в длъжност на новия стар руски президент Путин в Москва, бе бившият канцлер на Германия Герхард Шрьодер. Заради това той бе остро критикуван в Германия. На всичкото отгоре, поемайки задълженията си на руски президент за четвърти мандат, Владимир Путин се ръкува само с трима души - патриарх Кирил, Дмитрий Медведев и Герхард Шрьодер, посочва в. “Вашингтон пост”. “Това беше интересен и символичен момент. На най-голямото политическо събитие за годината в Русия, само два дни преди 9 май, победата на Съветския съюз над нацистите във Втората световна война, бивш канцлер на Германия е сред удостоените с ръкуване”, пише американският вестник. Мястото на Шрьодер показва дълбоката връзка на ексканцлера, смятан за най-важния чуждестранен приятел на Кремъл, и Путин. Шрьодер поддържа близко приятелство с Владимир Путин още от времето, в което бе канцлер. Тогава лично с посредничеството на руския президент семейството на Шрьодер осинови две деца от Петербург. Това стана въпреки забраната руски деца да се осиновяват в чужбина. Децата останаха при вече бившата му съпруга Дорис, която освен тях има и момиче от първия си брак. За разлика от връзките с жените връзката му с Путин е по-крепка от всякога. Тя стана още по-тясна, когато след падането си от власт бившият канцлер започна работа в “Норд стрийм” ООД – дружество, което принадлежи 51% на “Газпром” и е натоварено със задачата да построи спорния газопровод “Северен поток”. Като председател на акционерите Шрьодер взима 250 000 евро годишна заплата. От септември миналата година той е и член на надзорния съвет на “Роснефт”.", "date": "2018.05.08", "title": "Шрьодер на първия  ред при Путин,  Берлин бесен"}
{"url": "https://www.24chasa.bg/novini/article/6852716", "text": "Второ издание на инициативата “Отличниците на България” започва “24 часа” от днес. 54 талантливи български деца, международни медалисти и бъдещи научни светила по математика, физика, химия, астрономия, езици и бизнес попаднаха в първото издание на кампанията през 2017 г. Кампанията “Отличниците на България” има за цел да открои красивите умове на страната ни. Тези деца, които ни карат да се гордеем с постиженията им в науката и по международни състезания. Целта на вестника е да покаже, че в България има достатъчно умни и знаещи деца. Такива, които постигат значими успехи с ума си, а не с мускули и арогантност. Деца, които са желани от всеки университет по света. С “Отличниците на България” искаме да разкажем техните истории като пример за следващите ги. Можете да ни предлагате ученици с особено високи постижения на имейл ", "date": "2018.05.08", "title": "“24 часа” пак ви запознава с  “Отличниците на България”"}
{"url": "https://www.24chasa.bg/novini/article/6852782", "text": "Зимбабвийка се омъжи в болницата, където ръката й беше ампутирана, след като я нападна крокодил, съобщи АФП, цитирана от БТА.  Занел Ндлову-Фокс каза \"Да\" на годеника си в параклиса на болницата в Булауайо пред 60-има гости. Няколко дена преди това, докато двамата с годеника й били на почивка до водопада Виктория и гребели с надуваема лодка по р. Замбези, Занел била нападната от крокодил. Той изскочил от водата и захапал ръката й, както и лодката, която започнала да спада. Крокодилът отново я захапал и я задърпал към водата. Тогава на помощ се притекъл бъдещият й съпруг, който я уловил за талията и започнал да удря животното. Занел била евакуирана до болницата с хеликоптер, но се наложило да отрежат ръката й. \"Този инцидент ме накара да осъзная значението на нашата връзка. За добро или лошо, в здраве или болест. И за секунда не съм си помислял да отменя сватбата\", каза младоженецът. ", "date": "2018.05.08", "title": "Жена от Зимбабве се омъжи дни след като крокодил отхапа ръката й (Видео)"}
{"url": "https://www.24chasa.bg/novini/article/6852789", "text": "Скок в цените на горивата. Дизелът стигна до 2 лева и 31 стотинки за литър. Покачване има и при най-масовото гориво - бензин А 95. Експерти прогнозират, че повишаването на цените ще продължи, предаде  За последния месец са се повишили цените на всички горива, освен метана. Бензин А 95, например, е поскъпнал със средно 0,07 лв/л. Така цената му в различните градове и бензиностанции варира от 1,91 лв/л до 2,26 лв/л. Дизелът пък е поскъпнал със средно 0,08 лв/л. \"За последното шестмесечие между 12 и 15 стотинки на най-масовия бензин и дизелът. Т.е средно с около 5% увеличение\", каза изпълнителният директор на петролна и газова асоциация Андрей Делчев. \"Цената на суровия петрол върви нагоре, ако продължи да върви ще се увеличава. традиционно се увеличава заради увеличеното търсене. Но това води до натиск на цените от 2-3 стотинки, т.е не се усеща. Не това вдига цените основно. Увеличението на вътрешния пазар е функция на увеличението на световния петрол.В ЕС традиционно сме на дъното в таблицата на страни. Или сме най-ниски или сме в рамките на 2-3 държави, които са най-ниско\", добави Делчев. Експертите очакват в следващите месеци основните горива в България да поскъпнат с още между 2 и 4 стотинки. През днешния ден бензин А 95 е най-скъп в областите Видин, Враца, Кърджали и Шумен, а най евтин е литърът в Добрич, Русе и Ямбол. В тези области и дизелът е най-евтин, а днес литър дизел излиза най-солено в Монтана, Видин и Враца.", "date": "2018.05.08", "title": "Нов скок в цените на горивата"}
{"url": "https://www.24chasa.bg/novini/article/6849515", "text": "Син на бежанци от Северна Корея изкова едно от историческите събития на съвременността. Южнокорейският президент Мун Дже Ин е този, който постигна изглеждащото невероятно доскоро сближаване с Пхенян, стисна ръката на Ким Чен Ун на границата между двете Кореи и отдалечи от света една от най-големите ядрени заплахи в последните години. Мун Дже Ин е роден на 24 януари 1953 г. на остров Коджедо в провинция Кьонсан-Намдо в Южна Корея. Родителите му са бежанци от Северна Корея, евакуирани през Корейската война. В Южна Корея бащата започва работа в лагер за военнопленници. Опитва да завърти дребен бизнес, но се проваля. Майката носи в торба на гръб малкия Мун, докато продава яйца на пазара, за да осигури препитанието на семейството с пет деца. Въпреки трудностите, с които се сблъскват, родителите му осигуряват добро образование. Учи в едно от престижните средни училища извън Сеул. След това постъпва в университета, за да учи право. Но не задълго. Бъдещият държавен глава е изключен и арестуван, след като организира студентски протест против конституцията Юшин, която дава неограничени права на диктатора Пак Чон Хи - бащата на бившата президентка Пак Гън Хе. Осъден е на 8 месеца затвор, но там се дипломира и е освободен. Влиза в армията, за да служи в морската пехота. През 1980 г. започва да работи като адвокат по човешките и гражданските права и основава фирма с приятеля си и бъдещ президент Но Му Хьон. Негови бивши колеги си спомнят, че се готвел с часове за явяването си в съда. Дълго и внимателно изслушвал работниците, които идвали при него да търсят помощ. Искал да е съдия или прокурор, но заради участията му в протестните акции му е отказано. Когато Но Му Хьон се кандидатира за държавен глава, Мун се присъединява към кампанията му, по-късно е част от администрацията му. Става топпомощник по гражданските въпроси и дори му лепват прякора Сянката на президента. През 2007 г. става шеф на президентския кабинет. По-късно обаче признава, че през всичките тези години се е чувствал некомфортно и не на мястото си и е мечтаел да се върне към призванието си на адвокат. През същата 2007 г. Мун Дже Ин попада под огъня на критиките, тъй като се твърди, че правителството на Но Му Хьон се е консултирало със Северна Корея, преди да се въздържи във вот в ООН на резолюция, осъждаща Пхенян за нарушения срещу човешките права. През 2009 г. Но Му Хьон се самоубива след обвинения в корупция и подкуп от 6 млн. долара. Това е тежък удар за Мун Дже Ин. В мемоарите си, излезли през 2011 г., той пише: “Когато пийнех малко, се сещах за миналото. Тогава се питах какво означаваше Но Му Хьон в живота ми? Той наистина предопредели съдбата ми. Животът ми щеше да се развие по друг начин, ако не бях го срещнал. Така че той е моята съдба.” Вероятно заради това Мун Дже Ин остава в политиката. Кандидатира се за президент през 2012 г. и получава 48% от гласовете, но отстъпва на Пак Гън Хе. След нейното оттегляне и арест по обвинения в корупция и злоупотреба с власт Мун Дже Ин се явява на предсрочните президентски избори през май 2017 г. и печели. По това време той е лидер на Демократическата партия на Южна Корея. Да намери път за подобряване на отношенията със Северна Корея, е една от най-големите му амбиции. Тя се ражда, когато присъства на среща на майка си и сестра ѝ, останала в КНДР. Всички не спират да плачат. В новогодишната си реч пък севернокорейският лидер Ким Чен Ун обявява, че страната му може да вземе участие в Олимпийските игри в Южна Корея - първи знак за отварянето към света. В преговорите, които следват, се стига до историческата среща на върха между лидерите на двете Кореи и до предстоящата среща между Ким Чен Ун и американския президент Доналд Тръмп. В книга, публикувана миналата година, южнокорейският президент разкрива, че мечтае да се върне в родния град на родителите си в Северна Корея - Хъннам. “Бих искал да завърша живота си там в служба на хората. Първото нещо, което искам да направя след мирното обединение, е да взема 90-годишната си майка и да я заведа в града, където е родена”, пише той.  Лидерите на двете Кореи се здрависаха на демаркационната линия, разделяща полуострова, преди началото на историческата им среща на върха на 27 април. Ким Чен Ун и Мун Дже Ин останаха всеки от своята страна на границата в село Панминчжон в демилитаризираната зона и усмихнати размениха няколко думи. След това Ким Чен Ун пресече границата, ставайки първият севернокорейски лидер, стъпил в Южна Корея след края на войната между двете страни през 1953 година. Южнокорейският президент също направи няколко крачки в севернокорейската част на зоната и там двамата лидери си направиха снимка, преди да се върнат на южнокорейска територия, държейки се за ръце. Южнокорейският президент е висок 168 см и тежи 64 кг. Като част от южнокорейските спецчасти той участва в конфликта в Панмунджом през 1976 г. Южнокорейската операция е в отговор на убийство на американски военен. Той е посечен от севернокорейците с брадва, защото отрязал дърво, за което се смятало, че е засадено от Ким Ир Сен. В ролята си на главнокомандващ обаче президентът се обяви срещу разполагането на американска ПВО в Южна Корея. Мун Дже Ин е женен за Ким Джон Сук и е баща на две деца - син и дъщеря. Преди да стане първа дама, съпругата му е била певица, също като съпругата на Ким Чен Ун. Двамата се запознават като студенти. Семейството има и куче - Тори, спасено от ферма за кучешко месо. Хобитата му са да чете и да пътува. Веднъж обяви, че иска да е президент, “който да може да пийне чаша алкохол публично след работа”. Отвори резиденцията си - Синята къща, за публиката и редовно изправя бодигардовете си на нокти, когато си прави селфита с посетителите. Още по време на президентската си кампания Мун Дже Ин казва, че иска да види двете Кореи обединени. “Северът и Югът са споделяли един език и една култура в плодължение на хиляди години, преди да бъдат разделени преди 7 десетилетия. В крайна сметка ние трябва да се обединим.” Сред серията скандали на най-високо ниво, свързани с корупция и злоупотреба с власт президентът си е поставил също за цел да изкорени това явление. Самият той има славата на неподкупен.", "date": "2018.05.08", "title": "Миротворецът от Сеул, който мечтае да умре в родната Северна Корея"}
{"url": "https://www.24chasa.bg/novini/article/6852811", "text": "Два автобуса от градския транспорт се подпалиха днес в Рим, предизвиквайки лека паника и саркастични коментари от недоволни хора, някои от които сравниха компанията за градски транспорт с групировката \"Ислямска държава\", предаде ДПА, цитирана от БТА.  Автобус номер 63 е избухнал в пламъци тази сутрин близо до фонтана Треви, заяви националната противопожарна служба. Според агенция АНСА пътниците и шофьорът са били благополучно евакуирани, но жена, която вървяла близо до автобуса, е била откарана в болница с леки рани. Жена, която се намирала близо до мястото, каза, че чула силна експлозия и видяла голям облак дим и хора, които бягали и крещели. По-късно през деня автобус, пълен с ученици, се е подпалил край училище в римското предградие Кастел Порциано, съобщи в. \"Месаджеро\". Няма информация за пострадали. \"Това не е ИДИЛ, това е АТАК. Което е по-лошо\", написа потребител в Туитър - един от мнозината, които сравниха екстремистката групировка с компанията за градски транспорт на Рим - АТАК. \"ИДИЛ обявява, че променя името си на АТАК: \"Това е много по-ужасяващо\", заяви в Туитър сатирикът Лука Ботура, който пише за в. \"Република\". Компанията за градски транспорт на Рим каза, че първият автобус е бил на 15 години и е \"напълно унищожен\". Причините за злополуката ще бъдат разследвани. Пожарите привличат вниманието към тежкото състояние на градския транспорт в Рим. Според синдикалисти около 30 процента от наброяващите 1900-2000 автобуса на компанията за градски транспорт, обявена в несъстоятелност миналата година, са негодни за пътуване, а средната възраст на нейния автопарк е 14 години, при положение че европейският стандарт е 7-8 години.", "date": "2018.05.08", "title": "Два автобуса от градския транспорт се подпалиха в Рим"}
{"url": "https://www.24chasa.bg/novini/article/6852824", "text": "Гръцката комисия за бежанците е предоставила убежище на още един от осемте турски военни, избягали в Гърция след опита за преврат в Турция през 2016 г., съобщава в. \"Катимерини\", цитиран от БТА.  Преди няколко месеца комисията даде убежище на друг от турските военни, но решението бе обжалвано и бе обсъдено от Държавния съвет, най-висшия административен съд на страната. Окончателното решение на съда се очаква скоро. Осемте турски военни избягаха в Гърция с хеликоптер. Турция поиска да бъдат екстрадирани, за да ги съди за участие в опита за преврат, но през януари миналата година съдът в Атина отхвърли искането, след което турците подадоха молби за убежище.", "date": "2018.05.08", "title": "Още един от осемте турски войници, избягали в Гърция, получи убежище"}
{"url": "https://www.24chasa.bg/novini/article/6852675", "text": "Долната камара на руския парламент - Държавната дума, одобри кандидатурата на Дмитрий Медведев за премиер в четвъртия мандат на Владимир Путин. Медведев, който е едно от най-доверените лица на президента, беше министър председател и досега. Кандидатурата му беше одобрена без проблем с 374 гласа от общо 450 депутати. \"Единна Русия\" - водената от Медведев и създадена от Путин партия, разполага с повече от две трети от местата в Думата. Бъдещото правителство ще изпълнява обявения от Путин нов указ с насоки за работата до края на мандата му през 2024 година. Насоките са свързани с подобряване на жизнения стандарт, образованието и здравеопазването. Цената на антикризисните мерки, която обяви Медведев, е около 40 млрд. долара. Пълният министерски състав трябва да бъде обявен до седмица.", "date": "2018.05.08", "title": "Одобриха Медведев за нов премиерски мандат в Русия"}
{"url": "https://www.24chasa.bg/novini/article/6852696", "text": "Тези, които са много бедни, ще си останат такива и след като станем член на еврозоната. Смяната на валутата не може да направи бедните богати. Това каза в предаването „Лице в лице” по   Светослав Ставрев, професор по мениджмънт, доктор по икономика и доктор на философските науки. По думите му по-добре е влоговете на хората да са в лева, защото там лихвата е малко по-висока отколкото в евро, сигурността също е малко по-висока. Последният ефект от влизането в еврозоната е монетарният – дали ще имаме лев, вързан за еврото, или евро, от техническа гледна точка много голяма разлика няма, каза проф. Ставрев. „И сега има някои страни в Европа, които използват еврото като разплащателно средство без да са членове на ЕС и на еврозоната. Това ние можем да го решим от днес за утре. Обаче еврозоната е сложна структура на един съюз, членове, на който сме. Тя има да изпълнява задачи във връзка с укрепване на финансовата система на ЕС. Сега тази зона се намира на кръстопът”. Професорът допълни, че има два пътя на развитие със своите знаменосци – единият е френският президент Макрон, който иска еврозоната да се развие в посока на един банков съюз с международен европейски фонд, който да бъде естественото развитие на сегашния европейски фонд, който разполага с потенциал от 400 милиарда евро да кредитира икономиката. „Това е път в посока към превръщане на ЕС в нещо, което върви по пътя към федерация за сметка на намаляване на суверенитета на страните-членки. Срещу този път застава Германия. Меркел иска това, което германската политическа класа иска в момента – т.е. това да не стане. Казва се, че банковата система на ЕС се нуждае в момента от оздравяване, за да се избегнат рисковете пред нея и чак тогава да се мисли за превръщане на ИСМ в европейски фонд. Което означава, че в резултат от проведените тестове на банките в Европа, констатацията е, че не са в цветущо състояние”.", "date": "2018.05.08", "title": "Проф. Светослав Ставрев: Смяната на валутата не може да направи бедните богати"}
{"url": "https://www.24chasa.bg/novini/article/6852701", "text": "Севернокорейският лидер Ким Чен-ун изразил голямо задоволство, че отношенията на страната му с Китай са достигнали висока точка, предадоха днес севернокорейските държавни медии, цитирани от БТА.  На срещата в Китай Ким Чен-ун и Си Цзинпин са обсъдили начини за засилване на стратегическия съюз в контекста на променящата се ситуация на Корейския полуостров, посочва КЦТА. Ким Чен-ун е заявил, че Северна Корея ще се откаже от ядреното си оръжие, ако \"съответните страни\" се откажат от враждебната си политика към Пхенян, предаде ТАСС, цитирайки официално съобщение на китайското външно министерство. \"Веднага щом съответните страни се откажат от враждебната политика и от заплахите срещу сигурността ни, за КНДР няма да остане необходимост да притежава ядрено оръжие и премахването на ядрените оръжия на Корейския полуостров ще стане възможно\", е заявил Ким. В съобщението се посочва, че китайският президент е подчертал специалния стратегически характер на отношенията между Китай и Северна Корея. \"И Китай, и КНДР са социалистически държави, двустранните им отношения имат специално стратегическо значение. И двете страни са длъжни да укрепват единството и сътрудничеството и да се сравняват една с друга\", е казал Си. На посещението в Китай Ким Чен-ун е бил придружен от сестра си Ким Йо-чен и от генералната директорка на отдела за Северна Америка във външното министерство на КНДР Цой Сон-хи, предаде Киодо, позовавайки се на телевизията на Северна Корея.", "date": "2018.05.08", "title": "Ким Чен-ун е много доволен от добрите отношения с Китай"}
{"url": "https://www.24chasa.bg/novini/article/6852709", "text": "Апелативният съд в Бургас наложи общо 32 години лишаване от свобода на двама мъже, убили възрастен мъж в Ямбол, съобщи БТЯ. Магистратите постановиха 17 години затвор на Марио М. /27 г./ и 15 години \"лишаване от свобода\" на Станислав В. /24 г./. И двамата са от Бургас. Това съобщиха от пресслужбата на съда. Те са подсъдими за това, че в къща в Ямбол, действайки в съучастие, умишлено умъртвили Васил П. Възрастният мъж е дядо на осъдения Марио М. Мъжът бил убит заради това, че отказал да даде пари на внука си. Марио М. и Станислав В. убили възрастният мъж с юмруци. Наказанието трябва да бъде изтърпяно при първоначален \"строг\" режим в затвор.", "date": "2018.05.08", "title": "Осъдиха на общо 32 години затвор двама, убили дядо, отказал да даде пари на внука си"}
{"url": "https://www.24chasa.bg/novini/article/6852728", "text": "Американският президент Доналд Тръмп и френският му колега Еманюел Макрон са обсъдили въпроси, свързани с мира и стабилността в Близкия Изток в телефонен разговор днес, предаде Ройтерс, позовавайки се на френското президентство, съобщи БТА. Тръмп е казал на Макрон в телефонния разговор днес, че ще оттегли САЩ от ядреното споразумение с Иран, съобщава в . \"Ню Йорк таймс\", цитиран от Ройтерс.", "date": "2018.05.08", "title": "Тръмп към Макрон: Оттеглям САЩ от ядрената сделка с Иран"}
{"url": "https://www.24chasa.bg/novini/article/6852739", "text": "„Преди една година и 3 месеца ситуацията изглеждаше безнадеждна, изглеждаше, че няма какво да се направи, така че да си получите честно заработените пари и работодателят да си получи заслуженото. Наистина направихме и невъзможното, защото се оказва, че да убеждаваш парламента е много трудна работа. Аз съм била от другата страна и наистина е ужасно как толкова очевидни човешки неща не могат да бъдат разбрани от тези, от които зависи решаването на проблемите.“ Това каза омбудсманът Мая Манолова при срещата си днес с шивачките от затворената фабрика „Абонданца“ в град Дупница. След инициираните от омбудсмана законодателни промени през 2017 г., всички работнички успяха да си получат трудовите възнаграждения за 1 май т.г. от Фонда за гарантиране на вземания. Повечето от тях имаха по две неизплатени заплати за 2016 г., както и допълнителни плащания, надхвърлящи при някои над 2000 лева. По този повод работничките посрещнаха с шампанско Манолова вчера и вдигнаха заедно наздравица, не липсваха и сълзи от радост. „С много нерви, натиск и най-вече след много време и след много усилия, успяхме да постигнем тази победа, не само за вас, но и за хиляди други работници, които са във вашата ситуация“, категорична бе Манолова. Тя подчерта, че във Фонда за гарантиране на вземания на работници при фалирали предприятия са постъпили 4 500 заявления до този момент, като сред първите обработени са били тези на шивачките от гр. Дупница и обърна внимание, че срокът за заварените случаи изтича на 16 май т.г. „Обработени са заявленията и са изплатени дължимите възнаграждения на 166 души, 150 000 лв. са преведени. До момента Фонда е превел общо около 400 000. Това са и на други работници, но буквално през следващите седмици ще преведат още 3,5 млн. лв.“, допълни общественият застъпник. Манолова подчерта, че това е един от най-хубавите й моменти, откакто е омбудсман, за което благодари на жените, които в знак на признателност й подариха икона на Св. Иван Рилски – закрилник на техния град. „Големите победи се случват с малки крачки и множество малки победи, така че ако искаме да има справедливост в България, точно така трябва да правим. Да не оставяме ненаказано нито едно зло и непоправена нито една несправедливост“, заяви омбудсманът. Тя допълни, че Изпълнителна агенция „Главна инспекция по труда“ вече е подала 15 заявления срещу некоректни работодатели и другата седмица организира среща с ръководствата на всички институции, свързани с проблема - ИА ГИТ, Фонд „Гарантирани вземания на работниците и служителите“ и НОИ, тъй като в някои от случаите има много трудности като липса на документи, удостоверяващи дължимите суми и периоди, включително и укриване на работодатели. „Нито един случай не трябва да бъде оставен без достатъчно внимание, защото зад всеки един такъв случай стоят хора, стоят човешки съдби“, завърши омбудсманът.", "date": "2018.05.08", "title": "С шампанско и сълзи работнички посрещнаха Манолова в Дупница"}
{"url": "https://www.24chasa.bg/novini/article/6852740", "text": "Комисията за ЧЕЗ не е \"прах в очите\" на хората. Смятам, че това беше едно изключително добро решение да бъде създадена такава анкетна комисия, тъй като потенциалната продажба на активите на най-голямото електроразпределително предприятие предизвика голям обществен интерес. Това коментира в \"Още от деня\" министърът на енергетиката Теменужка Петкова. По думите ѝ именно с анкетна комисия може да се получат отговори на много от въпросите, които се поставят от българското общество. \"Това, което беше поискано от изпълнителната власт, от страна на правителството, като информация, е предоставено. От Министерството на енергетиката беше поискано становище във връзка със стратегията за приватизация на ЕРП-ата. Всичко, което е налично в Министерството на енергетиката беше анализирано и съответно информацията беше предоставена\", каза Петкова. ", "date": "2018.05.08", "title": "Теменужка Петкова: Комисията за ЧЕЗ не е \"прах в очите\" на хората"}
{"url": "https://www.24chasa.bg/novini/article/6852749", "text": "Говорителят на иранския парламент Али Лариджани обвини днес САЩ, че са нарушили задълженията си по подписаното с Техеран през 2015 г. ядрено споразумение, предаде Ройтерс, цитирана от БТА.  ИРНА цитира Лариджани, че с американците може да се разговаря само на езика на силата. Секретарят на иранския върховен съвет за национална сигурност Али Шамхани е заявил днес, че Иран няма да бъде пасивен, ако президентът Доналд Тръмп оттегли САЩ от ядреното споразумение. Шамхани изтъкнал, че няма да е в интерес на американците, ако сделката се провали заради техните нападки, посочва иранската агенция Фарс, цитирана от Ройтерс.", "date": "2018.05.08", "title": "Иран обвини САЩ, че са нарушили задълженията сипо ядреното споразумение"}
{"url": "https://www.24chasa.bg/novini/article/6845396", "text": "Седемгодишни деца сглобяват малки роботи, след това сядат пред компютъра и програмират. След няколко часа прилагане на физични, математически и компютърни знания творенията на малките инженери оживяват. Това се случва в класа на младия учител по роботика Георги Стаменов. “Роботиката е бъдещето”, казва Стаменов, който е на 21 г. и преподава в първото училище по роботика в България “Робопартанс”. “Главната идея на учениците е да се развиват в техническите науки. Докато децата строят робота, разбират основни научни принципи, като например какво е инерция или как работи зъбното колело. Научаваме ги също на основна математика”, разказва Георги, като добавя, че се е случвало да им обяснява и много по-сложни неща от тези, които е нормално да се учат в училище. Негов колега е обяснявал на малките инженери дори какво е двоен интеграл и те са го разбрали. “Като се сложи сглобяването на робота като залъгалка, много по-лес- но се учи, защото им се налага да го програмират, да намерят центъра му на тежестта, за да може той да стои изправен и така магията се случва”, казва Стаменов. Идеята за първото робоучилище идва на младите предприемачи Кирил Митов и Екатерина Аначкова през 2009 г. В него се учат деца от 7-годишна възраст до такива, на които им предстои дипломиране в гимназията. Първоначално се започва със семпли сглобки от специален пластмасов конструктор “Лего”, а по-големите ученици имат часове и с метални части, като им се налага да запояват кабели, да боравят с инструменти и дори сами да направят 3D модел на свой робот. В днешни дни освен в София училищетосе е разраснало във Варна, Велико Търново, Видин, Габрово, Карлово, Пловдив и Русе, като в цялата страна на роботика се учат над 250 деца. За втора поредна година училището иска да изпрати най-добрите деца на олимпийските игри по роботика First Global Challenge. “Там участват отбори от цял свят. Миналата година беше във Вашингтон, а тази година ще е в Мексико от 15 до 18 август. За да замине отборът, са нужни 18 хил. долара, а ние сме успели да съберем едва 4 хил.”, казва Георги Стаменов, който се надява, че ще се намерят спонсори, с помощта на които децата да могат да заминат. В състезанията има различни категории, включително и сумо, в което целта е да избуташ противниковия робот от тепиха. Има и състезание по ориентиране в град с умалени мащаби. Там машината трябва да измине възможно най-бързо разстояние от точка А до точка Б. Дизайнът се измисля от участниците и се оценява допълнително в интервю с журито. Идеята е да се създаде изцяло автономен робот, който не се управлява с дистанционно, а взема решения сам и се ориентира в средата, за която е програмиран. Германия е сред най-силните страни в състезанията по роботика. Те са икономическа и технологична сила, но и във всяко училище има подобни технически кръжоци. Още от първи клас Георги е запален по конструкторите, но роботиката за него се появява в 9-и клас, когато учи в Националната природо-математическа гимназия. Тогава участва в едно от робосъстезанията в България, а впоследствие и в няколко други турнира, на които заедно с отбора си става втори в Източна Европа и 15-и в Европа. Тогава се запознава с Кирил Митов, който го кани да започне да преподава в първото училище по роботика. Откакто завършва гимназия, започва да преподава и вече трета година е учител по роботика. “За мен да преподавам, е нещо много готино. Да обясниш на едно малко човече нещо и да видиш как то започва да го прилага в животаси, е изключително ценно” казва Стаменов. В преподаването си той гледа на децата като на малки роботи, чиито платки имат нужда от конструиране и програмиране. Освен да ги научи на сложните математически и физични принципи, той се опитва и да им преподаде основни ценности. И явно ус пява, защото миналата година негов малък ученик печели конкурс с рисунка, на която го представя като свой герой. Нарисуван е с пелерина и островърха шапка на магьосник, защото преподава знанията лесно като на магия. “Това 7-годишно дете беше враждебно към другите ученици и аз му отделих повече внимание. Започнах да му показвам колко е лошо да не се държи добре с другите. Не съм сигурен колко научи роботиката, но като малка личност мисля, че успях да му помогна много. Трябва да се помага на слабите, защото силните винаги ще са топът”, казва учителят. Налага му се да проявява много търпение, за да предразположи деца- та към на пръв поглед сложния материал. “Имах две братчета, от които едното беше много притеснително. На първото занятие плака 18 пъти, на второто - 3 пъти, на четвъртото намерихме момиче, което харесва, аз го сложих до нея и да видиш как си направи робота първи и даже є обясняваше и помагаше на нея”, казва Георги. Освен учител той е и студент по статистика във Факултета по математика и информатика на Софийския университет “Св. Климент Охридски” и е сред отличниците в курса. Въпреки че много от неговите съученици от НПМГ са заминали в чужбина, той не намира смисъл в емигрирането. “Ако заминаваме в чужбина, вдигаме реномето на чуждите университети, защото реномето на един университет се определя от студентите”, казва Стаменов, който смята, че единственото предимство на чуждестранните висши училища е материалната база.", "date": "2018.05.08", "title": "21-годишен учител подготвя деца за робоолимпиадата в Мексико"}
{"url": "https://www.24chasa.bg/novini/article/6852769", "text": "Един човек загина и 13 ученици бяха ранени днес при катастрофа на ученически микробус в окръг Муш, Източна Турция, съобщи турската телевизия НТВ, цитирана от БТА.  Шофьорът на превозното средство е изгубил контрол над управлението и микробусът е излетял от мост в района на град Малазгирт. Водачът е загинал на място. Пострадалите деца са приети в болници. Засега не е известно дали има ранени ученици с опасност за живота. Предприето е разследване по случая.", "date": "2018.05.08", "title": "Един загина и 13 ученици са ранени при катастрофа на ученически микробус в Източна Турция"}
{"url": "https://www.24chasa.bg/novini/article/6852826", "text": "Курсът на хонконгски шофьор на такси приключи в полицейското управление, след като беше заподозрян, че се е опитал да присвои 1,1 милиона хонконгски долара (118 000 евро), забравени от клиентка в таксито му, съобщи АФП, цитиран от БТА.  Инцидентът станал в неделя вечерта. Шофьорът, наричан Тан, е открит с помощта на централата, използвана от клиентката за повикване на такси. Отначало той казал, че не е виждал парите и сигурно следващите клиенти са ги взели. Парите обаче били намерени в дома на 57-годишния шофьор. Забравилата парите клиентка притежава бюро за обмяна на валута.", "date": "2018.05.08", "title": "Хонконгски шофьор се опита да открадне 118 000 евро, забравени в таксито му"}
{"url": "https://www.24chasa.bg/novini/article/6852830", "text": "Френски манифест, в който е отправен призив към мюсюлмани да осъдят антиеврейски и антихристиянски стихове в Корана, е фашистки и сходен с идеологията на екстремистката групировка \"Ислямска държава\", заяви днес турският президент Реджеп Тайип Ердоган, цитиран от ДПА, съобщи БТА. Вие не сте по-различни от ДАЕШ, каза Ердоган пред тълпа, събрала се в Анкара за конференция за културното наследство. Колкото повече предупреждаваме западните страни за враждебността им спрямо турците, исляма, ксенофобията, расизма, толкова по-лоша става нашата репутация, каза по-рано днес президентът Ердоган пред членове на управляващата Партия на справедливостта и развитието (ПСР). Хей, Запад: ти трябва да знаеш, че ние няма да нападаме това, което е свещено за теб, дори ако нападаш нашата свещена книга, каза турският президент. Ердоган нарече групата, включваща актьора Жерар Депардийо, певеца Шарл Азнавур и бившия френски президент Никола Саркози, \"жалка\" и я обвини, че атакува свещени текстове за мюсюлманите, посочва Асошиейтед прес. Групата подписа манифест, публикуван вчера във в. \"Паризиен\". В него те отправят призив към мюсюлмани да осъдят някои стихове в Корана, така че \"никой вярващ да не може да се позовава на свещен текст за извършване на престъпление\". Турските опозиционни партии също заклеймиха манифеста. Председателят на светската Народнорепубликанска партия (НРП) Кемал Кълъчдароглу заяви, че манифестът е същият като идеологията на Ал Каида, Ан Нусра, \"Ислямска държава\", информира ДПА.", "date": "2018.05.08", "title": "Eрдоган: Френският манифест за Корана\nе фашистки"}
{"url": "https://www.24chasa.bg/novini/article/6852574", "text": "13-годишно момче от щата Алабама се върна към живота, след като родителите му подписали да спрат животоспасявите му машини и са разрешили да се дараят органите му, съобщава Би Би Си. Преди два месеца Трентън Маккинли играел с приятел в родния си град Мобил, когато ремарке паднало върху главата му. Лекарите казали, че няма начин да се възстанови от тежката мозъчна травма и им обяснили, че органите му ще помогнат да се спасят пет деца с нужда от трансплантация. \"Той беше мъртъв в продължение на 15 минути, казаха ми, че никога няма да бъде нормален отново\", разказва майка му Дженифър Райндъл.  След няколко операции, при една от които претърпява сърдечен удар, той бил в кома, с бъбречна недостатъчност. Родителите му подписали документите за съгласие на дарение на органите му. Ден преди да го изключат от системите обаче, Трентън обаче показал признаци на съзнание. В момента Трентън преминава през процес на бавно възстановяване. Той ясно си спомня как пада и ремаркето се стоварва върху главата му. Момчето има и странни спомени от времето, когато е бил в кома. \"Бях на открито поле и вървях направо”, разказва 13-годишният Трентън. „Няма друго обяснение за това, че се завърнах, освен Бог\", добавя той.", "date": "2018.05.08", "title": "Момче оживя, след като лекари го обявиха за мъртво, а родителите дариха органите му (Видео)"}
{"url": "https://www.24chasa.bg/novini/article/6852459", "text": "Външното министерство на Босна и Херцеговина е получило от турското посолство в Сараево официално потвърждение за работно посещение на турския президент Реджеп Тайип Ердоган в босненската столица на 20 май, предаде агенция Бета. Информацията, която е получена вчера, е предадена на колективното босненско председателство /президентство/ като институция, която отговаря за комуникациите с чуждестранни държавни глави, съобщи външното министерство, предава БТА. Подробностите за посещението ще бъдат оповестени допълнително. По-рано медиите съобщиха, че на 20 май Ердоган ще организира в Сараево предизборен митинг на своята Партия на справедливостта и развитието.", "date": "2018.05.08", "title": "Официално потвърдиха посещението на Ердоган в Сараево"}
{"url": "https://www.24chasa.bg/novini/article/6852453", "text": "Във връзка с липсата на лекарствен продукт за лечение на ХИВ-позитивни пациенти в Отделението по придобита имунна недостатъчност (ОПИН) в Инфекциозна болница \"Проф. Иван Киров\", Министерството на здравеопазването /МЗ/ гарантира непрекъснатостта на лекарствената терапия за пациентите с ХИВ, съобщиха от пресцентъра на ведомството. Още на 3 май от лечебното заведение са сигнализирали МЗ за недостиг на лекарствения продукт и със свое писмо са поискали отваряне на оперативния резерв на Глобалния фонд. От лечебното заведение посочват, че като аналог на Emtricitabine/Tenofovir disoproxil може да се изписва комбинация от два медикамента - Tenofovir disoproxil и Lamivudin, налични в резерва на министерството. Смяната на терапевтичната схема е съгласно \"Методическото указание за антиретровирусно лечение и мониторинг на възрастни лица с ХИВ инфекция\", като същото е съобразено с \"Европейското ръководство за лечение на възрастни, инфектирани с ХИВ\". Здравното министерство и медицинските специалисти в тази област са категорични, че с приложението на лекарствата от резерва по никакъв начин не се компрометират лечението на пациентите и очакваният терапевтичен ефект. Министерството пристъпва към сключване на договор за закупуване на Emtricitabine/Tenofovir disoproxil. По уверение на доставчика лекарственият продукт ще бъде наличен в болничната аптека в рамките на утрешния ден. Количествата по договора ще обезпечат потребността от медикамента до финализиране на обжалваната процедура, уверяват от министерството на здравеопазването. До недостига на Emtricitabine/Tenofovir disoproxil се достигна след обжалване пред КЗК на процедура за доставка на лекарствени продукти за лечението на пациенти с ХИВ, туберкулоза, психични и поведенчески разстройства, уточняват от здравното министерство.", "date": "2018.05.08", "title": "От Здравното министерство гарантират за лекарствата за болните от ХИВ"}
{"url": "https://www.24chasa.bg/novini/article/6852426", "text": "Състоянието на 48-годишната Лили Б., по която днес следобед стреля бившата й половинка Кирил А., е стабилно, казаха от УМБАЛ Бургас. 55-годишният стрелец обаче остава в критично състояние. Той е стрелял с газов пистолет, но експерти проверяват дали оръжието е било преправено в бойно. След като се самонаранил в главата, Кирил продължил да буйства, извадил и нож. Задържан е от свидетели на инцидента, които са били в магазина. Действията им са предотвратили още по-голяма трагедия, тъй като обезумелият мъж е можело да започне да стреля наред, коментират местни. От полицията уточниха, че по случая е образувано досъдебно производство, назначени са експертизи. Случаят е докладван на окръжната прокуратура в Бургас.", "date": "2018.05.08", "title": "Ето я фаталната Лили, която бившият й мъж едва не уби в Св. Влас"}
{"url": "https://www.24chasa.bg/novini/article/6852138", "text": "Общи избори в Босна и Херцеговина ще се състоят на 7 октомври, съобщи Централната избирателна комисия в Босна и Херцеговина, предаде агенция Фена, цитирана от БТА. Ще се състоят избори за босненско Председателство, Камара на представителите на парламентарното събрание на Босна и Херцеговина, Камара на представителите на Хърватско-мюсюлманската федерация, Народна скупщина на Република Сръбска, президент и заместник председател на Република Сръбска и кантонални парламенти. В избирателния списък има 3 381 000 избиратели. Изборите ще струват 8,5 милиона конвертируеми марки /приблизително толкова лева/, съобщи пред журналисти председателката на ЦИК Ирена Хаджиабдич.", "date": "2018.05.08", "title": "Насрочиха общи избори в Босна и Херцеговина на 7 октомври"}
{"url": "https://www.24chasa.bg/novini/article/6852152", "text": "В погребално бюро се принудил да постъпи Албенко Методиев, тъй като навсякъде го разпознавали и отказвали да го назначат. Никъде не мога да си намеря постоянна работа, а приятелката ми е бременна с второ дете. Това заяви самият той в пловдивския районен съд, където е обвиняем за най-крупната телефонна измама у нас. На 8 септември 2015 г. Методиев успял да задигне над 575 760 лева от дома на 80-годишната Елена Ангелова от Първомай. Възрастната жена била излъгана, че внукът й Ангел Янков е претърпял катастрофа и са необходими 30 000 лв. за спешната му операция. Бабата показала на Албенко сейфа под печката, където внукът й криел парите за бизнеса си. Дала дори пари на мошеника да купи ъглошлайф, за да разреже касата. Методиев задигнал крупната сума и потеглил към Севлиево, където трябвало да я остави на други участници в схемата. Там бил заловен заедно с втория подсъдим за измамата Борислав Димитров. Той е привлечен към наказателна отговорност за вещно укривателство на 368 810 лева. \"В деня на престъплението получих информация от оперативен източник, че Албенко Методиев се движи с беемве с чужда регистрация. Предположих, че се е насочил към Северна България, и вдигнах колегите си там на крак\", обясни пред съда пловдивски криминалист. При заградителните мероприятия били задържани Методиев и Димитров. Според криминалиста вторият апаш бил с още трима мъже, които избягали, но впоследствие са хванати. Срещу тях обаче не е внесен обвинителен акт. Процесът за измамата на \"златната баба от Първомай\", както се прочу жертвата, ще продължи на 13 юни.", "date": "2018.05.08", "title": "Измамникът на златната баба от Първомай: Нямам постоянна работа, навсякъде ме разпознават"}
{"url": "https://www.24chasa.bg/novini/article/6852151", "text": "През юли ще бъде отворен гробът на покойния щангист Наим Сюлейманоглу, за да бъдат взети проби за извършване на ДНК-анализ за доказване на бащинството му на японката Секаи Мори, съобщи турската телевизия НТВ, цитирана от БТА.  Гробът на легендарния щангист ще бъде отворен в 10 часа на 4 юли по искане на адвокати, водещи дело за доказване на твърденията, че японката Секаи Мори е негова дъщеря. Сюлейманоглу се е запознал с майката на Секаи Мори - японска журналистка, по време на олимпиадата в Сеул през 1988 г. Турски медии писаха, че последната молба на починалия през ноември Наим Сюлейманоглу към брат му и други близки е била непременно да намерят първородната му дъщеря в Япония и да я включат в разпределението на наследството му.", "date": "2018.05.08", "title": "Отварят гроба на Наим за доказване на бащинство"}
{"url": "https://www.24chasa.bg/novini/article/6852170", "text": "На временната комисия, която бе сформирана да установи всички факти и обстоятелства във връзка с приватизацията и планираната продажба на дружествата на ЧЕЗ Груп в България, не е било оказано нужното съдействие и е била отказвана информация за финансирането на сделката, заяви председателят на временната комисия Жельо Бойчев пред журналисти, цитиран от БТА. Според него това е било погазване на конституционните принципи на управление на страната. Бойчев добави, че някои финансови институции са отказвали информация, като са посочвали за мотив \"професионална тайна\". Поради тази причина, според него, комисията не може да изпълни своята основна цел, заради която е била създадена. Председателят на временната комисия добави, че има много притеснения за работата на някои български институции относно дейността по процеса на продажбата на дружествата на ЧЕЗ Груп в България. По думите му тази сделка показала слабостта на много български институции. Затова не случайно миналата седмица Народното събрание е коригирало законодателството във връзка с логиката на тази сделка, давайки допълнителни правомощия на регулатора. Той допълни, че една от препоръките на комисията е да бъде засилен административният и експертен капацитет на енергийния регулатор, за да може той да проверява тези заявления за инвестиции не само на документи, а и на място, защото тези те влияят на цената на тока. Основният извод, направен от временната комисия е, че имало много въпроси, на които не са получени нужните отговори, посочи Бойчев. Той изтъкна, че не е ясно как фирма с такъв мащаб и такъв обем на активи може да придобие такъв тип стратегическо предприятие.", "date": "2018.05.08", "title": "Бойчев: Отказаха ни информация за финансирането на сделката за ЧЕЗ"}
{"url": "https://www.24chasa.bg/novini/article/6852209", "text": "С постановление на прокурор в Окръжната прокуратура в Добрич е задържан 33-годишният румънски гражданин Габор Г. Той е издирван за измама с Европейска заповед за арест, издадена от съда в унгарския град Егер – съобщиха от Апелативна прокуратура-Варна. 33-годишният румънец бил установен и задържан на 5 май тази година на ГКПП – Кардам. Окръжната прокуратура в Добрич ще внесе искане в Добричкия окръжен съд лицето да бъде задържано с мярка за неотклонение „Задържане под стража“.", "date": "2018.05.08", "title": "В Добрич задържаха румънец, издирван за измама в Унгария"}
{"url": "https://www.24chasa.bg/novini/article/6852237", "text": "Отношенията на ниво правителство са прекрасни, с Борисов нямаме проблеми и работим добре. Но явно скърцат нещата в парламента. Това заяви вицепремиерът и лидер на ВМРО Красимир Каракачанов по повод внесения законопроект за вероизповеданията, подписан от лидерите на групите на ГЕРБ Цветан Цветанов, на БСП Корнелия Нинова и на ДПС Мустафа Карадайъ. Коментарът си той направи в кулоарите на парламента след срещата си със соцлидерката. Каракачанов изрази недоумение защо партньорите му от ГЕРБ са избързали и са внесли в парламента проект, в който текстовете са повече по предпочитание на ДПС. Той разказа, че още през миналия октомври е изпратил проекта си на групата на ОП и е запознал и партньорите от ГЕРБ. Защо миналия петък се избързва да се внесе, при положение че са ми казвали да не се бърза и да се изчистят текстовете, чудеше се днес Каракачанов. Няма да свършим работа с внесения законопроект, който фиксира само заплащането на служителит, смята вицепремиерът. Сполед него трябва да се фиксират и религиозни дейности, и строеж на храмовете, както и да има по-строг контрол по отношение на онези български граждани, които са завършили извън България религиозни науки и искат да проповядват у нас. Да не му легализират дипломат, ако се прецени. Като кажем А да кажем и Я и да си свършим работата докрай, ядоса се Каракачанов по адрес на ГЕРБ. И даде пример с миналия парламент, когато минало предложението за бурките, но не и това срещу радикалния ислям. Най-логично е двата проекта да вървят заедно на първо четене и на второ да се направи един общ, заяви пък соцлидерката Корнелия Нинова. Тя обясни, че Каракачанов одобрява първия проект, но не го намира за достатъчен. И обеща да се запознае с неговите текстове. Нинова и Каракачанов обсъдиха и темата за разходите за отбрана. На срещата Нинова отново повторила позицията си, че правителството е вредно за България и трябва да си ходи. Това е нормално искане за опозиция, не се засегнал Каракачанов. А пред медиите каза, че соцлидерката не му е поискала оставката. Самата Нинова обясни, че по 4 теми - национална сигурност, демографската криза, здравеопазване и образование БСП са готови да разговарят с всички, защото тонази са надпартийни теми. По повод сърдития пост на лидера на \"Атака\" Волен Сидеров от по-рано днес за срещата, Каракачанов коментира, че може би някой не го е и информирал правилно. Не става въпрос за преговори или каквото и да било. Ние сме в това управление, изпълняваме си ангажиментите докрай, обясни той. Не сме в режим на разрешаване. Още когато отговори Нинова на поканата за бирата, съм информирал, че такава ще има, допълни лидерът на ВМРО. Днес той звъннал на Сидеров, но той бил зает.", "date": "2018.05.08", "title": "Каракачанов след срещата с Нинова: В парламента нещата скърцат"}
{"url": "https://www.24chasa.bg/novini/article/6852241", "text": ", все пак е разпознал човека на пътя, съобщи   Но алгоритмите на системата са взели решение да не задействат спирачките. Уебсайтът The Information съобщи, че специалистите на компанията са поставили твърде висок праг за разпознаване на опасни обекти на пътя. По този начин се избягват погрешните реакции на автопилота. Когато този показател е твърде нисък, системата започва да разпознава обекти и там, където ги няма. На 19 март тази година робомобилът се е придвижвал в автономен режим в град Темпе, Аризона. Зад волана се е намирал служител на компанията. Автомобилът удря 49-годишната Елейн Хрцбърг, която решава да пресече със своя велосипед пътя в тъмно, забранено за пресичане място. Жената по-късно почина в болницата.", "date": "2018.05.08", "title": "Безпилотният \"Юбер\" e разпознал  пешеходката на пътя, преди да я убие"}
{"url": "https://www.24chasa.bg/novini/article/6852245", "text": "Момче на 8,5 години почина в Университетската болница в Стара Загора, след като го ритна кон в родното му село Нова махала в община Николаево. Трагедията е от 6 май, но за нея се разбра едва днес, когато второкласникът Иван бе погребан в присъствието на много хора. По традиция на 6 май циганите масово празнуват християнския празник Георгьовден, който наричат Едерлези. Заради празника имало много хора по главната улица в ромската махала на Нова махала, на която играели и група деца. Сред тях бил и второкласникът Иван. В това време по улицата преминал съселянинът им Александър, който водел след себе си с повод кон на водопой от Тунджа. По принцип животното било кротко, но точно когато минавало край децата нещо го подплашило. Конят започнал да се дърпа от стопанита си и да рита, което се оказало фатално за момченцето. Конските копита попаднали в главата на детето. То било закарано в Спешния център в Гурково, оттам - и в Университетската болница в Стара Загора. До последно ученикът бил адекватен. След направения рентген обаче станало ясно, че се налага спешна операция на главата на Иван, която момчето не успяло да понесе. То издъхнало на операционната маса. Според информация от Нова махала почернените родители нямали претенции нито към собственика на коня, нито към лекарите заради сполетялото ги нещастие. В циганската махала на това село мнозина гледат коне. От там е и достойният българин на \"24 часа\" от 2015 г. Красимир Андреев, който през декември предната година с коня си Абърдийн и с каруцата си в продължение на 2 дни спасяваше свои съселяни от наводнението, което тогава застигна Нова махала.", "date": "2018.05.08", "title": "Кон ритна дете, то умря в болницата"}
{"url": "https://www.24chasa.bg/novini/article/6852318", "text": "Германия е регистрирала миналата година най-ниското си ниво на престъпност от 1992 г., заяви днес министерство на вътрешните работи, цитирано от ДПА. Данните показват, че в страната през 2017 г. са регистрирани около 5,76 милиона престъпления. Това е най-ниското ниво на престъпност в Германия от 30 години като процент от населението й, предава БТА. \"Германия е станала по-безопасна. Но същевременно не казваме, че опасността е отминала\", заяви вътрешният министър Хорст Зеехофер. Добрата новина идва в момент, когато обществото е разтревожено след редица терористични нападения през последните години, съчетано с пристигането на стотици хиляди бежанци и мигранти в Германия от 2015 г. Ръководителят на Федерацията на германските полицейски служители Андре Шулц обаче определи като парадокс несъответствието между това колко безопасно се чувства обществото и действителната безопасност. Според него двете неща \"не са свързани помежду си\" от години. \"Не можем да кажем въз основа на националност, етническа принадлежност или религиозни вярвания дали някой е по-вероятно да извърши престъпление от друг\", заяви той, говорейки за антиимигрантските настроения в Германия, подхранвани от растящото влияние на дясната популистка реторика.", "date": "2018.05.08", "title": "Престъпността в Германия е на най-ниското\nниво от 1992 г."}
{"url": "https://www.24chasa.bg/novini/article/6852343", "text": "Бързият влак, пътуващ от София към Варна, е спрял на гара Червен бряг заради опасност от пожар, предава  . Около 15:10 ч. във вторник локомотивната бригада забелязала дим, излизащ от машинното отделение на локомотива. Машинистите предприели незабавни действия за предотвратяване на пожар и подали сигнал до пожарната. В пътническата композиция пътували около 115 пътници, които са изведени от влака. От гара Мездра е осигурен друг електрически локомотив, който ще обслужи влака до Варна, съобщават от Национална компания „Железопътна инфраструктура”.", "date": "2018.05.08", "title": "Влакът София-Варна спря на гара Червен бряг заради дим"}
{"url": "https://www.24chasa.bg/novini/article/6852358", "text": "Бившият държавен секретар на САЩ Джон Кери, който беше главният преговарящ в правителството на предишния американски президент Барак Обама за сключване на ядрената сделка с Иран, предупреди днес, че се разгръща \"нова оръжейна надпревара\", заплашваща други договори за съкращаване на въоръженията, предаде Асошиейтед прес. Кери каза, че \"опасно, днес ние се оказваме заобиколени от определени хора, които говорят за нова оръжейна надпревара\", и че парите, които тя ще струва, \"би трябвало да отидат за здравеопазване, строеж на училища и инфраструктура и изграждане на бъдеще, вместо за създаване на оръжия\", предава БТА. Според Кери тези действия заплашват договора за ядрените оръжия със среден обсег и договора за съкращаване на стратегическите оръжия. Той направи изказването на конференция в Милано преди американският президент Доналд Тръмп да обяви дали ще изтегли САЩ от ядреното споразумение между Иран и световните сили. Тръмп отвърна, като заяви, че Кери \"не може да се примири с факта, че е имал своя шанс и го е пропилял\", що се отнася до Иран. \"Стой далеч от преговорите Джон, ти вредиш на страната си!\", написа Тръмп в Туитър, реагирайки на съобщенията, че Кери дискретно насърчава ядрената сделка с Иран.", "date": "2018.05.08", "title": "Джон Кери: Разгръща се нова оръжейна надпревара"}
{"url": "https://www.24chasa.bg/novini/article/6852361", "text": "Парламентът ще гласува промени в Кодекса на труда на второ четене. Това предвижда проектопрограмата на депутатите за тази седмица, съобщи БТА. Очаква се Народното събрание да гласува на второ четене и промени в закона за собствеността и ползването на земеделските земи. На първо четене се очаква депутатите да разгледат промени в Кодекса за социално осигуряване, в Закона за гражданската регистрация и в Закона за местното самоуправление и местната администрация. В проектопрограмата са още проект на решение за избор на председател на Комисията за публичен надзор над регистрираните одитори, ратификация на Споразумението за услуги за подпомагане изпълнението на проекти между МОСВ и Европейската банка за възстановяване и развитие, както и Отчет за дейността на СЕМ за периода 1 януари - 31 декември 2017 г. За петък е предвиден традиционният парламентарен контрол.", "date": "2018.05.08", "title": "Парламентът гласува промени в \nКодекса на труда тази седмица"}
{"url": "https://www.24chasa.bg/novini/article/6852348", "text": "Кървав екшън се е разиграл в курорта Свети Влас днес следобед, простреляни са мъж и жена, научи \"24 часа\". Малко след 15 ч. мъж, въоръжен с газов пистолет, е влязъл в хранителен магазин. Той насочил оръжието към главата на 48-годишната продавачка Лили М. и стрелял, след което се прострелял също в главата.  Стрелецът е 56 - годишният Кирил А., той е  откаран е в УМБАЛ Бургас в критично състояние. Жената също е ранена, но за неин късмет куршумът засегнал областта около ухото й. Мотивът за стрелбата е личен, научи \"24 часа\". Мъжът и жената живеели дълго време на семейни начала, имали и дете. Първоначално в полицията  е подаден сигнал за въоръжен грабеж с пострадали, но по-късно станало ясно, че стрелецът и продавачката имали личен конфликт. Състоянието на простреляния мъж остава тежко, настанен е в реанимация. Жената е контактна, предстои й хирургическа интервенция, казаха то болницата.", "date": "2018.05.08", "title": "Кървав екшън в Св. Влас: мъж опита да убие бившата си жена, после се простреля в главата (Обновена)"}
{"url": "https://www.24chasa.bg/novini/article/6852367", "text": "Очакваните сериозни затруднения в трафика са във връзка с организирани мероприятия под егидата на Европейски парламент, Министерството на Българското председателство на Съвета ЕС 2018 и футболната среща- финал за Купата на България. На изградени контролно-пропускателни пунктове за всички мероприятия полицейските служители ще извършат щателна проверка на посетителите. От 18.30 до 19.50 часа в Народен театър „Иван Вазов“ ще се проведе церемония по връчване на годишните награди за „Успели деца“ за 2017 г., организирана от Министерството на Българското председателство на Съвета на Европейски Съюз 2018. В тази връзка от 12:00 до 23:00 часа на 09.05.2018 г. се забранява престоят и паркирането на пътни превозни средства на пл. \"Кн. Александър I\", с изключение на автомобилите на участниците в мероприятието и извън местата в режим на платено паркиране \"служебен абонамент\". От 21.30 до 22. 30 часа на бул. „Княз Дондуков“ и пл. „Независимост“ ще се проведе мероприятие по повод отбелязване Деня на Европа, включващо прожектиране на триизмерен светлинен и звуков спектакъл върху фасадата на Министерски съвет, организирано от Европейски парламент. Забрани за влизането на пътни превозни средства, въведени от Столична община по този повод от 20:00 до 23:30 часа на 09.05.2018 г., както следва: по бул. \"Кн. Александър Дондуков\" между бул. \"Кн. Мария Луиза\" и ул. \"Г. С. Раковски\"; по бул. \"Цар Освободител\" между пл. \"Независимост\" и ул. \"Г. С. Раковски\".", "date": "2018.05.08", "title": "СДВР ще охранява мероприятията на 9 май"}
{"url": "https://www.24chasa.bg/novini/article/6852370", "text": "Заместник министър-председателят, министър на отбраната и лидер на ВМРО - Българско национално движение Красимир Каракачанов тържествено ще открие мемориалния комплекс в с. Драговищица, общ. Костинброд, съобщиха от пресцентъра на ВМРО. Събитието ще се състои на 9 май от 19.00 часа. Мемориалът е посветен на загиналите във войните за национално освобождение и обединение на България. От 18.00 ч. преди откриването ще има шествие. На церемонията ще присъства военна част от поделението в с. Понор, общ. Костинброд, където министърът на отбраната е отслужил военната си служба. Ще участват военен оркестър, както и гвардейска част. Представители на клуб \"Традиция\" също ще уважат събитието. На откриването ще бъдат и народните представители от квотата на ВМРО - БНД в ПГ \"Обединени патриоти\", евродепутатът Ангел Джамбазки и депутати от ГЕРБ. Мемориалът е изграден с помощта на Министерство на отбраната, Община Костинброд и спомоществователи. На церемонията ще присъстват и кметът на община Костинброд Трайко Младенов и кметът на Драговищица Албена Виденова. Денят съвпада и със събора на костинбродското село Драговищица. Ще има програма с народни танци и културни събития.", "date": "2018.05.08", "title": "Каракачанов открива мемориален комплекс на загиналите във войните на България"}
{"url": "https://www.24chasa.bg/novini/article/6852377", "text": "Стартира ремонтът на 22 км от автомагистрала „Тракия“ между Пловдив и Стара Загора, в участъка между 134-ти и 156-ти километър, съобщиха от пресцентъра на АПИ. За да не се затруднява трафикът днес започна поетапното въвеждане на временната организация на движение, която ще е по време на строителните работи, тъй като за първи път за ремонт се затваря отсечка с подобна дължина. Днес от 17 ч. се спира преминаването на тежкотоварните превозни средства и те се пренасочват по обходен маршрут: от пътен възел „Пловдив Изток“ при 133-ти км на АМ „Тракия“ по път I-8 и II-66 до пътен възел „Плодовитово“ при 165-ти км и обратно. Леките автомобили, пътуващи за Бургас, до утре около обяд ще продължат да преминават в платното за Бургас. В следобедните часове движението им ще бъде прехвърлено двупосочно в платното за София. Участъкът от АМ „Тракия“ между Пловдив и Стара Загора в експлоатация от 1995 г. и досега не е ремонтиран. Строителните дейности ще започнат в платното за Бургас. След като завършат ще се обнови и платното за София. Строителните работи в участъка между 134-ти и 156-ти километър предвиждат ремонт на настилката, отводнителни дейности, нова хоризонтална маркировка, възстановяване на пътни знаци и ограничителни системи и др. На пътноподдържащото дружество е разпоредено на обекта да се работи с пълна мобилизация. Целта е ремонтните дейности да завършат преди началото на активния туристически сезон.", "date": "2018.05.08", "title": "Започва ремонтът на 22 км от АМ „Тракия“ между Пловдив и Стара Загора"}
{"url": "https://www.24chasa.bg/novini/article/6851951", "text": "Две 18-годишни момчета са арестувани, след като подпалиха две леки коли. Те така и не успели да дадах обяснения пред разследващите за постъпката си. Срещу тях е образувано предварително производство за умишлен палеж. Момчетата са от Варна, но автомобилите - ситроен и пежо, били паркирани на една от улиците във варненското село Ново Оряхово. Сигнал за пожара е подаден в 1.50 часа. Въпреки бързата намеса на огнеборците, колите са изгорели напълно. 9 са регистрираните пожари с преки материални щети във Варна през почивните дни, съобщиха от полицията в морската столицат. Мъж на 62 години и 41-годишна жена са откарани в болница, след като са вдишали дим при пожар в дома им на ул. \"Чавдар Войвода\". Опасност за живота им няма. Огънят е унищожил мебели, домашно имущество, дървени врати и дограма, паднала е мазилка, опушени са 400 кв. м стени. Късо съединение подпали елтабла на ул. \"Железни врата\" и \"Бенковска\" във Варна. Същата е причината за пожар в павилион за риба на ул. \"Ангел Кънчев\". Отново заради късо съединение е пламнала стая в къща. Унищожени са мебели, печка, домашно имущество, покривна конструкция – 60 кв. м., опушени са 35 кв. м стени. Пострадали хора няма. Заради техническа неизправност е горяла шкода, паркирана на ул. \"Иваница Данчев\". Увреден е двигателен отсек. Заради небрежност при боравене с открит огън е пламнал контейнер за отпадъци, намиращ се във Варна.", "date": "2018.05.08", "title": "Тийнейджъри подпалиха две коли във Варна, арестуваха ги"}
{"url": "https://www.24chasa.bg/novini/article/6851967", "text": "Варненският апелативен съд отмени решението на окръжните магистрати в Шумен и оправда бившия шеф на \"Напоителни системи\" – Шумен, осъден на първа инстанция за умишлена безстопанственост Състав на Варненския апелативен съд днес отмени присъда на ОС – Шумен от 12 февруари тази година в частта, с която бившият шеф на \"Напоителни системи\" - клон Шумен, Юлиян Вълчев беше признат за виновен за умишлена безстопанственост. Втората съдебна инстанция оправда Вълчев за това, че в качеството му на ръководител на звеното в Шумен, да е нарушил Закона за водите и при условията на продължавано престъпление от началото на август до 13 септември 2013 г. да е разпоредил източването на язовир \"Нови пазар 1\" край с. Стоян Михайловски, като не е наредил да се преустанови изпускането на вода и с това да е причинил щети за 49 003 лв. По този начин Апелативният съд отмени условната първоинстанционна присъда(две години лишаване от свобода, с три годишен изпитателен срок), както и забраната за същия срок Вълчев да заема ръководни длъжности. Пресслужбата на Апелативен съд – Варна припомня, че Юлиян Вълчев беше изправен на съд по три обвинения. Първата съдебна инстанция го призна за виновен само за източването на язовира и го оправда за стопански улов на 19 700 кг толстолоб и за това, че е използвал служебното си положение, за да набави облага за наемателя на язовира. С решението на Варненския апелативен съд бившият шеф на \"Напоителни системи\" - клон Шумен, Юлиян Вълчев вече е оправдан по всички обвинения. Припомняме, че Апелативният съд във Варна се занимава за втори път с този казус. Първото дело беше през 2016 г., когато щетите бяха изчислени на 86 752 лв., но съдът в Шумен оправда изцяло Юлиян Вълчев като ръководител на \"Напоителни системи\" ЕАД – клон Шумен. Тогава делото беше върнато от Апелативния съд за ново разглеждане.", "date": "2018.05.08", "title": "Оправдаха бившия шеф на \"Напоителни системи\" Шумен"}
{"url": "https://www.24chasa.bg/novini/article/6851948", "text": "По данни на ЮНЕСКО 207 милиона са сега студентите в света, като в последните 14 години броят им се е увеличил двойно. Това е съвсем естествено, защото всяко семейство в света счита, че по-високата квалификация гарантира добро работно място, добри доходи, висок стандарт на живот и лично щастие, заяви председателят на парламентарната образователна комисия Милена Дамянова на форума \"Бизнес и висше образование. Тя отбеляза, че както у нас, така и по света, много често се наблюдава, че \"образованието се заключва само до придобитата диплома или студентите и учениците не получават необходимите умения\", предаде БТА. Бизнесът се развива динамично - в бързи и кратки срокове, и иска отговори и решения сега и веднага. Обаче образованието е сфера, в която реформите са с изключително дълъг хоризонт - в средното образование - минимум 12 години, а във висшето образование - 4-5 години, коментира Дамянова. Тя цитира данни, според които 40 процента от предприемачите сега у нас споделят, че през следващите години бизнесът им ще спре да се развива заради липса на кадри. По данни на проучване от работодателска организация, 61 процента от работодателите смятат, че студентите и учениците, постъпвайки на работа, трябва да си доучват. 65 процента от компаниите у нас имат затруднения да намерят необходимите им служители, а това забавя развитието на индустриите в страната, каза Милена Дамянова. Тя отбеляза, че във висшето ни образование продължаваме да си говорим за броя на специалностите и приетите студенти, за качеството и за нивото на научния и изследователския труд, и дали бизнесът трябва да има претенции към образованието, както и какъв световен модел да пренесем в България. \"Средното ни образование е единствената сфера, в която започна и се провежда цялостна реформа, но свидетели на яростна съпротива на статуквото, което се опитва да брани старите модели на обучения от десетилетия\", коментира Милена Дамянова. Председателят на образователната комисия се обърна към представителите на бизнеса и ги призова да убедят младите хора в това, че \"днес стругар - не е човек с каска и с мръсно облекло\". Дамянова отбеляза, че ГЕРБ и управляващото мнозинство са поставили в основата на политиката си образованието, инвестирайки в развитието на учителите, като акцент са също професионалното и дуалното образование. На 11 май парламентарната комисия по образованието ще започне в столичното 23-о училище инициатива за кариерното ориентиране на учениците в шести и в седми клас - по различни професии. Идеята е млади хора, реализирали се в големи компании, да покажат на учениците какъв е стандартът им на живот и какви са положителните страни в дадената професия. Според рейтингова система на университетите 25 процента от студентите изобщо не завършват висшето си образование, защото учат в специалност към която не проявяват вече интерес или избират друга специалност, посочи Милена Дамянова. Очакваме от МОН да внесе изменения в Закона за висшето образование, както и в Закона за професионалното образование, каза Дамянова. Тя добави, че заедно с МОН ще бъде разработен и моделът на акредитация във висшите училища, който е много по-важен от техните управления.", "date": "2018.05.08", "title": "Милена Дамянова: 207 млн. са студентите в света сега, в последните 14 години са се увеличили двойно"}
{"url": "https://www.24chasa.bg/novini/article/6851953", "text": "С националното външно оценяване по български език и литература на 10 май започва поредицата от изпити, които ежегодно се организират за всички ученици от четвърти клас през този месец. Това съобщи пресцентърът на Министерството на образованието и науката. В първия ден учениците ще бъдат оценявани върху диктовка и текст за четене с разбиране, към който има 11 задачи. На 14 май ще се състои изпитът по математика, на 16 май е изпитът по \"Човекът и обществото\", а на 17 май - по \"Човекът и природата\". И по трите предмета тестът включва 16 задачи от затворен тип с три възможни отговора, от които само един е верен, и още три задачи от отворен тип, на които учениците трябва да отговорят сами. На всеки от изпитите четвъртокласниците ще имат на разположение един учебен час за работа върху задачите. Продължителността на всеки изпит за децата със специални образователни потребности е два учебни часа. Целта на националните външни оценявания е да измерят индивидуалните постижения на учениците по различните предмети, да се определи необходимостта от подкрепа, където е необходима, както и да се осъществи мониторинг на образователния процес на различни нива - на училищно, на регионално и на национално. С резултатите от националното външно оценяване по математика може да се кандидатства за обучение в прогимназиален етап в профилираните гимназии с профил \"Математически\" и \"Природни науки\", като тежестта им при балообразуването се определя от конкретното училище. През тази година четвъртокласниците в страната са 63 883, информират от МОН.", "date": "2018.05.08", "title": "От 10 май започва националното външно оценяване за учениците в четвърти клас"}
{"url": "https://www.24chasa.bg/novini/article/6851971", "text": "Кметът на София Йорданка Фандъкова ще поиска да се увеличи броят на екипите, които работят по ремонтите на квартални улици. Това каза тя пред журналисти по време на проверка на изпълнението на текущите ремонти на вътрешноквартални улици в столицата, която направиха със заместник-кмета Евгени Крусев. Те проследиха довършителните дейности по ул. \"Божана\" в район \"Илинден\", предаде БТА. Работи се едновременно в цялата Столична община, 31 екипа извършват различни дейности ежедневно на територията на общината, посочи Фандъкова и допълни, че е поканила на оперативка днес районните кметове и представителите на фирмите, за да обсъдят възможностите за увеличение на екипите. Кметът напомни, че за текущи ремонти на вътрешнокварталните улици са предвидени в бюджета 38 млн. лв. Тя изтъкна ролята на кварталните кметове за избора на улиците, който ще се реновират. Ключова е ролята на районните кметове и за контрола по работата на фирмите, допълни тя. Помолила съм всички да са много активни, много внимателни, да направят организация, лично или техни представители да наблюдават работата, каза Фандъкова и допълни, че заплащането на фирмите става само след като районният кмет си сложи подписа. Фандъкова посочи, че по част от улиците, които са предвидени за тази година, ще се правят цялостни ремонти, а част от тях ще се ремонтират текущо с малко по-трайни кръпки. Заместник-кметът Евгени Крусев каза, че ще използват трите летни месеца, когато хората са в отпуска и движението не е толкова натоварено, за да обновят основни пътни отсечки, а работата по улиците в самите квартали ще продължава през цялата година, докато времето позволява.", "date": "2018.05.08", "title": "Фандъкова: Ще поискам повече екипи за ремонтите на вътрешноквартални улици"}
{"url": "https://www.24chasa.bg/novini/article/6851855", "text": "Американски учени от Природонаучния музей в Сан Диего се натъкнаха на кенгурови мишки, смятани за изчезнали преди 30 години, пише сайтът Лента. Тези симпатични животинки са от семейството на двуутробните бозайници. На дължина те достигат до 12 сантиметра, имат големи очи и дълга опашка. Мощните им задни лапички им позволяват да скачат на два метра и да достигат скорост от 10 километра в час, подобно на кенгурута. Оттук идва и името на тези мишки, предава БТА. Те били много често срещан вид в засушливите райони в западната част на Северна Америка. Хиляди от тези животинчета обитавали в Долна Калифорния и Мексико до крайбрежието на Тихия океан. В началото на 70-те години на миналия век популацията им се свила заради интензивното развитие на селското стопанство. За последен път кенгурови мишки били наблюдавани в Сан Кинтин в Мексико преди 30 години. След това били обявени за изчезнал вид. Но екипът на Сула Вандерпланк отново се натъкнал на двуутробните. Учените нямали живи образци, за да ги сравнят с находката. Поради тази причина ползвали снимки и музейни образци. Сега учените концентрират усилията си, за да могат да защитят малкото останали живи екземпляри.", "date": "2018.05.08", "title": "Откриха кенгурови мишки, смятани за изчезнали преди 30 години"}
{"url": "https://www.24chasa.bg/novini/article/6851979", "text": "Няма насилствена смърт при  . Това съобщиха от Регионалната инспекция по опазване на околната среда и водите /РИОСВ/ в морския град. На \"зеления\" телефон в инспекцията са постъпили два сигнала за мъртви делфини, намерени на северния плаж в града. И при двата няма съмнение за причинена насилствена смърт, информираха от РИОСВ. От там добавиха, че трите вида черноморски делфини - обикновен, муткур и афала са защитени видове, включени в Приложение 3 на Закона за биологичното разнообразие, който забранява тяхното \"обезпокояване, преследване, улавяне, избиване, както и вземането на намерени мъртви екземпляри\". При човешка намеса, довела до смъртта на морски бозайник от защитения вид, се сезира прокуратурата и започва производство по Наказателно-процесуалния кодекс.", "date": "2018.05.08", "title": "Няма насилствена смърт при намерените в Бургас мъртви делфини"}
{"url": "https://www.24chasa.bg/novini/article/6851745", "text": "Тричленен състав на Бургаския апелативен съд потвърди 15-годишната присъда и глоба от 200 000 лв. за иранеца Амирраза Какванд, признат за виновен в трафик на почти 20 кг. хероин. 44-годишният иранец бе задържан на 5 юли, 2016 г. на ГКПП Лесово, след като в управлявания от него тир митничари откриват хероин с общо тегло 198 616 грама на стойност 17 875 458 лв. Наркотикът е бил опакован в 400 кутии от доматено пюре, подредени в полуремаркето на товарния автомобил, така че да осуетят рентгеновата проверка. Амирреза Какванд е с основно образование, работил е като професионален шофьор към фирма „Роушан Тир“ със седалище в Техеран. Стоката, която пренасял подсъдимият - 2300 стека доматено пюре в консервни кутии, е била натоварена от склад в Табриз, Ислямска република Иран, и трябвало да стигне до Холандия. Предметът на контрабандата е в особено големи размери и случаят е особено тежък. За това престъпление законът предвижда наказание от петнадесет до двадесет години „лишаване от свобода“ и „глоба“ от двеста хиляди до триста хиляди лева. Въззивният съд намира обжалваната от подсъдимия присъда в частта относно приложимия материален закон за правилна и законосъобразна, но определените от Окръжен съд Ямбол наказания за занижени. Според апелативните съдии отегчаващи вината на подсъдимия обстоятелства са огромното количество наркотично вещество, големият процент на установеното в него активно вещество, проявената находчивост при пренасянето на наркотика - укриването му в консерви и разполагането му в най-вътрешната част на полуремаркето откъм кабината на влекача с цел да се попречи на установяването му чрез рентген или физически оглед. „Друго отегчаващо обстоятелство е видът на пренасяното наркотично вещество - хероин, което е изключително вредно за здравето и застрашаващо живота на гражданите на ЕС, за където е бил предназначен превозът. Това наркотично вещество няма полезно приложение нито в хуманитарната, нито във ветеринарната медицина и е забранено за употреба както в България, така и в Холандия, която държава е била крайната дестинация на „товара“, мотивират се магистратите. Апелативните съдиите отбелязват, че въпреки чистото съдебно минало на Амирреза Какванд, семейното му положение и професията, наказанията му трябва да са по-строги. Поради липса обаче на съответен протест наказанието не може да бъде увеличено, а въззивният съд следва да потвърди присъдата, се казва още в решението на бургаските магистрати. Съдебният акт може да се обжалва пред ВКС в 15-дневен срок.", "date": "2018.05.08", "title": "Апелативният съд в Бургас потвърди: 15 г. затвор за трафик на 20 кг. хероин в доматени консерви (Обновена)"}
{"url": "https://www.24chasa.bg/novini/article/6851970", "text": "Районният кмет на район \"Младост\" Десислава Иванчева е поискала продължаване на отпуската си с 10 дни. Това каза кметът на София Йорданка Фандъкова днес пред журналисти. Тя отбеляза, че срокът на досегашната отпуска на Иванчева е приключил и новата молба е пусната чрез адвокатите й. Иванчева е задържана по разследване за корупция от 17 април, припомня БТА.  Същевременно, избраният от Столичния общински съвет за изпълняващ длъжността районен кмет - заместник-кметът Владимир Клисуров, от днес е в 4-дневен платен отпуск. С негова заповед за заместник е назначен другият зам-кмет арх. Румен Русев. Фандъкова каза, че много иска, който и да изпълнява длъжността кмет, да бъде много отговорен, да осигури административното обслужване на гражданите, за да не усещат те липсата на ръководство, и на второ място да бъдат отговорни по отношение на придвижване на забавените процедури. Трябва да се гледат конкретните случаи, да се търсят решения, така че и гражданите да бъдат удовлетворени, и собствениците и инвеститорите да бъдат компенсирани, посочи Фандъкова. Тя отбеляза, че продължава да смята, че решения могат да бъдат намерени и за тежки случаи, в които да се водят преговори, но трябва да има предложения от страна на районната администрация. Убедена съм, че и общинският съвет ще разгледа тези предложения приоритетно, за да могат да се ускорят забавените през последните години процедури, каза кметът.", "date": "2018.05.08", "title": "Фандъкова: Кметицата Иванчева поиска продължаване на отпуската си с 10 дни"}
{"url": "https://www.24chasa.bg/novini/article/6851963", "text": "Севернокорейският лидер Ким Чен-ун се е срещнал с китайския президент Си Цзинпин в Североизточен Китай, предаде Франс прес, позовавайки се на китайски медии. Агенцията определя визитата като изненадваща и отбелязва, че тя се случва няколко седмици преди планираната среща между Ким и американския президент Доналд Тръмп. Китайската държавна телевизия показа как двамата ръководители вървят един до друг в парк до брега на морето в град Далян и разговарят на маса, предава БТА. Според официалната агенция Синхуа Ким и Си са провели срещи вчера и днес. В съобщението на Синхуа се посочва, че двамата са обсъдили двустранни въпроси и Си е изказал пред Ким подкрепата си за преговорите между Северна Корея и САЩ, предаде Ройтерс. Севернокорейският лидер е изразил надежда пред китайския президент, че съответните страни ще предприемат \"поетапни\" и \"синхронизирани\" мерки за денуклеаризация и траен мир на Корейския полуостров. Това е второто посещение на севернокорейския лидер в Китай. Ким бе в Пекин в края на март, припомня Франс прес. Това бе първата визита на севернокорейския лидер в чужбина, откакто дойде на власт в края на 2011 г. И двете посещения са в контекста на опитите на традиционните съюзници да затоплят отношенията си, които се влошиха, след като Китай подкрепи санкциите на ООН срещу Северна Корея във връзка с ядрената й програма. \"След първата си среща с другаря председател /Ким/ отношенията между Китай и КНДР се развиват позитивно, точно както и ситуацията на Корейския полуостров. Щастлив съм от това.\", казал Си, цитиран от Синхуа.", "date": "2018.05.08", "title": "Ким Чен Ун се е срещнал със Си Цзинпин в китайския град Далян (Обновена)"}
{"url": "https://www.24chasa.bg/novini/article/6851992", "text": "ЕС заяви, че очаква да работи с новоизбрания премиер на Армения Никол Пашинян за прилагането на споразумението за всеобхватно и засилено сътрудничество, предаде БТА.  В изявление на върховния представител на ЕС по външната политика и сигурността Федерика Могерини по този повод се посочва, че целта е в Армения да бъдат укрепени демокрацията, върховенството на закона и спазването на човешките права. За да се постигне тази цел е необходим широк диалог с всички политически сили, включително с гражданското общество, допълва Могерини. Пашинян бе избран за премиер от арменския парламент. Изборът бе предшестван от оставката на Серж Саркисян заради масови протести на привържениците на опозицията в страната.", "date": "2018.05.08", "title": "ЕС призовава за широк диалог в Армения след избора на Никол Пашинян за премиер"}
{"url": "https://www.24chasa.bg/novini/article/6852004", "text": "Лидерът на управляващата партия в Румъния Ливиу Драгня заяви, че президентът Клаус Йоханис е представил \"цял списък с лъжи\", а \"невярната информация за лошите резултати на управлението може да представлява атака срещу националната сигурност\". Драгня каза също, че премиерът на Румъния няма защо да подава оставка, при положение че управленската програма генерира икономически растеж, съобщава румънският информационен сайт Хотнюз. Снощи президентът Клаус Йоханис за втори път поиска оставката на премиера Виорика Дънчила. Йоханис се мотивира с данни за изпълнението на бюджета за първото тримесечие и посочи, че \"това е напълно незадоволително развитие на финансите\". Президентът изрази безпокойство във връзка с растящите бюджетни разходи на фона на намаляващите приходи, като даде примери с несъбираемост на данъци и такси, и неефективно използване на средствата от ЕС, предава БТА. \"Това, което прави президентът от известно време, а именно - да хвърля неверни информации, които се отнасят за лоши резултати, може да представлява атака срещу националната сигурност, защото може да предизвика недоверие сред румънските и чуждестранните инвеститори\", заяви Драгня пред телевизия Антена 3. Драгня каза, че премиерът Виорика Дънчила няма защо да подава оставка. Не можем да сменяме министър-председатели, защото Йоханис е сърдит, коментира Ливиу Драгня, който отстрани двама премиери от идването на СДП на власт в края на 2016 г., след като влязоха конфликт с него. На 27 април президентът Клаус Йоханис поиска за първи път оставката на Виорика Дънчила, след като стана известно, че правителството е одобрило секретен меморандум за преместване на румънското посолство в Израел от Тел Авив в Ерусалим без да се консултира с него.", "date": "2018.05.08", "title": "Ливиу Драгня: Не може да сменяме \nминистър-председатели, защото президентът е сърдит"}
{"url": "https://www.24chasa.bg/novini/article/6851996", "text": "Министерството на околната среда и водите /МОСВ/ даде разрешение трите мечета, които бяха открити изоставени от майка си в района на яз. \"Доспат\" да заминат за реадаптация в гръцкия център \"Арктурус\". Това съобщиха от пресцентъра на МОСВ. Мечетата, които са на възраст около три месеца, са били открити на 21 април край село Барутин, община Доспат. Те са били настанени в Парка за танцуващи мечки \"Белица\" след спасителна акция, извършена от РИОСВ - Смолян и фондация \"Четири лапи\". Организирано е било издирване на майката, поставени са били фотокапани, екипи на РИСОВ - Смолян са обхождали регулярно района, но майката на мечетата не е била открита. С цел осигуряване на условия за реадаптация на мечетата и последващото им връщане в природата, са били осъществени контакти с гръцкото министерство на екологията и с гръцкия центъра \"Арктурус\", който има опит в реадаптацията на кафяви мечки. Днес е било потвърдено настаняването на мечетата в този център, като транспортирането ще се осъществи от фондация \"Четири лапи\", които до момента полагат грижи за животните. Очаква се след адаптацията на мечетата, те да са готови за самостоятелен живот и да стане възможно връщането им в природата. Акцията по спасяването и реадаптацията на мечетата ще е първата по рода си у нас. Тя се осъществява от МОСВ, фондация \"Четири лапи\" и център \"Арктурус\". Като цяло успеваемостта на повторната адаптация е трудно предвидима и строго специфична. От съществено значение е тя да започне възможно най-скоро. Предвид бързите и адекватни действия на компетентните органи, експертите се надяват тя да постигне успех.", "date": "2018.05.08", "title": "Трите мечета, спасени край Доспат,\nзаминават за реадаптация в Гърция"}
{"url": "https://www.24chasa.bg/novini/article/6852020", "text": "В началото на 2019 година ще започне строителството на околовръстния път на Кърджали, който е приоритетен обект пред АПИ, обяви в родопския град министърът на регионалното развитие и благоустройството Николай Нанков. Той допълни, че в пиковите летни дни през Кърджали преминават по 10 000 автомобила за 24 часа. Според Николай Нанков вече е издадено разрешително за строеж на част от бъдещия околовръстен път на Кърджали, който трябва да поеме натоварения трафик по международния път през ГКПП \"Маказа\". Паралелно с това ще продължат и отчуждителните процедури по трасето на бъдещия обходен път. Регионалният министър прогнозира, че от момента на стартиране на строително-монтажните работи до окончателното завършване на обекта са необходими около 3 години и половина. Според Нанков околовръстният път на Кърджали може да бъде готов до 2022 година. Министърът на регионалното развитие беше на посещение в района и се срещна с инициативния комитет, който настоява за цялостна рехабилитация на републиканския път Кърджали-Ардино. Според Нанков този обект е в приоритетите за изпълнение от АПИ през 2018 година. Около 50 милиона лева ще бъдат инвестирани в републиканските пътища в Кърджалийска област през 2018 г.", "date": "2018.05.08", "title": "Строителството на околовръстния път на Кърджали стартира през 2019 г."}
{"url": "https://www.24chasa.bg/novini/article/6852034", "text": "Тир \"Сканиа\" с пловдивска регистрация се удари в къща в луковичкото село Златна Панега. Тежката машина се е движила по пътя София - Русе и при сблъсъка е засегнала и цех за дюшеци.  За щастие и в двете сгради не е имало хора, но водачът на тира е загинал на място. Тъй като има опасност къщата да рухне, изваждането на авариралата машина е много сложно, обясниха от полицията. Трябва районът да бъде обезопасен преди да се пристъпи към работа. На мястото на инцидента е струпана техника, има екипи на пожарна и аварийна безопасност, движението в участъка е отбито по обходен маршрут. ", "date": "2018.05.08", "title": "Тир се заби в къща в Златна Панега, шофьорът загина"}
{"url": "https://www.24chasa.bg/novini/article/6852038", "text": "От 1000 до 3000 лв. е глобата за неподадена декларация за имотно състояние и конфликт на интереси, напомниха от Комисията за противодействие на корупцията и отнемане на незаконно придобитото имущество (КПКОНПИ). Властта трябва да стори това до 15 май. Декларациите се изпращат до комисията, а не до Сметната палата. Образците вече са утвърдени. От тази година декларации за имотното състояние и интереси подават също ръководителите на бюджетни организации, които изпълняват функции на органи за финансово управление и контрол на средства от ЕС, организират обществени поръчки, ректори на висши училища, шефове на болници и държавните горски стопанство. Те трябва да сторят това до 8 юни. Членът на комисията Силвия Къдрева увери при изслушването си пред антикорупционната комисия в парламента, че няма да има проблем с новите образци. Декларацията за имущество и интереси задължително се подава на хартиен и технически носител /CD/, казаха от комисията. Следва да се спазват указанията за предварителна настройка на компютъра, както и указанията за попълване, които се намират в електронната форма на декларацията и се появяват при позициониране на курсора на мишката в горния десен ъгъл на клетката, виж и „Помощ за попълване”, обясниха от КПКОНПИ. Декларацията се подава на хартиен и технически носител по пощата с обратна разписка на адрес: гр. София 1040, ул. ”Антим І” № 17, ет. 6, КПКОНПИ, за Публичен регистър, или на ръка на същия адрес. Тя може да се подаде и по електронната поща, но само когато деклараторът притежава електронен подпис, съгласно Закона за електронния документ и електронния подпис.", "date": "2018.05.08", "title": "От 1000 до 3000 лв. глоба за властта при неподадена декларация"}
{"url": "https://www.24chasa.bg/novini/article/6851705", "text": "47-годишен тракторист загина при пътно-транспортно произшествие край русенския град Ветово, съобщиха от Областната дирекция на МВР - Русе. На 6 май около 16:00 часа в РУ-Ветово е получен сигнал за произшествие с трактор на пътя между с. Писанец и гр. Ветово. Изпратените на място полицаи са установили, че инцидентът е станал на един километър преди табелата за града, на пътен участък завой, с две ленти за движение, където колесен трактор МТЗ, управляван от 47-годишен мъж, е напуснал лентата за движение вдясно и се е преобърнал в скат. Установено е, че водачът е починал. На местопроизшествието е извършен оглед от оперативна група на МВР и съдебен лекар. По случая е образувано досъдебно производство.", "date": "2018.05.08", "title": "Тракторист загина при инцидент в Русенско"}
{"url": "https://www.24chasa.bg/novini/article/6851715", "text": "Лидерът на управляващата партия в Румъния Ливиу Драгня получи каса бира от жител на град Галац, след като спечели облог с него във Фейсбук, съобщава днес в. \"Гъндул\". Таксиметровият шофьор Богдан Лунгу провокира миналата седмица Драгня, че не той пише съобщенията в страницата си във Фейсбук и обяви, че залага каса бира на това твърдение. За да докаже противното, Ливиу Драгня публикува селфи на 1 май, докато шофираше БеЕмВе-то на сина си. Впоследствие двамата участници в облога се разбраха в социалната мрежа да се срещнат на 7 май в централата на Социалдемократическата партия (СДП) в Букурещ. Като добър домакин, Драгня обяви, че кебапчетата са от него. Богдан Лунгу удържа на думата си и донесе каса бира в централата на СДП, съобщава днес в. \"Гъндул\". Преди да се срещне с лидера на социалдемократите, жителят на Галац каза, че ще посъветва Драгня да държи на думата си \"както самият той, така и правителството (...)\". \"Обещаха магистрали, обещаха удвояване на заплатите (...) имам списък. Не си държи на думата\", сподели таксиметровият шофьор своята оценка за управлението на СДП. Той каза още, че е участвал в антиправителствените протести, включително с децата си. Лунгу сподели също, че не иска от кебапчетата на Драгня и \"че не му харесва и онази предизборна милостиня\". Мъжът разказа, че е отложил отпуската си, за да дойде на срещата с Ливиу Драгня.", "date": "2018.05.08", "title": "Лидерът на управляващата партия в Румъния спечели каса бира от бас във Фейсбук"}
{"url": "https://www.24chasa.bg/novini/article/6851712", "text": "Най-младият игумен в България - хванат да шофира пиян, с близо 3 промила алкохол в кръвта. Това се е случило навръх Гергьовден. Отчето дори се оказал неправоспособен, защото никога не е имал шофьорска книжка, предава  .  21-годишният йеромонах Спиридон, игумен на Чипровския манастир, е спрян за проверка в Монтана. Той управлявал служебен автомобил, а дрегерът отчел 2,59 промила алкохол в кръвта. Божият служител отказал да даде кръвна проба. А днес отказа и да говори пред камера. Според закона той може да получи наказание от 1 до 3 години лишаване от свобода и глоба от 200 до 1000 лева.", "date": "2018.05.08", "title": "Хванаха най-младия ни игумен да шофира пиян и без книжка на Гергьовден"}
{"url": "https://www.24chasa.bg/novini/article/6851717", "text": "Иракчанките, участващи в надпреварата за парламентарните избори този месец, са непоколебими въпреки многото предизвикателства, с които се сблъскват преди гласуването на 12 май, включително невиждани клеветнически кампании, пълни със сексуални видеоклипове, принудили някои да се оттеглят. Мнозина разглеждат изборите като възможност да се изтъкнат на преден план свързаните с жените въпроси в това общество, което по традиция е доминирано от мъжете и където за жените все още е трудно да спечелят влиятелни позиции в политиката. Има тревога, че правата на жените са подкопавани, 15 години след като предвожданото от САЩ нахлуване свали диктатора Саддам Хюсеин с надеждата да донесе демокрация в една страна, която отдавна се олюлява под напора на войни, потисничество и безброй икономически и социални проблеми. Близо 2600 кандидатки се борят за една четвърт от 329-те места в парламента - квота, определена за жените съгласно конституцията, на тези избори, които са четвъртите от свалянето на Саддам през 2003 г. Фатин Рашид Хамид - кандидатка от партията \"Багдадски съюз\", в която доминира сунитското малцинство в страната - казва, че в парламента е щяло да има по-малко жени, ако не е била 25-процентовата квота. \"В Ирак един от най-важните въпроси, свързани с жените, на който трябва спешно да бъде обърнато внимание, е маргинализацията\", каза майката на две деца, която е университетски преподавател с докторска степен по биология. \"Нашето общество все още позволява мъжете да доминират във всички области и полета.\" \"Дори тази квота е несправедлива\", добави тя. \"Половината от успеха на едно общество зависи от жените; затова представителството би трябвало да бъде . . . поне половината от местата.\" Според Програмата на ООН за развитие (ПРООН) жените в Ирак съставляват 57 процента от населението на 37-милионната страна и въпреки че правителството полага усилия да реши въпроса с неравенството между половете, положението на иракчанките постоянно се влошава от 2003 г. Според ПРООН едно на всеки 10 домакинства в Ирак е оглавявано от вдовица. През последните години иракчанките бяха подложени на още по-голяма икономическа, социална и политическа маргинализация заради десетилетия войни, конфликти, насилие и санкции. През 50-те години на 20-и век Ирак имаше либерално общество и стана първата арабска страна, назначила жена за министър и приела прогресивни закони за жените и семейството. Положението обаче започна да се влошава през епохата на Саддам и се усложни още повече след 2003 г., главно заради възхода на религиозните институции в страната, но и на войнствеността и екстремизма. През 2014 г. бойците на групировката \"Ислямска държава\" хванаха адвокатката по правата на човека Самира Салих ан Нуайми, докато тя беше в дома си със своя съпруг и трите им деца в северния град Мосул. Екстремистите я изтезаваха и после публично я убиха, след като техният самозван религиозен съд постанови, че тя е изоставила исляма. Тези мъчителни образи може би продължават да преследват жените в Ирак преди изборите, които са първите, след като подкрепяните от САЩ иракски сили разгромиха ИД, обявявайки миналия декември, че войната с групировката \"Ислямска държава\" е спечелена. На електрически стълбове и сгради по улиците на Багдад и на други места са разлепени плакати на жени кандидати редом с тези на мъжете. На някои са изобразени забулени лица, а други показват кандидатки с грим и без традиционната ислямска забрадка, или хиджаб. И едните, и другите предизвикаха остра реакция - много плакати бяха оплескани с кал, обезобразени с нарисувани бради или напълно разкъсани. За първи път тормозът и клеветническите кампании срещу жени, борещи се за място в парламента, се пренесоха в интернет. В социалните медии са широко разпространени сексуални видеоклипове, претендиращи, че показват кандидатки в леглото с мъже, както и снимки, за които се твърди, че показват кандидатки, позиращи по бельо или с разголено облекло. Един такъв клип принуди Интизар Ахмед Джасим, съюзничка на партията \"Съюз на победата\" на министър-председателя Хайдер ал Абади, да се оттегли от надпреварата. Тя отхвърли видеото като \"фалшификация, целяща да я накара да напусне\". В южната иракска провинция Наджаф се проведе племенен арбитраж заради клип, показващ как млад мъж целува плаката на кандидатка от друго племе. Резултатът: той се извини, извинението беше прието, а племето на кандидатката дори отказа обезщетение за обидата. Разтревожен от невижданото ниво на тормоз, специалният представител на генералния секретар на ООН за Ирак Ян Кубис се срещна миналия месец с няколко кандидатки заради \"тревожната ситуация\" и \"вулгарните прояви\" срещу жени, което според него само подкопава демократичния процес. \"Тези, които стоят зад оклеветяването, кибермалтретирането и тормоза, се опитват да ви изплашат\", каза им Кубис и добави, че извършителите се \"страхуват от образовани, динамични, квалифицирани, смели и непредубедени жени кандидати, които с право претендират за своето пространство и смислена роля в политическия живот на Ирак.\" Байда Салим ан Наджар, която беше на срещата, каза, че нападенията \"систематично вземат на прицел кандидатки без хиджаб, за да ги съкрушат.\" Тя е една от 45-те кандидати от иракското малцинство язиди - етническа група, особено подложена от ИД на ужасяващи нападения. Ан Наджар обвини доминиращите партии в Ирак, че стоят зад тормоза над жени, главно като кампания срещу нови лица. Багдадската адвокатка превръща в свой приоритет това да засили позициите на язидите, особено на жените язиди, много от които бяха поробени от бойците на ИД в техния самозван халифат. Сунитските екстремисти смятат немюсюлманите за неверници, които заслужават да бъдат убити. Според Иман ас Сафи, която е кандидат от листата на партията \"Мъдрост\", клеветническата кампания още повече ще подтикне жените да защитават правата си и да осъществяват своите мечти. \"Жената е половината от обществото и отглежда другата половина\", каза тя. \"Ще постигнем това, за което се борим.\" Текстът е на Али Абдул-Хасан и Синан Салахедин от Асошиейтед прес, преведен и редактиран от БТА.", "date": "2018.05.08", "title": "Жените кандидати на изборите в Ирак на 12 май са поели по труден път"}
{"url": "https://www.24chasa.bg/novini/article/6850660", "text": "Държавата ще даде 592 717 600 лв. под формата на семейни помощи за деца до края на годината. Това предвижда бюджетът на Министерството на труда и социалната политика. Най-сериозно е перото за плащане на месечните помощи на дете до завършване на средното му образование - за 2018 г. са предвидени 346 млн. лв. През тази година правителството вдигна месечните помощи за отглеждане на дете. Така на семействата с едно вече се отпускат 40 лева. Тези с две - 90 лв., а за семейства с три деца - 135 лв. Помощи в този размер вземат домакинствата с до 400 лв. месечен доход на човек. За първи път кръгът на получаващите детски надбавки се разшири и за семействата с доход от 400,01 до 500 лв. на човек. Те получават 80% от пълния размер на помощта. Например семейство с едно дете взема 32 лв., а с две - 72 лв. Така добавки вече могат да получават семейства с доходи, близки до средните за страната. Очаква се по този начин подпомаганите домакинства да се увеличат с около 20 000. Общият брой на децата, за които се плащат Реално най-ниският размер на помощта е 29 лв. на дете месечно. Тя се получава от семейство с доходи между 400 и 500 лв. на човек и четири деца. Хората с 2 и 3 деца от тази доходна група вземат по 36 лв. При по-бедните родители пък помощта при 4 деца е по 36 лв. на калпак, а при 2 и 3 - по 45 лв. Ако децата обаче натрупат над 5 неизвинени отсъствия, финансовата подкрепа от държавата се спира. Същото важи и ако родителите откажат да ваксинират децата си. Основно това са родители, които смятат, че ваксините отключвали аутизъм. От години родителски организации настояват да отпадне задължението за представяне на бележки за имунизация при отпускане на надбавки. В закона е регламентирано, че размерът на спрените помощи се предоставя на съответното училище или детска градина, в което е записано детето. Средствата могат да се използват за консултации по дисциплини, които се провеждат извън редовните учебни часове, за екипна работа между учителите и другите педагогически специалисти, както и за допълнителни възнаграждения на педагозите, включени в екипите по Механизма за съвместна работа на институции за обхват и задържане на децата в образователната система. За еднократна помощ при бременност са отделени 2,1 млн.лв., докато за раждане на дете - 24,3 млн. лв. Държавата е заделила до навършване на една година. 18,96 млн. лв. от бюджета са заделени за еднократна парична помощ за отглеждане на дете до навършване на една година. За помощи за майки студентки в редовна форма на обучение, има 1,4 млн. лв. Помощта за първокласниците е в размер на 250 лв. и се отпуска при условие че доходът на член от семейството е по-нисък или равен на 400 лв. Независимо от дохода на семейството еднократната помощ се предоставя на деца с трайни увреждания, записани в първи клас, с един жив родител, на семейства на роднини и близки, при които са настанени деца, както и на приемни семейства. Част от семейните помощи за деца се предоставят освен в пари и в натура като помощни средства. Помощите за подпомагане на първокласниците вече ще се отпускат, без социалните да искат бележка от училище, че детето е записано. какви са доходите им. За първокласниците са предвидени 11,5 млн. лв. През тази учебна година близо 38 хил. първокласници получиха помощта. За месечна добавка за деца с трайни увреждания до 18-годишна възраст са заделени 161 млн. лв. Многодетните майки ще бъдат подпомогнати за безплатно пътуване с автобусен и жп транспорт с 667 хил. лв. от държавата.  Около 220 хил. бедни лица и семейства се очаква да получат помощи за отопление през следващия сезон. Право имат хора с месечен бюджет, по-нисък от диференцирания минимален доход. С предимство са самотните майки, инвалиди и самотно живеещи пенсионери. Кандидатите за енергийни помощи не трябва да са продавали имот в последните 5 г., а спестяванията им не трябва да надхвърлят 500 лв. на член от семейството. През изминалата зима са подпомогнати общо 204 635 лица и семейства, сочат данни на Агенцията за социално подпомагане. Размерът на помощта е 73,02 лв. месечно, или общо за петте месеца на отоплителния сезон - 365,10 лв. И през този сезон най-много са отпуснатите помощи за отопление с твърдо гориво - 183 847, следват помощите за ток - 17 707, за парно - 2 936, а на природен газ - 145. Отказите за отпускане на целева помощ за отопление са общо 49 016. Най-честата причина е наличието на доход над изисквания диференциран минимален за получаване на помощта. Издадени са и 1751 заповеди за отпускане на помощта за деца, настанени в семейства на роднини и близки или в приемни семейства. Държавата отделя през тази година близо 283 млн. лв. за хората с увреждания. Помощите за тях са в размер на 152 млн. лв. През 2017 г. е оказана подкрепа на 500 016 лица, като добавките за социална интеграция са за общо 131 млн. лв. Помощи за транспорт са взели 499 932 души, почти толкова са получили и добавка за лекарства. От помощта за обучение са се възползвали 97 човека, а за достъп до информация - 109 хил. На балнеолечение пък са отишли 5700 души. Нито един човек през миналата година не е кандидатствал, за да преустрои жилището си, а за покупка на кола са се явили общо трима. През тази година са предвидени близо 46 млн. лв. за инвалидни колички, протези и други помощни средства на хората с увреждания. От 2018 г. за първи път се прилага бюджетно финансиране за социални и лични асистенти и домашни помощници за над 24 000 хора с увреждания и възрастни, които не могат да се обслужват сами, надхвърля 68 млн. лв. По този начин държавата осигурява работа на над 16 000 социални асистенти. През тази година за първи път от 10 години се вдигна и гарантираният минимален доход и той стигна 75 лв. Така месечните добавки за социална интеграция, които се получават от над 500 хиляди души с увреждания, ще се увеличат с 15%. ", "date": "2018.05.08", "title": "29-45 лв. месечно за 672 000 бедни деца, за да учат"}
{"url": "https://www.24chasa.bg/novini/article/6851761", "text": "Автобус от градския транспорт се възпламени и изгоря като факла в 10 часа сутринта на улица „Тритоне”, в историческия център на Рим. Опожаряването му беше съпроводено от тътен и от сив пушек. Предполага се, че причина за пожара е късо съединение в електрическата система, довело до експлодиране на гумите. Шофьорът успял да изведе пътниците навреме, така че никой от тях не е пострадал. Наранявания получила само продавачка в магазин наблизо, излязла навън по време на инцидента. Мястото му се намира на стотина метра от Премиерския дворец „Киджи”. До опожарения автобус притичал и министърът на вътрешните работи Марко Минити, който точно тогава минавал наблизо. Това е деветият автобус от градския транспорт в Рим, който се възпламени от началото на годината. Сегашният случай на пожар стана с автобус „Мерцедес” от 2003 г.", "date": "2018.05.08", "title": "Автобус изгоря като факла в центъра на Рим"}
{"url": "https://www.24chasa.bg/novini/article/6851765", "text": "Осем души са ранени, след като автомобил, препълнен с мигранти, е катастрофирал при преследване от полицията в Северна Гърция, съобщава Асошиейтед прес, като се позовава на гръцките власти. Превозното средство е било управлявано от предполагаем член на мрежа за трафик на мигранти, предаде БТА. Полицията посочи, че инцидентът е станал рано днес на входа на град Ксанти /Северна Гърция/. Полицаите са се опитали да спрат колата на магистралата от турската граница към Солун, но шофьорът отбил по по-малък път и се опитал да избяга. Мигрантите в автомобила са били от Пакистан, Афганистан, Еритрея и Сомалия, а шофьорът е пакистанец. При инцидента са пострадали всички пътуващи в автомобила. Те са закарани в болница за лечение. Смята се, че предполагаемият трафикант е качил мигрантите близо до североизточната сухопътна граница на Гърция с Турция, която е основен вход за нелегални имигранти.", "date": "2018.05.08", "title": "Кола с мигранти катастрофира в Северна Гърция, 8 са ранени"}
{"url": "https://www.24chasa.bg/novini/article/6851780", "text": "Четири сигнала за домови кражби в Пловдив са постъпили през почивните дни, съобщиха от полицията. 51-годишен жител на Пловдив се оплакал в Първо РУ, че за времето от 4 до 6 май през тераса на жилището му били откраднати 2000 лева, лаптоп и златни и сребърни накити с общо тегло 120 грама. Друг пловдивчанин, на 47 години, разказал пред служители на Четвърто РУ, че в периода 3-7 май от апартамента му били отнети над 15000 лева и неустановено количество златни накити. При огледа било установено, че посегателството е извършено с помощта на подбран ключ. По първоначални данни вчера от пристройка в частен имот в Чешнегирово били задигнати около 250 лева, а от къща в Кричим – 300 лева и сребърни бижута. В първия случай крадците влезли през отключена входна врата, а във втория през незатворен прозорец. В рамките на образувани досъдебни производства са предприети активни действия за издирване на извършителите на престъпленията.", "date": "2018.05.08", "title": "Бум от кражби в Пловдив, задигнаха 15 000 лв. и злато"}
{"url": "https://www.24chasa.bg/novini/article/6851771", "text": "Земетресение с магнитуд 5,5 по скалата на Рихтер е регистрирано край бреговете на американския щат Аляска, съобщава Геоложката служба на САЩ, цитирана от  . Епицентърът на труса бил в залива на Аляска, на 297 км югоизточно от град Кадяк, а дълбочината му - 12 км. Няма данни за пострадали и разрушения.", "date": "2018.05.08", "title": "Земетресение разлюля Аляска"}
{"url": "https://www.24chasa.bg/novini/article/6851786", "text": "Мъж на 71 години от Шумен е бил въведен в заблуда и измамен по телефона. Той е предал на мними полицаи 18 700 лева и около 38 грама златни накити, съобщиха от пресцентъра на ОД на МВР. В схемата първо паднала съпругата му. На стационарен телефон, около 10.00 часа вчера, се обадил непознат мъж и по познатата схема \"съдействие на полицията\" я убедил да даде наличните в дома й 1700 лева. По-късно съпругът й също бил въвлечен в заблуда. Измамниците го убедили да изтегли спестяванията си. Мъжът казал, че разполага със 17 000 лева, но трябвало да ги изтегли от банка. Мнимите полицаи му поискали номер на мобилен телефон и го държали през цялото време на линия. Мъжът със собствения си автомобил отишъл до Варна и изтеглил пари. Следвайки указанията оставил парите и златни накити до табела за гр. Бяла. Измамата е осъществена за девет часа. Образувано е досъдебно производство.", "date": "2018.05.08", "title": "Шуменско семейство даде на ало измамници злато и близо 20 000 лв."}
{"url": "https://www.24chasa.bg/novini/article/6851787", "text": "Ако дефиницията за напредък е, че страната вече не нарича летището в своята столица на името на воина, който е загинал преди 2300 години във Вавилон, тогава сигурно има надежда за Балканите, които са източник на повечето конфликти в модерна Европа, коментира \"Файненшъл таймс\". През февруари македонското реформаторско ръководство смени предишния бомбастичен правителствен национализъм и промени името на летището от \"Аександър Велики\" на Международно летище - Скопие. Ледът започна да се топи в един от трудните спорове в посткомунистическа Европа, пише Тони Барбър в коментар за \"Файненшъл таймс\", съобщава скопският вестник \"Вечер\". Преговорите, които имат за цел да бъде намерен компромис за името на Македония, вече се приближават към кулминация. Ръководителите на дипломацииите на Гърция и Македония се срещнаха 20 пъти. Ако бъде постигнат договор, ще бъде изпратен рядък сигнал към останалите балкански държави и общности, които имат конфликт - например Сърбия и Косово или мюсюлманите, хърватите и сърбите в Босна и Херцеговина, че дори и най-болезнените исторически рани заздравяват, ако се лекуват, пише \"Файненшъл таймс\", предаде БТА. Изданието отбелязва, че договорът може да отвори вратите за ЕС и НАТО за македонското членство, блокирани с вето от страна на Атина, пише скопският вестник \"Вечер\", цитирайки \"Файненшъл таймс\".", "date": "2018.05.08", "title": "\"Файненшъл таймс\": Крехкото бъдеще на Балканите зависи от македонския договор"}
{"url": "https://www.24chasa.bg/novini/article/6851801", "text": "Възрастна жена от град Две могили, област Русе, е станала поредната жертва на телефонните измамници. Това съобщиха от областната дирекция на МВР в крайдунавския град. 84-годишната жена била подлъгана по известната схема за подпомагане на полицията при залавяне на телефонни измамници. Тя дала на престъпниците 4720 лева. По случая се води разследване.", "date": "2018.05.08", "title": "Възрастна жена от Русенско даде близо 5000 лева на телефонни измамници"}
{"url": "https://www.24chasa.bg/novini/article/6851809", "text": "67-годишна жена от град Добрич е била ограбена в центъра – съобщават от Областната дирекция на МВР.. Нападението е станало около 23,30 часа на площад. “Свобода” на 7 май. Жената е нападната от мъж, който чрез използване на сила, й отнема дамската чанта. По данни на тъжителката в чантата е имало лични документи и вещи, мобилен апарат и сумата от 70 лева. Други два грабежа са извършени на 4 май вечерта. Около 23,10 ч. е получено съобщение за извършен грабеж по бул. „Русия” в град Добрич. На място е установено, че двама мъже са нападнали 66-годишна жена от град Добрич. Чрез използване на сила са я съборили на земята и са откраднали чантата й. По данни на тъжителя в чантата е имало лични документи и вещи, и сумата от 155 лева. Подобно нападение е имало около 21 ч. по ул. „Волга” в град Добрич. Установено, че двама мъже чрез използване на сила отново изтръгват чанта от 71-годишна жена. . По данни на тъжителката в чантата е имало лични вещи и сумата от 3 лева. Предприети са действия по установяване на извършителите. По случаите са образувани досъдебни производства.", "date": "2018.05.08", "title": "Три жени жени нападнати в Добрич на улицата, крадат им чантите"}
{"url": "https://www.24chasa.bg/novini/article/6851834", "text": "Тримата шерпи, които издирват изчезналия алпинист Боян Петров, са достигнали до лагер 1 под върха Шишанпангма, но българинът не е бил там, съобщи пред   съпругата на алпиниста Радослава Ненова. Операцията за днес е прекратена. Групата от трима шерпи е тръгнала тази сутрин към Лагер 1 на 8-хилядника Шишанпангма в Хималаите, за да търси българския алпинист Боян Петров, който е в неизвестност от 3 май.  В предаването \"Преди всички\" Петър Атанасов, алпинист и специалист по екстремни спортове изрази увереност, че шерпите ще се справят със задачата: \"Графикът за придвижване на тази спасително-издирвателна група е един ден до съответния следващ лагер. Днес тримата трябва да стигнат до лагер 1, а утре евентуално до лагер 2 и следващия ден по-нагоре\". Според Атанасов няма нищо тревожно в това, че палатката на Боян Петров е намерена празна, защото в този момент той може да е тръгнал да атакува върха. \"Има вероятност да се е върнал в лагер 3 и след това да е продължил да слиза надолу към местата на лагер 2 и лагер 1\", допълни Петър Атанасов и изрази надежда алпинистът да е стигнал до палатката си. Като специалист по екстремни спортове Атанасов уточни, че на тази голяма надморска височина снежната пещера би била добро убежище, защото предпазва от студ и лавини: \"От друга страна обаче за алпиниста е много важно да разполага с гориво, за да си приготвя течности, защото на тази голяма надморска височина организмът не може без течности. Бързото обезводняване е много опасно\".", "date": "2018.05.08", "title": "Шерпите стигнаха до лагер 1 под връх Шишанпангма, Боян Петров го няма"}
{"url": "https://www.24chasa.bg/novini/article/6851884", "text": "Заетите във врачанската болница получиха заплатите си за февруари. Това стана благодарение на преведените от здравното министерство 113 000 лв.аванс, тъй като държавното здравно заведение няма пари да се разплати с медиците. По сметките на МБАЛ „Хр. Ботев” постъпили 720 000 лв., но 90 на сто от тях отишли директно за погасяване на задължения към кредитори според приетия от здравното министерство оздравителен план за болницата. Откакто този план обаче е в сила проблемите се задълбочават, твърдят врачанските медици. Срещу планът на здравния министър Кирил Ананиев във Враца зрее недоволство, което още повече може да задълбочи кризата в проверяваната за злоупотреби и от прокуратурата болница, предупреждават лекарите. А докато се чака вписването в търговския регистър на новоизбрания борд на директорите и новият шеф на болницата Евгени Любенов, заваляха оставки от досегашното ръководство.", "date": "2018.05.08", "title": "Платиха на врачанските лекари за февруари с аванс от здравното министерство"}
{"url": "https://www.24chasa.bg/novini/article/6851854", "text": "Турският президент Реджеп Тайип Ердоган заяви днес, че неговата управляваща Партия на справедливостта и развитието ще има нужда от парламентарно мнозинство след предсрочните избори следващия месец, за да извърши конституционни промени, така че новата изпълнителна президентска система да стане напълно функционална, предаде Ройтерс, цитирана от БТА. \"Освен президентски укази ще бъдат необходими и няколко законови изменения, прилагане на нови правила или конституционни промени, докато новата система стане напълно функционална\", посочи Ердоган пред депутатите в парламента. Турция ще проведе предсрочни парламентарни и президентски избори на 24 юни, преди да премине към силно изпълнително президентство, което беше одобрено с малка преднина на референдум миналата година и за което настоява Ердоган.", "date": "2018.05.08", "title": "Ердоган: За конституционни промени имам нужда от парламентарно мнозинство"}
{"url": "https://www.24chasa.bg/novini/article/6851851", "text": "Професиите, в които ще има най-голям ръст на доходите, са тези, свързани със задълбоченото изучаване на математика и природни науки. Това заяви министърът на образованието и науката Красимир Вълчев на форума \"Бизнес и висше образование\", предаде БТА. Реалността у нас ни показва, че позициите, които изискват професионално образование, са по-високо платени, от тези, които изискват висше образование по някои професионални направления, като икономика и администрация, каза министър Вълчев. Затова трябва да положим допълнителни усилия да рационализираме целия избор и висшите ни училища да не могат постоянно да обвиняват, че \"училищното образование е виновно - трябва да спрем с обвиненията\", коментира той. Имаме и много критики към модела на академично самоуправление в университетите, който не може да остане в сегашния му вид, който води до капсулираност и самодостатъчност, заяви министър Вълчев. По думите му не знаем какви специалисти ще са ни нужни след 20-30 години, но е сигурно, че всеки ученик трябва да има езикови умения, както математически умения и такива в природните науки. Учениците трябва да имат и новите умения - предприемачески, както и умения за критично мислене, за креативност и може би най-важното умение - да учиш. Тези девет ключови компетентности, ако успеем да ги вплетем във всички програми и да ги насърчим с дейности по интереси, ще сме постигнали голяма част от задачата пред нас, която е в образованието, обобщи Красимир Вълчев. Той за пореден път заяви, че най-важният фактор в образователната система са и ще продължават да бъдат учителите, тъй като те в най-голяма степен формират образователните резултати. Ако имаме добри и мотивирани учители и ако по-добрите ученици стават учители, ще имаме подобряване на образователните резултати в дългосрочен план, каза министър Вълчев. Според него затова е ключово, че беше направен общественият и политически избор да се инвестира в учителите и това ще увеличи средствата за образование до едни съпоставими проценти, като БВП. \"До по миналата година нашият процент за учители беше 1,5 от БВП при средно 2,6 в останалите европейски страни\", посочи министър Вълчев. Той отбеляза, че разходите за предучилищно и училищно образование остават с най-висока норма на обществена възвращаемост от всички публични програми, особено разходите за предучилищно образование, защото биологически и физиологически тогава се формира най-голяма част от интелигентността на децата. Затова е ключово обхващането на децата в предучилищна възраст. Не трябва да имаме колебания, че трябва да инвестираме в образованието, защото утрешните инвестиции в него започват с днешните инвестиции в учителите, изрази увереност Красимир Вълчев. За съжаление, имаме нерационално търсене и колкото да рационализираме предлагането на професионалното и висшето образование, да направим профилно преструктуриране и да дадем допълнителни стипендии, децата продължават да учат в езикови гимназии и да искат да учат психология или икономика, коментира образователният министър. Вълчев даде пример, че се \"дава втора стипендия, а даденият студент плаща да учи икономика в платена форма на обучение\".", "date": "2018.05.08", "title": "Най-високи заплати в професиите с математика и природни науки"}
{"url": "https://www.24chasa.bg/novini/article/6851897", "text": "Въпроси, които не са част от ядреното споразумение с Иран, трябва да се решават отделно. Това заяви говорител на Европейската комисия на пресконференция в очакване на решението на президента на САЩ Доналд Тръмп за оттеглянето на Вашингтон от споразумението, предаде БТА. Говорителят не пожела да съобщи дали ЕС е готов с реакция в случай, че Тръмп обяви оттегляне. По неговите думи споразумението работи и това е установено при десетина проверки на представители на Международната агенция за атомна енергия (МААЕ). Независимите международни наблюдатели получиха невиждан достъп до иранската ядрена програма и установиха, че споразумението се спазва стриктно, добави говорителят. Според нас споразумението трябва да бъде запазено, то работи имаме намерение да продължим да го прилагаме, допълни той. Ако някоя държава има данни за обратното, трябва да ги подаде към МААЕ. Оценката, че споразумението действа, не се основава на доверие, а на проверки, добави говорителят. ЕК заяви, че никой не е в състояние да изчисли възможните икономически последици за ЕС от оттеглянето на Вашингтон от споразумението и повишението на цените на петрола. Говорителят не пожела да съобщи дали ЕС би подкрепил номинация на Тръмп за Нобелова награда за мир в светлината на събитията около Иран и Северна Корея.", "date": "2018.05.08", "title": "ЕК: Въпроси извън ядреното споразумение \nс Иран трябва да се решават отделно"}
{"url": "https://www.24chasa.bg/novini/article/6851909", "text": "Диспечер беше задържан днес във връзка с вчерашната катастрофа между товарен и пътнически влак в Южна Германия, предаде ДПА, позовавайки се на полицията. При инцидента в района на железопътната гара на град Айхах, провинция Бавария, загинаха двама души, а 14 получиха тежки наранявания, предава БТА. В хода на разследването е установено, че причина за катастрофата е човешка грешка. Прокуратурата ще трябва да реши дали да повдигне обвинение срещу 24-годишния диспечер.", "date": "2018.05.08", "title": "Човешка грешка е предполагаемата причина за влаковата катастрофа в Бавария"}
{"url": "https://www.24chasa.bg/novini/article/6851904", "text": "Ha 07.05.2018 в рамките на програмата на посолството на Република България в Конфедерация Швейцария и Княжество Лихтенщайн за отбелязване на Председателството на България на Съвета на ЕС 2018, в Националния музей на Княжество Лихтенщайн бе открита изложба \"Богатството на българските народни носии\", представяща част от богатата експозиция на традиционни български носии на Етнографския музей в Пловдив. Изложбата бе организирана от посолството на Република България в Конфедерация Швейцария съвместно с Лихтенщайнския национален музей и с подкрепата на почетния консул на Република България в Княжество Лихтенщайн, г-н Хелмут Шверцлер, съобщиха от пресцентъра посолството на България в Берн. При откриването на изложбата директорът на Лихтенщайнския национален музей, проф. Райнер Фолкомер подчерта изключително доброто сътрудничество на музея с посолството на Република България в Берн, благодарение на което сме свидетели и на този активен културен обмен между двете страни в последните няколко години. В своето приветствие към гостите - над 50 представители на политическия, културен и бизнес елит на Лихтенщайн и Швейцария,сред които депутат от Националния парламент на Швейцария и принцеса Хилдеград фон Лихтенщайн, посланикът на Република България в Конфедерация Швейцария, Н.Пр. Д-р Меглена Плугчиева отбеляза стремежът посолството ни, в рамките на програмата за отбелязване на Председателството на България на Съвета на ЕС 2018, да организира не само политически, но и редица културни събития, които да презентират богатото културно-историческо наследство на страната ни, защото културата, изкуството, общата история не знаят граници и те са тези , които свързват и обединяват страните на нашия континент, в общия ни дом - Европа. Изложбата представя 12 традиционни, автентични български облекла от различни региони на България, които са малка част от богатия музеен фонд на Регионален етнографски музей Пловдив. На откриването присъства лично и директорът на музея доц. д-р Ангел Янков, който сърдечно благодари на проф. Фолкомер за отправената покана музеят да гостува в Лихтенщайн със своя експозиция, както и на посолството на Република България в Конфедерация Швейцария и Княжество Лихтенщайн за оказаното съдействие по организирането и. Той използва възможността и отправи покана към Лихтенщайнския национален музей да гостува през 2019г.,когато градът ще бъде Културна столица на Европа в Регионални етнографски музей Пловдив със своя експозиция.Поканата бе приета с удоволствие и спонтанно се сформира група от желаещи да посетят страната ни и специално гр. Пловдив през 2019г. Посетителите проявиха голям интерес към уникалните експонати и приветстваха малките бългърчета в национални носии, които на немски език поздравиха гостите. Изложбата ще продължи до 27 май 2018г.", "date": "2018.05.08", "title": "Откриха изложба на български носии в Лихтенщайн"}
{"url": "https://www.24chasa.bg/novini/article/6851906", "text": "Унгарският президент Янош Адер препоръча днес депутатите да преизберат министър-председателя Виктор Орбан за трети пореден и общо четвърти мандат, предаде Асошиейтед прес. Партията на Орбан ФИДЕС и неин малък съюзник спечелиха 133 от 199-те места в парламента на изборите на 8 април, осигурявайки си мнозинство от две трети. Датата на гласуването в парламента за преизбирането на Орбан още не е определена, предава БТА.  Адер, който се изказа по време на първата парламентарна сесия след изборите, също така призова депутатите да променят избирателните закони, отчасти с цел да бъдат разчистени малките партии, които според него участват в изборите само за да получат достъп до държавно финансиране. Междувременно пред парламента протестираха неколкостотин души, главно против Орбан, но и с искане за промени сред неефективните опозиционни партии. Лидерът на парламентарната група на ФИДЕС Гергей Гуяш каза, че правителството планира нови стимулиращи фискални мерки, за да се поддържа икономическият растеж над 4 процента, и изключи възможността за конфликт с Европейския съюз, подобно на Полша, заради върховенството на закона, отбелязва Ройтерс. Категоричната изборна победа даде на ФИДЕС власт да променя всички закони, включително конституцията. Гуяш, който е новият началник на канцеларията на Орбан, заяви, че не се планират реформи, които биха подкопали съдебната независимост. \"Ако има някакви промени, те няма да засегнат конституционното изискване за съдебна независимост\", каза той. По думите му увеличаването на заплатите и силният икономически растеж могат да помогнат на Унгария по-бързо да достигне западните жизнени стандарти. Според него обаче едва ли страната ще се присъедини към еврозоната през следващите четири години. \"Засега повечето икономисти са съгласни, че ние би трябвало да влезем в еврозоната, когато достигнем 80-90 процента от средните жизнени стандарти в ЕС\", каза Гуяш и отбеляза, че в момента Унгария е на 69 процента. \"Би трябвало да се присъединим към еврозоната, когато това служи на интересите на унгарската икономика и граждани\", заяви той.", "date": "2018.05.08", "title": "Унгарският президент препоръча преизбирането на Виктор Орбан за премиер"}
{"url": "https://www.24chasa.bg/novini/article/6851892", "text": "За иранския президент Хасан Рохани нещата вървят все по-зле. Главното постижение на относително умерения духовник, ядреното споразумение със световните сили, може да се разпадне тази седмица, ако президентът Доналд Тръмп реши да изтегли Америка от споразумението. Иранската икономика, за която Рохани обеща да бъде укрепена в резултат на договора, продължава да отслабва. В същото време самият Рохани призна, че не може да спре съдебната забрана на популярно чат приложение, което помогна за разпалването на протестите в началото на годината. Всички тези проблеми навеждат на мисълта, че привържениците на твърдата линия може отново да станат водеща сила в иранската вътрешна политика, отслабвайки още повече някога популярния президент. Някои хардлайнери дори твърдят, че страната се нуждае от военна диктатура. Ако привържениците на твърдата линия вземат връх, това ще постави под заплаха всякакво по-нататъшни сближаване със Запада в момент, когато Вашингтон изглежда по-склонен към конфронтация. Тези тенденции контрастират рязко с надеждите на поддръжниците на ядреното споразумение и в двете страни, че то ще стане първа стъпка към засилване на диалога. \"Това, на което сме свидетели в обществото, е проява на съжаление\", заяви Садех Зибакалам, професор по политически науки в Техеранския университет. \"Ако тази (тенденция) се запази, без съмнение следващият парламент ще бъде в ръцете на твърдия консервативен лагер и на следващите избори ще спечели техен кандидат\". За 69-годишния Рохани беше изненадващ обрат, че през 2015 г. иранците излязоха с радост на улиците, за да подкрепят него и ядреното споразумение. През май 2017 г. той беше преизбран със смазващо мнозинство, печелейки още повече гласове, отколкото при първия си мандат, въпреки че Тръмп заплашваше споразумението. Проблемите за Рохани обаче зрееха точно под повърхността. Реформаторите - тези, които искат цялостна промяна на теократичното управление на Ислямска република Иран - отдавна изпитваха подозрения към Рохани, който до голяма степен е продукт на тази система. Подкрепящите твърда политическа линия духовници, които контролират съдебната власт, както и влиятелни сили като Корпуса на гвардейците на Ислямската революция, също объркаха някои планове на Рохани. Например, той не успя да изпълни обещанието си да освободи лидери на иранското Зелено движение от 2009 г., които остават под домашен арест и до днес. Основният проблем обаче се оказа иранската икономика. Мнозина критикуват администрацията на Рохани за това, че не е успяла да контролира ръста на цените на основни продукти като месото, пилешкото и ориза. Всичко - от пътуването с такси до подстригването - вече е по-скъпо. Иранският риал поевтиня до 70 000 за долар на черния пазар, при официален обменен курс от 42 000 за долар. \"Когато споразумението беше подписано преди няколко години, мислех, че ситуацията ще се подобри, но това не се случи\", каза Бехрузи Молаеи, 42-годишен шофьор на такси. \"След провала на споразумението не знам как Рохани ще може да оправи всички тези засилващи се проблеми\". Ядола Каземи, 54-годишен работник във фабрика за пластмаси, се съгласи с това. \"Рохани просто излиза на трибуната и повтаря някои числа, показващи, че ситуацията е добра. Това няма никаква стойност за мен, защото не съм получавал заплата от месеци\", заяви Каземи. \"Рохани не може да отговори на нашите искания, също както аз не мога да отговоря на онези на моите три деца и съпругата ми\". Несигурността около ядреното споразумение само влошава тези икономически затруднения. \"Когато и да повишите равнището на несигурността, това оказва негативно отражение върху икономиката\", заяви Джихад Азур, директор на отдела на Международния валутен фонд за Близкия изток и Централна Азия. Икономическите проблеми на Иран доведоха до протести в цялата страна през декември миналата година и януари тази година. Най-малко 25 души бяха убити и бе съобщено за близо 5000 арестувани. Масираното разполагане на полицаи и доброволци, свързани с подкрепящия твърда политическа линия Корпус на гвардейците на Ислямската революция, сложи край на размириците, но трудови стачки и локални проблеми все още водят до протести на местно равнище. По време на протестите правителството спря временно популярното комуникационно приложение Телеграм, което според оценките използват 40 милиона иранци. Миналата седмица ирански съд нареди всички интернет доставчъци да спрат за постоянно достъпа до приложението, предизвиквайки общественото недоволство. Рохани призна, че не може да възстанови достъпа, и намекна в пост в Инстаграм, че той е бил прекъснат от хора \"на най-високото равнище\" в страната. Това също предизвика незабавно недоволство, дори от страна на Али Мотахари, влиятелен депутат и поддръжник на Рохани. \"Президентът трябваше да се обърне към съда дали е нарушена конституцията по въпроса с Телеграм\", заяви Мотахари в неделя. \"Говоренето с намеци е признак на слабост. Хората очакват яснота\". Част от недоволството, с което се сблъсква Рохани, може да се припише на разочарованието на гласоподавателите, независимо дали в Иран или в чужбина, от втория мандат на президента. През първото десетилетие на 21-и век недоволството от президента реформатор Мохамад Хатами, също ислямски духовник, който се опитваше да подобри връзките със Запада, позволи идването на власт на неговия твърдолинеен наследник Махмуд Ахмадинеджад. Анализатори обаче отбелязват, че Хатами поне запази икономиката под контрол и сдържаше САЩ, в момент когато Вашингтон водеше войни в съседните Афганистан и Ирак. Може би още по-притеснителни за Рохани и съюзниците му са засилващите се призиви властта в Иран да бъде поета от военен. Макар че бивши войници и служители на силите за сигурност са част от иранските политически среди, властта в Иран никога не е била поемана от военен след Ислямската революция през 1979 г. \"Вярвам, че ако военен стане президент, със сигурност ще може да спаси страната от проблемите й\", заяви наскоро депутатът хардлайнер Али Пурмохтар, бивш командир на Корпуса на гвардейците на Ислямската революция. Предвид факта, че следващите президентски избори трябва да бъдат произведени през 2021 г., моментът, в който бяха направени тези коментари, предизвика неодобрение. \"Това, което се случва по света, ще се случи и в Иран. Хората искат диктатура\", заяви Ебрахим Фаяз, преподавател по политически науки в консервативния техерански университет Садег. \"Хората са уморени от сегашния социален ред. В страната няма политическа власт. Ако сегашната политическа ситуация продължи, това ще доведе до разпадане на страната\". /БТА/", "date": "2018.05.08", "title": "Заплахите срещу ядреното споразумение \nотслабват влиянието на иранския президент"}
{"url": "https://www.24chasa.bg/novini/article/6851919", "text": "Варненско семейство осъмна зад решетките, след като бе заловено при специализирана акция на икономическа полиция с повече от 10 кг контрабанден нарязан тютюн. Разследващите следили семейството известно време, преди да бъде заловено. По данни на полицията 54-годишният мъж и 49-годишната му съпруга са стари познати на органите на реда и дори имат влязла в сила условна присъда за същото престъпление. При акцията униформените ги задържали в колата им. Там и в дома им били открити общо 10.500 кг тютюн и електронна везна. Общата стойност на иззетото е около 2000 лева. Мъжът и жената са задържани за срок до 24 часа. Работата по документиране и доказване на извършеното престъпление продължава под надзора на прокурор от Районна прокуратура във Варна.", "date": "2018.05.08", "title": "Арестуваха варненско семейство с над 10 кг контрабанден тютюн"}
{"url": "https://www.24chasa.bg/novini/article/6850506", "text": "12 години след старта на единственото дело у нас срещу Евелин Банев-Брендо най-сетне то приключи. Кокаиновият крал е осъден окончателно на 6 г. затвор от Върховния касационен съд (ВКС) за участие в престъпна група за пране на пари, научи “24 часа”. Решението на висшите магистрати е от 26 април т.г. То още не е публикувано на сайта на ВКС. Причината е забрана в закона решението да се огласява, преди да е получено уведомление от прокурор, че осъденият е влязъл в затвора. Това означава, че службите още търсят Брендо, за да го вкарат зад решетките. Отговорът на въпроса се прехвърля като горещ картоф между съда, прокуратурата и полицията. Не един път са се появявали информации, че Брендо е зад граница, далеч от българското правосъдие. Месеци по-късно той ги опровергава с появата си в съдебната зала. Брендо е с мярка за неотклонение “подписка”, но от 2014 г. има и забрана да напуска страната. Това е третата му ефективна присъда в рамките на 1 г. Преди това той бе осъден от Румъния на 10 г. и половина затвор за трафик на 51 кг кокаин и в Италия - на 20 г. по т.нар. афера “Кокаинови крале”. У нас делото му продължи 12 г. Разследването започна през 2006 г. 4 години по-късно то влезе в съда. през 2013 г. Чете я съдия Костадинка Костадинова в Софийския градски съд. Тя прие, че Брендо и трима негови роднини са превъртели през различни банкови сметки в чужбина 11 138 650 евро, равни на над 21 млн. лв., от трафик на наркотици. Тогава бившата съпруга на Брендо Моника Добринова, сестра ѝ Десислава Дишлиева, вдовица на разстреляния през май 2005 г. Константин Дишлиев, и братът на Банев - Симо Карайчев. получиха по 3 г. условно с 5-годишен изпитателен срок. Присъдата бе отменена от апелативния съд в София, а през 2015 г. ВКС върна делото за ново разглеждане на втора инстанция. През март м.г. друг състав на Софийския апелативен съд с председател Невена Грозева осъди Брендо на 6 г. затвор, а брат му Карайчев на 3 г. За невинни магистратите обявиха Моника Добринова и Десислава Дишлиева, тъй като доказателства, че те са участвали в бандата, няма. Сега ВКС потвърждава наказанието за Брендо, а окончателно са оправдани Добринова и Дишлиева. Според апелативния съд Банев заедно с брат му и убития му баджанак Констатин Дишлиев действали като група за пране на пари от 17 октомври 2002 г. до 30 май 2005 г. Дейността им се простирала в България, САЩ, Британските Вирджински острови, Ирландия, Австрия и Швейцария. Те са превеждали към “Прайвът файнънс юниън”. “Налице е съгласуваност във волите им да вършат престъпления в страната и чужбина с цел имотна облага”, посочи съдът. Магистратите установиха, че тримата са закупили 7 офшорни фирми, на които открили банкови сметки в страни, различни от регистрацията им. Освен това Банев, Карайчев и Дишлиев са внасяли пари на ръка в тях, за да не може да се проследи произходът им. “Офшорните дружества не са били използвани за минимализиране на печалбата и за данъчни облекчения, тъй като не съществуват доказателства да са развивали на практика някаква дейност нито в зоните по регистрацията им, нито извън тях”, казва съдът. И приема, че целта на фирмите била да се скрият действителните им собственици, като за това били използвани подставни лица - чужди фирми и граждани. Апелативните съдии коментират, че това какъв е източникът на средствата, които бандата ще изпере, и “дали изобщо тези пари са от трафик на наркотици” не е от значение и е формално изискване в закона. Подсъдимите не са имали бизнес, с който да се обясни огромният паричен поток, вливан от края на 2002 г. до средата на 2005 г. в офшорните дружества и оттам към “Прайвът файнънс юниън”, става ясно по делото. Магистратите поясняват, че бандата на Банев, Карайчев и Дишлиев се което затруднило събирането на доказателства. “Още повече че не са били използвани характерните за разследвания на този вид престъпления доказателствени способи - СРС, агенти под прикритие, контролирани доставки, защитени свидетели”, посочва съдът. В началото на 2017 г. Брендо бе получи задочно окончателна присъда в Румъния от 10 г. и половина затвор за внасяне на кокаин. Властите в Букурещ поискаха веднъж екстрадиция на Брендо. През 2014 г. обаче апелативният съд в София отказа, тъй като от Румъния не изпратиха надлежни документи за какво точно искат предаването на Брендо. Друг мотив, с който съдът отхвърли искането, бе, че срещу него се води дело у нас, което е с приоритет. Второ искане от Румъния у нас не е постъпвало. Брендо е бил шеф и инициатор на организация за международен трафик на кокаин, и е издавал заповеди на съдружниците си според нуждите на трафика, прие съдът в Италия. През юли 2013 г. Брендо получи 20 г. затвор на първа инстанция от съда в Милано по т. нар. афера “Кокаинови крале”. Присъдата бе потвърдена от апелативния съд в Милано година по-късно. Чрез aдвокатите си Брендо обжалва пред касационния съд в Рим. След нов тур между съдебните инстанции през септември м.г. върховният съд на Италия потвърди 20 г. затвор за Кокаиновия крал. Досега от Върховната касационна прокуратура не са съобщавали Италия да е поискала официално да ѝ предадем Брендо, за да излежи присъдата си на Апенините. Според юристи ако той бъде открит, трите му присъди могат да бъдат кумулирани от съда и той да излежи едно общо най-тежко наказание в затвора. Снимката 53-годишния Евелин Банев-Брендо е в сайта на Интерпол от февруари 2016 г. до днес. Публикувана е по искане на Румъния, която го търси по дело за трафик на кокаин. Властите в Букурещ го обявиха за международно издирване, след като Софийският апелативен съд отказва да го екстрадира. Ако Брендо обаче иде в Румъния, той веднага ще бъде арестуван и вкаран зад решетките, за да излежи присъдата си от 10 г. и половина. От сайта на Интерпол става ясно, че по искане на северната ни съседка с червена бюлетина се издирват и други 93-ма души. В края на м.г. Брендо е бил забелязван да пие чай в скъп столичен хотел, други твърдят,че се подвизавал в “Оазис” в Лозенец. ", "date": "2018.05.08", "title": "Брендо осъден окончателно на 6 г. Търсят го, за да го вкарат в затвора"}
{"url": "https://www.24chasa.bg/novini/article/6851920", "text": "Министерството на външните работи съобщава с прискърбие за трагичен инцидент от личен характер, при   Поднасяме съболезнования на роднините и близките. Семейството моли да бъде оставено на спокойствие в този тежък за него момент.                                                                                                                                                                                                                                                                                                                       ", "date": "2018.05.08", "title": "Външно: Поднасяме съболезнования на роднините на колегата ни, който загина в Токио"}
{"url": "https://www.24chasa.bg/novini/article/6851934", "text": "Пътен инцидент с тир на изхода на Златна Панега е станал към 13 часа, съобщиха от пресцентъра на МВР. По първоначални данни, по неизяснени засега причини, шофьор на тир е изпуснал управлението и е катастрофирал край пътя. Предприети са действия за изваждането на водача от кабината на тежкотоварния камион. Организиран е обход през Златна Панега и Брестница.", "date": "2018.05.08", "title": "Тир катастрофира на изхода на Златна Панега, движението е по обходен маршрут"}
{"url": "https://www.24chasa.bg/novini/article/6851942", "text": "В този час в парламента започна срещата на вицепремиера и министър на отбраната Красимир Каракачанов със соцлидерката Корнелия Нинова. Лидерът на ВМРО влезе в зала \"Изток\" заедно със зам.-председателя на ПГ на Обединени патриоти Искрен Веселинов. Нинова пък е придружавана от Васил Антонов и Атанас Зафиров. Срещата между лидерите на ВМРО и БСП бе организирана след размяна на реплики между двамата на 1 май. Тогава Каракачанов покани Нинова \"на по бира\", за да я убеди, че протестите на червените срещу правителството са неоснователни. Днес обаче двамата седнаха един срещу друг на по чаша вода.  В четвъртък Нинова ще се срещне и с другия вицепремиер на патриотите Валери Симеонов.   Той отмени заседанието на парламентарната група, докато партньорите му не му обяснят защо водят лични срещи със соцлидерката.  Очаквайте подробности.", "date": "2018.05.08", "title": "Започна срещата между Нинова и Каракачанов - на вода, вместо на бира"}
{"url": "https://www.24chasa.bg/novini/article/6851935", "text": "27-годишен затворник, двама турски студенти на по 22 години и 18-годишен младеж са задържани за притежание на дрога. Затворникът излежавал присъдата си в общежитието в Разделна. Надзирател открил в килията му празна спринцовка и бблистер със жълтеникава течност. Справката установила, че става въпрос за хероин, който затворникът вече си е бил. Турските студенти били заловени при рутинна проверка на БМВ-то, с което се движили по крайбрежната алея в морската столица. Чуждите граждани, които са със статут на продължително пребиваващи у нас, носели 4 пакетчета, в които имало общо 3.4 грама трева. По случая е образувано досъдебно производство, уведомен е прокурор от Районна прокуратура – Варна. 18-годишният младеж бил спрян за проверка в кв. \"Владиславово\". Тъй като вече имал криминални регистрации, униформените го претърсили и открили, че в чантата му има сериозно количество дрога - марихуана с общо тегло 25,50 гр. и амфетамин с тегло 6,48 гр. По случая е образувано досъдебно производство, уведомен е прокурор от Районна прокуратура – Варна. И.И. е задържан за срок до 24 часа. Повдигнато му е обвинение.", "date": "2018.05.08", "title": "Затворник, турски студенти и младеж спипани с дрога във Варна"}
{"url": "https://www.24chasa.bg/novini/article/6852086", "text": "Полиция и пожарна трябваше да пристигнат спешно на чеверме парти за Гергьовден, което 150 православни, си организирали в берлинския парк „Фридрихсхайн“ в неделя. По-късно стана ясно, че празнуващите са от Босна и Херцеговина. Самите полицаи били толкова впечатлени от гледката, че пуснаха развеселен пост във фейсбук-страницата на берлинската полиция. „24 градуса, слънце, перфектно време за грил. И докато човек си седи в дежурната полицейска кола, чува по радиото: „Идете, моля, в парка „Фридрихсхайн“, там множество хора разтоварват от автомобилите си цели овце, одрани.“ Това, което нашите колежки и колеги след това преживяват във „Фридрихсхайн“, е още по-странно и от самото радиосъобщение. На поляната за грил в парка около 150 възрастни и деца се разхождат около тлеещи въглени – разхвърляни направо върху сухата трева. А върху тях – овце! 12 на брой! Всички се въртят на грилове под слънцето, а гриловете се движат от... разбира се, акумулаторите на колите. Няма от какво друго. Никой не желае да поеме отговорност за партито. Едва, когато колегите ни викат пожарна и те пристигат на мястото с пожарогасители, компанията се пораздвижва. Обясняват, че празнували така от 10 години, чествали Великден. Докато пожарникарите се заемат с тлеещия огън върху тревата, за да предотврати опасността от пожар, нашите колеги записват личните данни на компанията. Хората сътрудничат, разтурват гриловете и събират въглените в алуминиеви паници. Овцете са купени от магазин в квартал „Вединг“. Някои от тях бяха изядени на място, други натоварени обратно в колите.“ Това гласи съобщението на полицията, като тя неколкократно уточни и че в Берлин е разрешено да се грилва в парковете, включително и цели животни, ако такъв е вкусът на хората, но трябва да се спазват правата за безопасност. Хиляди възмутени или пък развеселени берлинчани коментират под поста на полицията. Някои се сещат, че става дума за Гергьовден и най-вероятно животните не са овце, а агнета, каквато е традицията. Полицията уточнява отново, че не я интересува какво се празнува, а как. На възмутени от гледката на цели, набучени на чевермета агнета, отговаря, че това е същото като типичните за Коледа в Германия набучени на грил цели прасенца. ", "date": "2018.05.08", "title": "Полиция разтури Гергьовден с 12 агнета на чеверме в берлински парк"}
{"url": "https://www.24chasa.bg/novini/article/6852085", "text": "Отложиха приемането на доклада на временната комисия за установяване на всички факти и обстоятелства във връзка с приватизацията и планираната продажба на дружествата на ЧЕЗ Груп в България, съобщи БТА. Причината за това решение бе, че по време на днешното заседание на комисията някои от членовете й възразиха срещу част от текстовете в доклада. Затова по един представител от всяка политическа сила, която е част от състава на комисията, ще сформира специална работна група, която прегледа текстовете на доклада и ще предложи нужната редакция. По време на заседанието Валентин Николов от ГЕРБ заяви, че в някои изводи и обобщения в доклада има политически уклони и предложи текстовете да бъдат редактирани, за да може докладът на комисията да бъде приет с консенсус. Затова той предложи днешното гласуване на целия доклад да бъде отложено. Николай Александров (\"Обединени патриоти\"), Делян Добрев (ГЕРБ) и Димитър Лазаров (ГЕРБ) също имаха забележки по част от текстовете в доклада. Александров единствено одобри препоръките, които са направени, както и посочените факти. Председателят на временната комисия Жельо Бойчев се съгласи, че докладът трябва да бъде приет с консенсус и затова реши да се сформира работна група, която ще се събере утре, а в четвъртък, когато изтича срокът на работата на комисията, текстовете от доклада ще бъдат окончателно гласувани.", "date": "2018.05.08", "title": "Отложиха приемането на доклада на комисията за продажбата на ЧЕЗ"}
{"url": "https://www.24chasa.bg/novini/article/6852090", "text": "Окръжна прокуратура – Стара Загора внесе в съда обвинителен акт спрямо Красимир И., на 47 г., за това, че на 20.05.2017 г., в гр.Стара Загора, умъртвил 68-годишната М. Ж. и направил опит да умъртви бременна жена - съпругата си - 30-годишната Г. И., като деянието е било довършено, но не са настъпили предвидените в закона и искани от дееца обществено-опасни последици за това престъпление - престъпление по чл. 116, ал.1, т.4 предложение първо и последно във вр. с чл.115 във вр с чл.18, ал.1 от Наказателния кодекс. Това съобщиха от пресцентъра на прокуратурата.  На 20.05.17 г. в гр. Стара Загора, М. Ж. и Г. И. очаквали в жилището им да дойде обвиняемият Красимир И., който трябвало да вземе багажа си и да се изнесе заради предходни семейни конфликти. Към 10 часа, сутринта, пострадалата М. Ж. излязла и отишла до магазина. Тогава по телефона обвиняемият Красимир И. се обадил на съпругата си, която била бременна, и я уведомил ,че е спал в хотел и ще дойде да вземе багажа си. Обвиняемият и М. Ж. се засекли пред входната врата на апартамента, а Г. И. казала да влезнат, за да му даде багажа, като в това време тя се заключила в хола. Там било и по-голямото дете на обвиняемия и пострадалата Г.И. - 11 – годишно момче. През остъклената врата на хола Г. И. видяла как майка й влиза с обвиняемия, който още в коридора я нападнал, като започнал да я удря. М. Ж. се развикала вика за помощ с думите: “Убиват ме!“ и започнала да се придвижва бавно по коридора към хола, за да се скрие в нейната стая. Обвиняемият Красимир И. я следвал, като й нанасял удари с нож . В уплахата си Г. И. първоначално не забелязала , че обвиняемият държи нож в ръката, с която удря тъща си, но незабавно се обадила за помощ на тел.112, като заявила,че бият и убиват майка й. Обвиняемият Красимир И. счупил стъклото на холната врата и пъхнал ръката си, за да я отвори. Съпругата му видяла ножа и разбрала, че майка й била наранена с него. Обадила се за втори път на тел.112 и извикала на детето си да отиде в спалнята. Самата тя стояла до вратата за терасата. Детето било до врата на спалнята и видяло случващото се. Обвиняемият Красимир И. се насочил към съпругата си и без да каже нищо я пробол с ножа в горната част на корема. След това й нанесъл втори удар в същата област. Малко след това Г. И. видяла как съпруга й сам се мушнал с ножа в областта на корема, обърнал се и напуснал апартамента. Обвиняемият избягал, без да оказва помощ на пострадалите. На място пристигнали екипи на полицията и Спешна помощ. Според извършените по делото съдебно-медицински експертизи е установено, че 68-годишната М.Ж. е починала от наранявания в гръдния кош, при които е последвала остра кръвозагуба, а на Г.И. й били причинени две прободно-порезти наранявания в корема, довели до разстройство на здравето, поради което тя е била настанена в болнично заведение. Впоследствие обвиняемият Красимир И. е бил задържан в с. Пчеларово, обл. Кърджали, като до там се придвижил с такси и потърсил медицинска помощ. Той е с взета от съда мярка за неотклонение „задържане под стража“. За това престъпление се предвижда наказание „лишаване от свобода” от 15 до 20 години, доживотен затвор или доживотен затвор без замяна.", "date": "2018.05.08", "title": "Съдят Красимир от Ст. Загора за убийство на тъща му и за опит за убийство на бременната му съпруга"}
{"url": "https://www.24chasa.bg/novini/article/6852087", "text": "Турският президент Реджеп Тайип Ердоган реагира гневно срещу група от 300 известни френски личности, които призоваха изтъкнати мюсюлмани да осъдят антиеврейски и антихристиянски бележки в Корана, предаде Асошиейтед прес. В изказване на заседание на парламентарната група на управляващата Партия на справедливостта и развитието днес Ердоган нарече групата, включваща актьора Жерар Депардийо, певеца Шарл Азнавур и бившия френски президент Никола Саркози, \"жалка\" и я обвини, че атакува свещени текстове за мюсюлманите, предава БТА.  Групата подписа манифест, публикуван вчера във в.\"Паризиен\". В него те отправят призив към мюсюлмани да осъдят някои бележки в Корана, така че \"никой вярващ да не може да се позовава на свещен текст за извършване на престъпление\". Ердоган намекна, че други свещени книги съдържат спорни бележки, като каза: \"Ако те ги бяха прочели, те вероятно щяха да поискат Библията да бъде забранена, но те нямат подобно опасение\".", "date": "2018.05.08", "title": "Ердоган критикува 300 известни френски личности заради тяхно изявление за Корана"}
{"url": "https://www.24chasa.bg/novini/article/6852101", "text": "От утре 9 май от 13 ч. за ремонт на дилатационна фуга при 46-ти километър се спира движението в платното за София на автомагистрала „Струма“ от пътен възел „Дупница-Север“ при 51-ви км до п. в. „Долна Диканя“ при 36-ти км. Движението в посока Дупница е без промяна, съобщават от пресцентъра на АПИ. По време на ремонтните дейности трафикът за София ще се пренасочва при п. в. „Дупница-Север“ по път I-1 София-Кулата и при п. в. „Долна Диканя“ движението ще се включва отново в АМ „Струма“. Необходимо е шофьорите да карат внимателно и да спазват пътната сигнализация. Преди почивните дни за Гергьовден завърши ремонтът на фугата в платното за Дупница. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ – www.api.bg, lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2018.05.08", "title": "Ремонт на фуга спира утре движението на \"Струма\" край Дупница"}
{"url": "https://www.24chasa.bg/novini/article/6852108", "text": "Окръжната прокуратура в Добрич задържа за срок до 72 часа румънски гражданин, издирван за измама с Европейска заповед за арест. Заповедта е издадена от съда в град Егер, Унгария, съобщиха от пресцентъра на Апелативната прокуратура. Габор Г. /33 г./ е установен и задържан на ГКПП-Кардам на 5 май. Окръжната прокуратура ще внесе искане в Добричкия окръжен съд на чужденеца да бъде наложена мярка за неотклонение \"задържане под стража\", посочват от Апелативната прокуратура във Варна.", "date": "2018.05.08", "title": "Прокуратурата в Добрич задържа румънски гражданин, издирван за измама"}
{"url": "https://www.24chasa.bg/novini/article/6852116", "text": "На 30 май 2018 г. президентът Румен Радев ще бъде домакин на традиционния абитуриентски бал за младежи в неравностойно положение, който е част от благотворителната инициатива „Подкрепи една мечта”. В рамките на инициативата младежите, израснали без родителски грижи, получават информация и напътствия за своята професионална реализация или обучение. През учебната 2017/2018 г. в инициативата са включени 124 младежи. За 54 от тях специалистите от Бюрата по труда търсят подходяща форма на заетост, а 26 са избрали да продължават своето образование във висше училище. 44 от младежите ще бъдат настанени в друг вид социална услуга заради висока степен на увреждане и трайно намалена работоспособност. По време на срещите си с психолозите младите хора споделят, че мечтаят за работа, дом и семейство. Следвайки тези очаквания, Администрацията на президента поставя сериозен акцент върху възможностите за професионалното обучение на младежите. Тази година, благодарение на постигнати партньорства с представители на професионални организации, предстои включването на младежи от инициативата в обучителни курсове по фризьорство, шивачество и автомонтьорство. „Да помогнем на млади хора, които мечтаят за дом и семейство, е добрина, с която можем да заздравим първичната рана от изоставянето им“, убеден е президентът Румен Радев. Държавният глава отправя благодарност към дарителите, които ще подкрепят финансово организацията на балната вечер на абитуриентите в неравностойно положение. Останалата част от средствата ще бъде разпределена като еднократна стипендия за младежите, които ще продължат образованието си във висше училище. Организациите, фирмите и гражданите, които имат желание да подпомогнат благотворителната инициатива „Подкрепи една мечта”, могат да го направят със средства по банковата сметка на Администрацията на президента:", "date": "2018.05.08", "title": "Радев ще бъде домакин на традиционния абитуриентски бал за младежи в неравностойно положение"}
{"url": "https://www.24chasa.bg/novini/article/6852118", "text": "Двaмa pyмънcки xaкepи бяxa eкcтpaдиpaни в CAЩ, къдeтo им бяxa пpeдявeни 31 oбвинeния. Bключитeлнo кoмпютъpнo мoшeничecтвo, xaквaнe нa кoмпютъpни cиcтeми и кpaжбa нa лични дaнни c yтeжнявaщи винaтa oбcтoятeлcтвa. Инфopмaциятa e нa миниcтepcтвoтo нa пpaвocъдиeтo нa CAЩ, предаде  . 40-гoдишният Teoдop Лaypeнтиy Kocтea (Теоdоr Lаurеntіu Соѕtеа) и 40-гoдишният Poбepт Koдpyт Дyмитpecкy (Rоbеrt Соdrut Dumіtrеѕсu), клacифициpaни кaтo „мeждyнapoдни кoмпютъpни xa?epи“ бяxa oбвинeни в кpaжбaтa нa нaд $18 милиoнa oт житeли нa CAЩ. Toвa e cтaнaлo чpeз cлoжнa фишингoвa cxeмa. Cпopeд oбвинeниeтo, oт мeceц oктoмвpи 2011 гoдинa дo фeвpyapи 2014, Kocтea и Дyмитpecкy нeзaкoннo ca пpoниквaли в yязвими кoмпютpи и ca инcтaлиpaли интepaктивeн coфтyep зa глacoви cъoбщeния. C пoмoщтa нa тeзи пpoгpaми ca ocъщecтвeни xиляди aвтoмaтични тeлeфoнни oбaждaния и изпpaщaния нa тeкcтoви cъoбщeния. Чpeз cъoбщeниятa и пoзвънявaниятa xopaтa ca пoдмaмвaни дa звънят нa тoчнo oпpeдeлeн тeлeфoнeн нoмep, зa дa ce oпpaви пpoблeмът им c бaнкoвитe cмeтки. Пpи пoзвънявaнe, жepтвaтa e тpябвaлo дa cъoбщи РІN кoдa cи. Hякoи нaиcтинa ca дaвaли кoдa и нoмepa нa coциaлнaтa cи ocигypoвкa. Пpи apecтa, в Kocтea бяxa oткpити нaд 36 000 пoxитeни бaнкoви cмeтки.", "date": "2018.05.08", "title": "Екстрадираха двама румънски хакери в САЩ за кражба на над 18 милиона долара"}
{"url": "https://www.24chasa.bg/novini/article/6852120", "text": "Парламентарната група на Политическа партия ГЕРБ ще дари 10 000 лв. за изграждането на мемориален параклис костница в чест на Архиепископ Петър Богдан и други български католически свещеници, участвали в Чипровското въстание, съобщиха от пресцентъра на партията. Храмът ще се намира на историческия хълм и в него ще се съхраняват останките на видния книжовник, който е един от инициаторите на Чипровското въстание. Изграждането на параклиса досега се финансираше както със средства от община Чипровци, така и с дарения от други общини в страната. През 2018 г. отбелязваме 330 години от Чипровското въстание и идеята на кампанията е да увековечи делото на всички тези велики личности, дали живота си по време на това паметно за българската история събитие.", "date": "2018.05.08", "title": "Депутатите от ГЕРБ даряват 10 000 лв. за параклис костница на Петър Богдан в Чипровци"}
{"url": "https://www.24chasa.bg/novini/article/6852133", "text": "Американският президент Доналд Тръмп написа в Туитър, че днес, в 8,30 ч. (15.30 ч. българско време), ще разговаря по телефона с китайския си колега Си Цзинпин, за да обсъди въпроси, свързани с търговията и със Северна Корея, съобщиха осведомителните агенции. Тръмп нарича Си \"свой приятел\", обещава, че по търговските въпроси ще се случат \"хубави неща\", и казва, че във връзките със Северна Корея се изгражда \"доверие\",  предава БТА.", "date": "2018.05.08", "title": "Тръмп ще разговаря днес със Си Цзинпин"}
{"url": "https://www.24chasa.bg/novini/article/6852121", "text": "Европейските антимонополни регулатори проверяват дали Румъния е нарушила правилата за държавната помощ при спасяването на Националната компания за уран, предаде Асошиейтед прес. Румъния информира миналата година Европейската комисия за план да преструктурира Националната компания за уран, която произвежда суровини за ядрени централи, с около 95 милиона евро заеми, субсидии и отписване на задължения. През 2016 г. компанията вече бе получила други 13,3 милиона евро, за да не изпадне в несъстоятелност, предава БТА. Правилата на ЕС позволяват отпускане на държавна помощ при строги условия, най-вече при наличие на ясен план за преструктуриране, който да осигури дългосрочна жизнеспособност. Европейската комисия обяви днес, че иска да провери дали са необходими още средства за успех на плана и какво се предприема, за да не бъде засегната конкурентноспособността на пазара.", "date": "2018.05.08", "title": "ЕС проверява Румъния заради държавна помощ за Националната компания за уран"}
{"url": "https://www.24chasa.bg/novini/article/6852124", "text": "Петима души са ранени при стрелба в американския град Сан Диего, щата Калифорния, предаде  От местната полиция съобщават, че двама афроамериканци са открили огън срещу трима мъже и две жени. След това те стреляли и срещу още един човек, който се намирал в близост. Нападателите са успели да избягат. Мотивите за кървавия инцидент все още не са ясни.", "date": "2018.05.08", "title": "Петима ранени при стрелба в Калифорния"}
{"url": "https://www.24chasa.bg/novini/article/6852382", "text": "Редовното правителствено заседание ще се проведе както обикновено – в сряда, 9 май, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ОДОБРЯВАНЕ СТАНОВИЩЕ НА МИНИСТЕРСКИЯ СЪВЕТ ПО КОНСТИТУЦИОННО ДЕЛО №1 ЗА 2018 Г. Внася: министър-председателят 2. ДОКЛАД ЗА ПРИЕМАНЕ НА НАЦИОНАЛЕН БАЛАНС НА ЗАПАСИТЕ И РЕСУРСИТЕ НА НАХОДИЩАТА НА ПОДЗЕМНИ БОГАТСТВА В РЕПУБЛИКА БЪЛГАРИЯ НА 1 ЯНУАРИ 2018 Г. Внася: министърът на енергетиката 3. ПРОЕКТ НА РЕШЕНИЕ ЗА ПРИЗНАВАНЕ НА СДРУЖЕНИЕ „БЪЛГАРСКА АСОЦИАЦИЯ ЗА ЛИЦА С ИНТЕЛЕКТУАЛНИ ЗАТРУДНЕНИЯ“ ЗА ПРЕДСТАВИТЕЛНА ОРГАНИЗАЦИЯ НА НАЦИОНАЛНО РАВНИЩЕ В НАЦИОНАЛНИЯ СЪВЕТ ЗА ИНТЕГРАЦИЯ НА ХОРАТА С УВРЕЖДАНИЯ Внася: министърът на труда и социалната политика 4. ПРОЕКТ НА РЕШЕНИЕ ЗА ПРИЗНАВАНЕ НА СДРУЖЕНИЕ „БЪЛГАРСКА АСОЦИАЦИЯ ЗА РЕКРЕАЦИЯ И ТУРИЗЪМ“ ЗА ПРЕДСТАВИТЕЛНА ОРГАНИЗАЦИЯ НА НАЦИОНАЛНО РАВНИЩЕ В НАЦИОНАЛНИЯ СЪВЕТ ЗА ИНТЕГРАЦИЯ НА ХОРАТА С УВРЕЖДАНИЯ Внася: министърът на труда и социалната политика 5. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2018 Г. ЗА РАБОТА С ДЕЦА И УЧЕНИЦИ ОТ УЯЗВИМИ ГРУПИ И ЗА КАРИЕРНО ОРИЕНТИРАНЕ И КОНСУЛТИРАНЕ Внася: министърът на образованието и науката 6. ПРОЕКТ НА РЕШЕНИЕ ЗА ОТЧУЖДАВАНЕ НА ИМОТИ И ЧАСТИ ОТ ИМОТИ – ЧАСТНА СОБСТВЕНОСТ, ЗА ДЪРЖАВНА НУЖДА ЗА ИЗГРАЖДАНЕ НА ОБЕКТ „ПЪТ ІІ-55 „ВЕЛИКО ТЪРНОВО – ГУРКОВО“, ОБХОДЕН ПЪТ НА С. АСЕНОВЕЦ ОТ КМ 79+200 ДО КМ 82+800 И ИЗМЕСТВАНЕ НА ЕЛЕКТРОПРОВОД 20 КВЛТ“ В ЗЕМЛИЩЕТО НА С. АСЕНОВЕЦ, ОБЩИНА НОВА ЗАГОРА, ОБЛАСТ СЛИВЕН Внасят: министърът на регионалното развитие и благоустройството министърът на финансите 7. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ, СОБСТВЕНОСТ НА „БЪЛГАРСКИ ПОЩИ“ ЕАД – СОФИЯ Внася: министърът на транспорта, информационните технологии и съобщенията 8. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМ ИМОТ, СОБСТВЕНОСТ НА „НАУЧНОИЗСЛЕДОВАТЕЛСКИ СТРОИТЕЛЕН ИНСТИТУТ – НИСИ“ ЕООД – СОФИЯ Внася: министърът на регионалното развитие и благоустройството 9. ПРОЕКТ НА РЕШЕНИЕ ЗА УТВЪРЖДАВАНЕ НА ДОГОВОРА МЕЖДУ МИНИСТЕРСТВОТО НА ВЪНШНИТЕ РАБОТИ НА РЕПУБЛИКА БЪЛГАРИЯ И МИНИСТЕРСТВОТО НА ВЪНШНИТЕ РАБОТИ И ТЪРГОВИЯТА НА УНГАРИЯ ОТНОСНО СЪТРУДНИЧЕСТВО В ОБЛАСТТА НА ЛЕГАЛИЗИРАНЕТО НА ОФИЦИАЛНИ ТАЙВАНСКИ ДОКУМЕНТИ, ПРЕДНАЗНАЧЕНИ ЗА ПОЛЗВАНЕ В РЕПУБЛИКА БЪЛГАРИЯ, СКЛЮЧЕН ЧРЕЗ РАЗМЯНА НА НОТИ НА 14 ФЕВРУАРИ 2018 Г. Внася: заместник министър-председателят по правосъдната реформа и министър на външните работи 10. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ПРОГРАМА ЗА СЪТРУДНИЧЕСТВО В ОБЛАСТТА НА ОБРАЗОВАНИЕТО И НАУКАТА МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА РЕПУБЛИКА АРМЕНИЯ ЗА ПЕРИОДА 2018-2022 Г. Внася: министърът на образованието и науката 11. ПРОЕКТ НА РЕШЕНИЕ ЗА ОДОБРЯВАНЕ НА ПОЗИЦИЯТА НА ПРАВИТЕЛСТВЕНАТА ЧАСТ И НА СЪСТАВА НА НАЦИОНАЛНАТА ТРИСТРАННА ДЕЛЕГАЦИЯ НА РЕПУБЛИКА БЪЛГАРИЯ ЗА УЧАСТИЕ В РАБОТАТА НА 107-АТА СЕСИЯ НА МЕЖДУНАРОДНАТА КОНФЕРЕНЦИЯ НА ТРУДА, КОЯТО ЩЕ СЕ ПРОВЕДЕ ОТ 28 МАЙ ДО 8 ЮНИ 2018 Г. В ЖЕНЕВА Внася: министърът на труда и социалната политика 12. ПРОЕКТ НА РЕШЕНИЕ ЗА ПРИЕМАНЕ НА ОТПРАВЕНО ОТ КОНЦЕСИОНЕРА ПРЕДЛОЖЕНИЕ ЗА ИЗМЕНЕНИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ДОБИВ НА НЕМЕТАЛНИ ПОЛЕЗНИ ИЗКОПАЕМИ – ИНДУСТРИАЛНИ МИНЕРАЛИ – БАРИТНА СУРОВИНА – ПОДЗЕМНИ БОГАТСТВА ПО ЧЛ. 2, АЛ. 1, Т. 2 ОТ ЗАКОНА ЗА ПОДЗЕМНИТЕ БОГАТСТВА, ОТ НАХОДИЩЕ „ТЕВНИ ДОЛ“, РАЗПОЛОЖЕНО В ЗЕМЛИЩЕТО НА С. ЛЕШКО, ОБЩИНА БЛАГОЕВГРАД, ОБЛАСТ БЛАГОЕВГРАД, СКЛЮЧЕН НА 24 ЮНИ 2004 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ ЗАМЕСТНИК МИНИСТЪР-ПРЕДСЕДАТЕЛЯ И МИНИСТЪР НА ИКОНОМИКАТА, И „ИЛИНДЕНСКИ МРАМОР“ ООД – СОФИЯ Внася: министърът на енергетиката 13. ПРОЕКТ НА РЕШЕНИЕ ЗА УДЪЛЖАВАНЕ СРОКА НА РАЗРЕШЕНИЕТО ЗА ТЪРСЕНЕ И ПРОУЧВАНЕ НА НЕФТ И ПРИРОДЕН ГАЗ – ПОДЗЕМНИ БОГАТСТВА ПО ЧЛ. 2, АЛ. 1, Т. 3 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „БЛОК 1-7 ТЪРНАК“, РАЗПОЛОЖЕНА НА ТЕРИТОРИЯТА НА ОБЛАСТИТЕ ПЛЕВЕН И ВРАЦА Внася: министърът на енергетиката 14. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА – СТРОИТЕЛНИ МАТЕРИАЛИ – ВАРОВИЦИ, ДОЛОМИТНИ ВАРОВИЦИ И АЛЕВРИТОВИ МЕРГЕЛИ, ОТ НАХОДИЩЕ „КАПУ БАИР“, РАЗПОЛОЖЕНО В ЗЕМЛИЩАТА НА С. ПАРТИЗАНИ И С. ЛОПУШНА, ОБЩИНА ДЪЛГОПОЛ, ОБЛАСТ ВАРНА, И С. ТРЪНАК, ОБЩИНА РУЕН, ОБЛАСТ БУРГАС, НА „ПЪТИЩА И МОСТОВЕ“ ЕООД – ВАРНА Внася: министърът на енергетиката 15. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ – ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ВОДАЖИЯ“, РАЗПОЛОЖЕНА В ЗЕМЛИЩЕТО НА С. ЗДРАВЕЦ, ОБЩИНА АВРЕН, ОБЛАСТ ВАРНА Внася: министърът на енергетиката 16. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ – ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ПОДГОРЕ“, РАЗПОЛОЖЕНА В ЗЕМЛИЩЕТО НА С. ПОДГОРЕ, ОБЩИНА МАКРЕШ, ОБЛАСТ ВИДИН Внася: министърът на енергетиката 17. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ №440 НА МИНИСТЕРСКИЯ СЪВЕТ ОТ 2016 Г. ЗА ОДОБРЯВАНЕ НА МЕТОДОЛОГИЯ ЗА ПРЕРАЗПРЕДЕЛЕНИЕ НА РЕСУРСА, ДО КОЙТО МЕЖДИННИТЕ ЗВЕНА МОГАТ ДА ИЗБИРАТ ПРОЕКТИ В РАМКИТЕ НА ПРОЦЕДУРА BG16RFOP001-1.001-039 „ИЗПЪЛНЕНИЕ НА ИНТЕГРИРАНИ ПЛАНОВЕ ЗА ГРАДСКО ВЪЗСТАНОВЯВАНЕ И РАЗВИТИЕ 2014-2020“ ПО ОПЕРАТИВНА ПРОГРАМА „РЕГИОНИ В РАСТЕЖ“ 2014-2020 Внася: министърът на регионалното развитие и благоустройството 18. ПРОЕКТ НА РЕШЕНИЕ ЗА УТВЪРЖДАВАНЕ НА МЕМОРАНДУМ ЗА РАЗБИРАТЕЛСТВО В ОБЛАСТТА НА МЛАДЕЖТА И СПОРТА МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА ДЪРЖАВАТА КАТАР, ПОДПИСАН НА 8 МАРТ 2018 Г. В ГР. СОФИЯ Внася: министърът на младежта и спорта 19. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ПРИЛАГАНЕ НА ЗАКОНА ЗА НАСЪРЧАВАНЕ НА ИНВЕСТИЦИИТЕ, ПРИЕТ С ПОСТАНОВЛЕНИЕ №221 НА МИНИСТЕРСКИЯ СЪВЕТ ОТ 2007 Г. Внася: министърът на икономиката 20. ПРОЕКТ НА ПОСТАНОВЛЕНИЕ ЗА ПРИЕМАНЕ НА НАРЕДБА ЗА ВИДА И ИЗИСКВАНИЯТА ЗА СЪЗДАВАНЕТО И СЪХРАНЯВАНЕТО НА ЕЛЕКТРОННИ ДОКУМЕНТИ В ТРУДОВОТО ДОСИЕ НА РАБОТНИКА ИЛИ СЛУЖИТЕЛЯ Внася: министърът на труда и социалната политика 21. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА НАРЕДБАТА ЗА ЕДИННИТЕ ДЪРЖАВНИ ИЗИСКВАНИЯ ЗА ПРИДОБИВАНЕ НА ВИСШЕ ОБРАЗОВАНИЕ ПО СПЕЦИАЛНОСТТА „ПРАВО“ И ПРОФЕСИОНАЛНА КВАЛИФИКАЦИЯ „ЮРИСТ“, ПРИЕТА С ПОСТАНОВЛЕНИЕ №82 НА МИНИСТЕРСКИЯ СЪВЕТ ОТ 2017 Г. Внася: министърът на образованието и науката 22. ПРОЕКТ НА ПОСТАНОВЛЕНИЕ ЗА ПРИЕМАНЕ НА НАРЕДБА ЗА КРИТЕРИИТЕ И РЕДА ЗА ИЗБОР НА ЛЕЧЕБНИ ЗАВЕДЕНИЯ ЗА БОЛНИЧНА ПОМОЩ, С КОИТО НАЦИОНАЛНАТА ЗДРАВНООСИГУРИТЕЛНА КАСА СКЛЮЧВА ДОГОВОРИ Внася: министърът на здравеопазването 23. ПРОЕКТ НА РЕШЕНИЕ ЗА ИЗМЕНЕНИЕ И ДОПЪЛНЕНИЕ НА НАЦИОНАЛНАТА РАМКА ЗА ПОЛИТИКА ЗА РАЗВИТИЕ НА ПАЗАРА НА АЛТЕРНАТИВНИ ГОРИВА В ТРАНСПОРТНИЯ СЕКТОР И ЗА РАЗГРЪЩАНЕТО НА СЪОТВЕТНАТА ИНФРАСТРУКТУРА, ПРИЕТА С РЕШЕНИЕ №87 НА МИНИСТЕРСКИЯ СЪВЕТ ОТ 2017 Г. Внася: министърът на транспорта, информационните технологии и съобщенията", "date": "2018.05.08", "title": "Вижте какво решава правителството утре"}
{"url": "https://www.24chasa.bg/novini/article/6852384", "text": "Руският заместник-външен министър Сергей Рябков призова САЩ да не правят никакви прибързани стъпки срещу Иран, които биха развалили ядрената сделка, предадоха ТАСС и Ройтерс. Очаква се американският президент Доналд Тръмп да обяви тази вечер дали САЩ ще се изтеглят от споразумението, което отмени икономическите санкции срещу Иран в замяна на ограничаване на ядрените амбиции на Ислямската република, предаде БТА. Според Рябков няма основание да се смята, че Иран е на път да направи ядрена бомба и би било невъзможно да се оказва натиск върху Техеран за едностранни отстъпки. Зам.-министър Рябков добави, че Русия е готова за диалог по бъдеща иранска ядрена сделка след 2025 г., за ракетната програма и регионалната политика на Техеран. Франция е уведомила Москва за плановете си да работи върху ново споразумение, което да допълни Съвместния всеобхватен план за действие, посочи Рябков.", "date": "2018.05.08", "title": "Москва: САЩ да не правят прибързани \nстъпки срещу Иран"}
{"url": "https://www.24chasa.bg/novini/article/6852157", "text": "„Може би вече е назрял моментът или пък не, да се отчетат принципите и ценностите на съвременното общество. Изработването на нов НК трябва да се основава на нова концепция за наказателна политика“. Това декларира пред изтъкнати пеналисти министърът на правосъдието Цецка Цачева на конференция за 50 г. от влизането в сила на НК. Проф. Пламен Панайотов обяви, че популизъм в наказателното право има не само в Европа, но и у нас. “Все по-трудно убеждавам съдии да участват в работни групи, защото техните гласове не се чуват”, посочи съдия №1 Лозан Панов.", "date": "2018.05.08", "title": "Цецка Цачева: Може би е назрял моментът за нов НК"}
{"url": "https://www.24chasa.bg/novini/article/6852397", "text": "Сръбският президент Александър Вучич, който пристигна днес на посещение в Москва, заяви, че на предстоящата среща с руския президент Владимир Путин ще го помоли да посветят най-голямо внимание на регионални въпроси и преди всичко на Косово, предаде Танюг, цитирана от БТА.  \"Ще разговаряме с Путин по всички важни за нашата страна въпроси, за разширяване на икономическото ни сътрудничество, преди всичко за Турски поток и за снабдяването на Сърбия с газ, за военно-техническото сътрудничество\", каза Вучич. Сръбският президент каза също, че ще помоли Путин за мнението му по намерението на Сърбия да запази военен неутралитет. Вучич изтъкна, че поканата да посети Русия е важен сигнал за Сърбия и голяма чест за него. Той каза, че ще покани Путин да посети Сърбия.", "date": "2018.05.08", "title": "Сръбският президент настоява да разговаря \nс Путин за Косово"}
{"url": "https://www.24chasa.bg/novini/article/6852401", "text": "Омбудсманът Мая Манолова се срещна днес следобед с работничките от затворената фабрика \"Абонданца\" в Дупница. Срещата е по искане на жените, които посрещнаха Манолова с букети цветя и ръкопляскания, съобщи БТА. Шивачките подариха на омбудсмана икона на Св. Иван Рилски в знак на благодарност, че след една година протести всички 173 работнички са успели да получат неизплатените си заплати от Фонда за гарантиране на вземанията за 1 май т.г. Повечето от шивачките имаха да получават по две заплати за 2016 г., както и допълнителни плащания. Някои от тях имаха неизплатени по 2000 лева, уточняват от пресцентъра на омбудсмана. Жените пожелаха на Манолова много здраве и сила за успех. Подаръкът е от целия колектив, на който върнахте достойнството, уточниха шивачките. Наистина съм трогната, победата е обща. От вас се научих, че човек трябва да се бори докрай и да не се отказва, дори когато нещата изглеждат безнадеждни, каза Манолова и уточни, че да се убеждава парламента е \"много трудна работа\". Манолова каза, че във Фонда за гарантиране на вземанията до този момент са постъпили 4500 заявления от работници, но шивачките от Дупница са сред първите с изплатени суми. Изплатени от фонда към момента са близо 400 хиляди лева. Предстои в следващите седмици да бъдат изплатени още около 3,5 милиона лева, каза още Манолова. Сред първите ще са работници от фирма \"Енемона\" - от енергийния сектор. Законът не е съвършен, ще има сигурно още какво да се работи, каза пред шивачките Манолова. Тя посочи още, че през следващата седмица й предстоят срещи с ръководството на НОИ, Инспекцията по труда и Фонда.", "date": "2018.05.08", "title": "Работнички от затворена фабрика посрещнаха с цветя омбудсмана Манолова"}
{"url": "https://www.24chasa.bg/novini/article/6852421", "text": "Трябва да направим всичко, за да се преборим с национализма и крайната десница. Национализмът се превърна в голяма политическа сила. Всяка форма на национализъм води до война, заяви председателят на Европейската комисия Жан-Клод Юнкер пред парламента на белгийската област Валония. Той говори по теми от европейския дневен ред, сред които са бюджетът на ЕС, политиката по въпросите на отбраната и миграцията. Юнкер отбеляза, че все още държавите в ЕС не са възприели предложенията на ЕК за промени в миграционното законодателство, а някои възразяват срещу необходимостта от засилена охрана на външните граници. По неговите думи външната гранична охрана струва 33 милиарда евро, предаде БТА. Юнкер добави, че Европа все още няма обща отбранителна политика, а ако имаше, би спестила по 100 милиарда евро годишно с уеднаквяване на видовете въоръжение. По неговите думи днес ЕС харчи два пъти по-малко за отбрана в сравнение със САЩ, като постига едва 15 на сто от резултатите на Вашингтон в тази област. Председателят на ЕК посочи, че едва от 1964 г. Европа е в състояние сама да произвежда необходимите й количества храна. По неговите думи \"поне три\" правителства в ЕС настояват за отпадане на общата селскостопанска политика занапред. За политиката на сближаване Юнкер заяви, че днес се финансират скандални разходи и даде за пример велоалеи в Бавария, изградени със средства от ЕС. По неговите думи фондовете за земеделие и сближаване остават две от най-важните пера в бюджета на ЕС до 2027 година.", "date": "2018.05.08", "title": "Юнкер: Всеки вид национализъм води до война"}
{"url": "https://www.24chasa.bg/novini/article/6852420", "text": "Министерството на външните работи на България и дипломатическите ни мисии в Пекин и Делхи продължават да са в постоянна връзка с 4 министерства в Китай, Тибетската алпинистка асоциация и непалските власти с искане за интензивно издирване на българския алпинист Боян Петров, съобщиха от пресцентъра на Външно. Получено е уверение от компетентните институции, че правят всичко възможно по случая и желаят да окажат максимално съдействие. Тази сутрин е бил изпратен екип от шестима професионални планински спасители по трасето към върха. Към момента екипът се намира на около 6000 м. надморска височина и изчаква подобряване на времето, за да продължи издирването. Както е известно, българският алпинист Боян Петров е бил забелязан за последно на височина над 7000 метра. Тибетската алпинистка асоциация е информирала посолството ни в Пекин, че летателната техника, с която разполага, не позволява летене и спасителни операции на височина над 5000 м. Чрез почетния консул на България в Катманду Бхола Тхапа от непалската страна са съобщили, че имат готовност за предоставяне на хеликоптер, който да лети на височина над 5000 м. Поискано е разрешение от китайските власти за включването му в издирването на Боян Петров.", "date": "2018.05.08", "title": "Външно: Шестима спасители издирват Боян Петров, на 6000 м са, чакат да се оправи времето"}
{"url": "https://www.24chasa.bg/novini/article/6852430", "text": "Лидерите на Кипър, Израел и Гърция заявиха, че искат да се ускори работата по реализирането на планирания газопровод, по който ще се доставя газ от Източното Средиземноморие до Европа, предаде Асошиейтед прес. Премиерът на Израел Бенямин Нетаняху днес окачестви плана за реализиране на Източносредиземноморския газопровод като много сериозно и амбициозно начинание, което е важно за Европа, търсеща нови енергийни източници, предава БТА. Президентът на Кипър Никос Анастасиадис заяви, че трите страни имат за цел да подпишат споразумение в рамките на тази година, за да напредне работата по реализиране на проекта. Гръцкият премиер Алексис Ципрас окачестви проекта като \"емблематичен\" за сътрудничеството между трите страни. Тримата лидери също така изразиха подкрепата си за планирано полагане на подводни електрически и фиброоптични кабели, които ще свържат трите страни.", "date": "2018.05.08", "title": "Кипър, Израел и Гърция искат да се ускори реализирането на Източносредиземноморски газопровод"}
