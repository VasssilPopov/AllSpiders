{"url": "https://www.24chasa.bg/novini/article/6625402", "text": "Най-малко осем човека са били ранени при днешното земетресение в Иран, предаде Ройтерс, като се позова на държавната телевизия. Трусът с магнитуд 5,2 стана в западната провинция Керманшах, близо до границата с Ирак. Спасителни екипи са били изпратени в град Кухбанан, където е бил епицентърът на земетресението. Електроснабдяването в селището е прекъснато, а някои къщи са понесли щети, предава БТА. Иран е разположен в сеизмичен район. Миналия месец 620 души загинаха и хиляди бяха ранени при мощен трус с магнитуд 7,3 в провинция Керманшах. Десетки хора бяха ранени при няколко земетресения в региона на 12 декември. Двама човека загинаха и 117 бяха ранени при трус с магнитуд 5,2, който разлюля в сряда през нощта град близо до столицата Техеран. През 2003 г. земетресение с магнитуд 6,6 уби 31 000 души и изравни със земята древния град Бам в провинция Керманшах, припомня Ройтерс.", "date": "2017.12.21", "title": "Най-малко осем ранени при земетресението в Иран"}
{"url": "https://www.24chasa.bg/novini/article/6625388", "text": "Кубинският президент Раул Кастро ще отстъпи поста си през април 2018 г., съобщи парламентът, след като гласува отлагане с два месеца на изборите за негов приемник, предаде Франс прес. Гласуването в парламента за Държавен съвет, който на свой ред има задачата да избере новия ръководител на Куба, е насрочено за 19 април, съобщиха държавните медии. Отлагането на вота от февруари за април се наложи заради отлагането на тазгодишните местни избори (първи етап от общите избори 2017-2018 г.) поради преминаването през септември на урагана Ирма, опустошил значителна част от острова, предава БТА. Местните избори от ноември-декември ще бъдат последвани от избирането на около 600 депутати в Националното събрание, които впоследствие ще изберат Държавния съвет. Президент на Куба от 2008 г. след две години като временно изпълняващ длъжността, 86-годишният Раул Кастро вече обяви, че няма да се кандидатира за нов мандат и ще отстъпи мястото на ръководител от новото поколение. Оттеглянето му ще сложи край на 60-годишното управление на братята Кастро. Раул обаче ще остане лидер на всемогъщата Кубинска комунистическа партия до следващия конгрес, планиран за 2021 г., когато той ще е на 90 години. Очаква се приемник на Раул Кастро на президентския пост да стане 57-годишният Мигел Диас-Канел, вицепрезидент и втори човек в управлението, посочва Франс прес. Агенцията отбелязва, че ако бъде избран, инженерът, роден след революцията, ще има тежката задача да наложи авторитета си, да укрепи достиженията на революцията и да продължи замисления от Раул Кастро икономически преход.", "date": "2017.12.21", "title": "Раул Кастро отстъпва президентския пост в Куба през април"}
{"url": "https://www.24chasa.bg/novini/article/6625203", "text": "Рядко генетично заболяване откриха на 4-месечното бебе на незрящите родители Нурел и Феим, които живеят в Благоевград. Надеждите, че роденият навръх празника Голяма Богородица - 15 август, Денис няма да има проблеми със зрението, засега са помрачени. “След преглед при двама офталмолози в столицата ни казаха, че детето има аниридия - липса на ириси. Това означава, че е чувствително към светлината, може да има и проблем със зрението. Трябва да носи тъмни очила и да му се поставят капки за очи”, разказа бащата Феим. Младото семейство живее заедно с бебето в студентско общежитие на ЮЗУ “Н. Рилски” в Благоевград. Таткото е четвъртокурсник по право. Майката Нурел пък е завършила лингвистика с английски и руски и магистратура по журналистика. Сами гледат бебето. Помагат им много благодетели. В студентската стая често идват добри хора с подаръци - дрешки, памперси, играчки. Доскоро Денис бе на адаптирано, но вече се храни с кисело мляко. “Не се оплакваме, а се борим с всички неволи в живота. Стъпил съм здраво на земята и ще се боря”, оптимист е таткото. Сега успешно се справя с отглеждането на Денис, учението и ремонта на общинското жилище, предоставено със заповед на кмета Атанас Камбитов. Бебето пък вече е взело първите юридически уроци. Няколко пъти татко му го е водил на лекции. Благодарен е на преподаватели и колеги, че проявяват разбиране, радват се на бебето и ако се разплаче, го успокояват. “Ремонтът на общинския апартамент ще продължи по-дълго, защото предишните наематели буквално са го превърнали в развалина. Помагат ни строители, но се оказва, че има голям теч в банята и това ще ни създаде проблем”, казва Феим. Изскубнати били дори електрическите кабели, оставили са им големи неплатени сметки за ток и вода, буквално вандали са живели там, възмущава се младият мъж. Основните грижи за бебето са поети от майката Нурел, докато Феим е на лекции или наглежда ремонта. “Много обича разходките навън, но вече е доста студено. Вкъщи е свикнал все да съм до него, да му говоря, да го галя”, разказа тя. От оптичен магазин са получили подарък бебешки очила, аптека им е подарила опаковка от капките. Те не се намират лесно и се доставят след заявка, защото много малко хора у нас страдат от аниридия. Младото семейство не се оплаква от проблемите, които цял живот са ги съпътствали. Заредени са с енергия да продължат битката си. Разчитат обаче и на разбиране от останалите хора, на помощта и добрината им. Срещат ги, затова вярват, че тези качества няма да изчезнат.", "date": "2017.12.21", "title": "Бебе на слепи родители с рядко генно заболяване - няма ириси"}
{"url": "https://www.24chasa.bg/novini/article/6625390", "text": "\"Ако вотът на недоверие мине, какво правим? Има ли партия, която е готова да управлява страната след евентуални предсрочни избори? Моята преценка е, че няма такава политическа сила от опозицията, която може да поеме отговорността за управление на страната към днешна дата.\" Това заявява почетният председател на ДПС Ахмед Доган в словото си пред елита на партията, който той събра тази вечер в сараите в \"Бояна\" на традиционното предпразнично тържество. То бе пуснато току-що в профила му във фейсбук. Доколкото разбирам този вот на недоверие няма за цел да свали правителството, а само да го коригира и насърчи към позитивни дела, допълва Сокола. \"Ако целта е „стани да седна“, не си заслужава усилието да подложим на изпитание общия ни дом. Защото, първо, че тотално ще се изпортим, може някак да се преглътне. По-важното е друго: това правителство няма да има по-дълъг живот от няколко месеца. И отново влизаме в опасната спирала на предсрочни избори само и само да си намерим място в централната властова система на държавата\", казва още Доган. И обяснява, че е дълг на гражданското общество и на всички политически сили да гарантират сигурността и стабилността на държавата. Големият проблем на правителството на Борисов е коалиционната му политика и по-конкретно включването на отявлени националисти в кабинета, смята още Доган. Ето пълния текст на словото му, както е публикувано във фейсбук: Уважаеми г-н Председател, Уважаеми дами и господа! Явно предколедните форуми на основната част от политическия елит на ДПС, започва да предизвиква не само интерес, но и силно очакване. Дори определени медии и социални мрежи го приравняват с неформален визионерски форум на ДПС. В днешния вътрешно-политически и гео-политически дискурс това означава, че е налице липса на сигурност и на краткосрочна визия за развитие: Първо, във вътрешно-политически план предизборната парадигма за президентските и парламентарни избори-2017 година все още не е стихнала: кой-кого ще „елиминира“, „смачка“ или „ победи“ вече работи в личностно измерение и тъкмо затова излиза извън нормалните граници на изразяване с Езика на политиката; Второ, обективната неопределеност на външно-политическия проспект задава безпокойство и тревожност, което се равнява на „ наливане на масло в огъня“ във вътрешно-политически план. Формално погледнато 2017 г. не беше от най-благодатните за ДПС. Но от гледна точка на определени дейности и политики, например иновативно укрепване на партийните структури, както и изключителното активиране на външните контакти с европейските либерални партии е безпрецедентно в историята на ДПС. Налице е събуждане и активиране на общинските и областни организации на ДПС. ЦС и ЦОБ си възвърнаха реалните политически функции. ПГ на ДПС има респектиращо участие в парламентарния живот на страната. Може би тук му е мястото да се отбележи, че „външният натиск“ се преобразува в усилия за помирение и обединение на всички, които са се отцепили от ДПС. Ние винаги сме били добронамерени, но и принципни. Факт е, че не сме се скарали с никого. Всеки, който реално се разкайва-да заповяда. Но ДПС си има Устав, който регламентира подобни ситуации. Външното акуширане на аналогични процеси на разделяне и обединяване не е здравословно за нашите избиратели. Въпреки това, ние сме добронамерени, дори сме длъжни да продуцираме добросъседски отношения с Република Турция и да й помогнем в диалога й с ЕС. Разбира се, според нашите скромни възможности. Нека да хвърлим един поглед към вътрешно-политическото положение в страната. Всеки от нас е наясно, че всяко управление си има проблеми, унаследени от предишни правителства или създадени от актуално управляващите. Разбира се, те трябва да бъдат коригирани чрез опозиционни политики. В крайна сметка в това се състои и смисълът на политическия плурализъм във всяка демократична държава. Големият проблем на правителството на Борисов е коалиционната му политика и по-конкретно включването на отявлени националисти в кабинета. Дори и това не е най-големият грях, защото Обединените патриоти имаха шанса да покажат и докажат консолидирана социална отговорност към националните интереси в контестта на общоевропейските политики. Но тъкмо такава значима цел не се постига с Езика на омразата и агресията, с Език, който възпроизвежда разделение и противопоставяне! В началото е Словото, после идва Делото. Словото на патриотизма обединява и управлява. Езикът на омразата и агресията разделят и противопоставят обществото и нацията. Поставят се под въпрос сигурността и стабилността на Държавата. Това не е въпрос за свободата на словото, не е проблем дори за достойнството на политическия елит на страната. Това е въпрос за съществуването на демокрацията в България. Страната е изправена пред много сериозно предизвикателство. Председателството на ЕС. България ще бъде във фокуса на важни събития и мероприятия. И въпрос на обща политическа и социална отговорност е да комуникираме на нормален европейски политически Език. От особена важност е коригиращата функция на медиите. Уважаеми колеги, представители на четвъртата власт, покажете какво можете. Дайте вашият позитивен дял в общата отговорност за стабилността на България! После си дискутирайте темата за връзката на свободата и отговорността на Словото. Не е по–маловажен и въпросът за вота на недоверие към правителството в началото на председателството на ЕС. Доколкото разбирам този вот на недоверие няма за цел да свали правителството, а само да го коригира и насърчи към позитивни дела. Добре, този акт може да се изтълкува и като рутинна демократична процедура. Но ако вотът на недоверие мине, какво правим? Има ли партия, която е готова да управлява страната след евентуални предсрочни избори? Моята преценка е, че няма такава политическа сила от опозицията, която може да поеме отговорността за управление на страната към днешна дата. Тогава какво правим? Ако целта е „стани да седна“, не си заслужава усилието да подложим на изпитание общия ни дом. Защото, първо, че тотално ще се изпортим, може някак да се преглътне. По-важното е друго: това правителство няма да има по-дълъг живот от няколко месеца. И отново влизаме в опасната спирала на предсрочни избори само и само да си намерим място в централната властова система на държавата. Затова дълг на гражданското общество и на всички политически сили е да гарантират сигурността и стабилността на държавата. Уважаеми колеги, съмишленици и приятели, границата между подчертаването на особената важност на даден проблем и неволното му преекспониране виси на косъм над главите на политици и анализатори. Ако в случая и при мен се е получило така, моля за предколедна прошка. Бъдете живи и здрави, пожелавам ви спокойствие и увереност в утрешния ден!", "date": "2017.12.21", "title": "Доган: Няма партия от опозицията готова да управлява след предсрочни избори"}
{"url": "https://www.24chasa.bg/novini/article/6625231", "text": "Столичните общински съветници дадоха съгласието си общината да продаде мажоритарния си дял в Общинска банка на лихтенщайнската компания “Новито опортюнитис”. Решението бе взето след близо час и пловина дебати с 45 гласа “за”, 9 “против” и четирима “въздържал се”. Делът на общината в Общинска банка е 67,5%. За акциите беше проведен търг, в който участва единствено “Новито опортюнитис” с оферта от 46 млн. лв., с 350 хил. лв. повече от началната цена. КЗК вече даде положително становище за сделката, което вчера публикува на сайта си. Сега остава единствено БНБ да одобри купувача. Цената е определена на база пазарна стойност, собствения капитал и аналози с цени на други подобни акции, които се продават на борсата, каза по време на дебата зам.-председателят на СОС Николай Стойнев. ", "date": "2017.12.21", "title": "СОС одобри купувача на Общинска банка"}
{"url": "https://www.24chasa.bg/novini/article/6625184", "text": "Главният прокурор Сотир Цацаров отрече да пречи на бюрото за контрол на СРС при проверките му в прокуратурата на заседание на комисиите за контрол над службите и по обществен ред. На дебатите в зала “Изток” присъстваха и членовете на бюрото за контрол на СРС начело с шефа им Бойко Рашков. Цацаров раздаде на депутатите заповед до прокурорите, в която пише, че членовете на бюрото за контрол на СРС нямат право по закон да се запознават със съдържанието на подслушвани телефонни разговори. “Да се спекулира, че главният прокурор е блокирал достъпа на бюрото до веществени доказателствени средства и така му е попречил, е меко казано неистина”, реагира той на думи на Бойко Рашков. Цацаров даде и пример, че от началото на 2014 г. бюрото е направило 192 проверки във всички прокуратури у нас. В разговора се включи и шефът на вътрешната комисия Цветан Цветанов. Той отбеляза, че в обществото се създало усещане за масово подслушване. Рашков му отвърна, че това се дължи на медиен анонс. “Не мога да командвам телевизиите да правят един или друг анонс, ако можех, щях да ги изкомандвам, но не мога”, добави той. От бюрото посочиха, че през 2016 г. в най-натоварения за СРС съд - Специализирания наказателен, постъпили 2100 искания за подслушване. 600 от тях обаче се оказали “брак”. В зала “Изток” имаше и съдии. Сред тях и бившият шеф на Софийския градски съд Калоян Топалов, който изненадващо подаде оставка през септември и напусна системата. Магистратите били поканени от БСП.", "date": "2017.12.21", "title": "Цацаров: Спекулация е, че блокирам бюрото за контрол на СРС (Обзор)"}
{"url": "https://www.24chasa.bg/novini/article/6625364", "text": "Руският президент Владимир Путин е разговарял по телефона със саудитския крал Салман и е осъдил изстрелването на ракета от йеменските бунтовници хуси по неговия дворец тази седмица, предаде Асошиейтед прес, като се позова на Кремъл. Путин е осъдил атаката и е призовал за щателно разследване на случая, се казва в съобщението. Оглавяваната от Саудитска Арабия коалиция срещу йеменските бунтовници заяви, че във вторник е прехванала ракета над Рияд. Хусите казаха, че са изстреляли ракетата, а целта била дворецът Ямама в саудитската столица, където монархът председателства седмичното заседание на правителството и приема чуждестранни лидери. Путин призовал за мирно уреждане на кризата в Йемен. Руският президент и саудитският крал изтъкнали и необходимостта от увеличаване на усилията за договаряне на политическо споразумение в Сирия. Те също така обсъдили съвместни действия за стабилизиране на световните пазари на петрол.", "date": "2017.12.21", "title": "Путин говори по телефона със саудитския крал за изстреляна ракета по двореца му"}
{"url": "https://www.24chasa.bg/novini/article/6625373", "text": "Британският премиер Тереза Мей заяви днес във Варшава, че конституционните въпроси в отделните страни са преди всичко от национален характер. Така тя реагира на процедурата, която ЕС започна срещу Полша заради съдебните й реформи, предаде Франс прес. \"Тези конституционни въпроси са нещо нормално и трябва преди всичко да са въпроси на засегнатите индивидуални страни. В Европа ние имаме колективно доверие във върховенството на закона. Ние приветстваме факта, че полският премиер Матеуш Моравецки каза, че ще разговаря с Европейската комисия, и се надявам, че това ще доведе до задоволителен резултат, заяви Мей след среща с Моравецки, предаде БТА. На общата им пресконференция новият полският премиер каза, че се надява Франция и Германия да се стремят към постигането на най-добро решение за Великобритания, която е в процес на напускане на ЕС. Доволен съм от състоянието на преговорите за Брекзит, отбеляза той. Британският премиер заяви, че Великобритания и Полша са притеснени от опитите на Русия да превърне информацията в оръжие, предаде Ройтерс. \"Съгласихме се днес да засилим нашето сътрудничество, за да се противопоставим на дезинформацията на Русия в региона. Ние сме дълбоко обезпокоени от руските опити за използване на информацията като оръжие\", каза Мей. \"Кремъл се опитва да подкопае международната система, която се основава на правила, но няма да постигне успех в това\", допълни тя. Британският премиер е придружаван в Полша от вътрешния министър Амбър Ръд и от министъра на отбраната Гавин Уилямсън. Мей и Моравецки подписаха нов договор за сътрудничество в областта на сигурността и отбраната. Съдържанието на документа не се съобщава. Той ще замени действащия от 1995 г. меморандум за сътрудничество между Великобритания и Полша. Стана ясно само, че новият документ касае военното взаимодействие, въпросите на териториалната отбрана, сътрудничеството в сферата на отбранителната промишленост и обмена на информация за поръчки за въоръжените сили.", "date": "2017.12.21", "title": "Мей: Приветстваме факта, че Моравецки ще разговаря с ЕК"}
{"url": "https://www.24chasa.bg/novini/article/6625278", "text": "Не един или два разговора са водени президентът (2012-2017) Росен Плевнелиев да оглави т.нар. градска или стара десница.  \"Има такива очаквания. Но казвам пред вас най-отговорно и ясно: \"Не, не, не и не. Аз няма да оглавя нито градската десница, нито селската левица. Няма да се връщам в която и да било партия. Няма да правя партия. Няма да ставам лидер на която и да е партия. Няма да обединявам която и да е, нито съвкупност от партии\" - с тези думи президентът на републиката в периода 2012-2017 отряза категорично тези, които го виждат в тази роля. Плевнелиев съобщава още няколко изненадващи политически новини. Издава също купил ли е кола на приятелката си, живеят ли заедно, колко струват подаръците, които е направил досега на Деси Банова, и как всъщност започва всичко между тях. Споделя и неочаквана връзка с президента на САЩ Доналд Тръмп.", "date": "2017.12.21", "title": "Плевнелиев разкрива пред \"24 часа\": Има разговори да оглавя старата десница. Отговорът ми е не"}
{"url": "https://www.24chasa.bg/novini/article/6625380", "text": "Бившият каталунски лидер Карлес Пучдемон ще направи изявление два часа след края на предсрочните избори в областта, пише испанското издание El Pais. Пучдемон е кандидат за народен представител на неговата партия „Да за Каталуния“, но тъй като срещу него има повдигнати обвинения за държавна измяна и злоупотреба с публични средства, бившият председател на Женералитета все още се намира в Брюксел, където избяга малко след неуспешния опит за обявяване на независима каталунска република, предаде \"Фокус\". По-рано стана ясно, че на предсрочните парламентарни избори в областта рекорден брой хора искат да упражнят правото си на глас, като пред урните има опашки, а към 18:00 часа местно време избирателната активност е почти 68%. Гласуването в Каталуния приключва в 20:00 часа местно време. Припомняме, че вотът бе организиран от Мадрид, след като централното правителство задейства чл. 155 от Конституцията на Испания, за да суспендира автономните правомощия на Каталуня, чиито парламент обяви едностранна независимост на 1 октомври тази година. Някои от кандидатите за изборите - включително и отстраненият от длъжност председател на Женералитата Карлес Пучдемон, са изправени пред обвинения за организиране на бунт за ролята им в обявяване на независимостта, което допълнително повишава градуса на напрежението.", "date": "2017.12.21", "title": "Пучдемон ще направи изявление след края на изборите в Каталуня"}
{"url": "https://www.24chasa.bg/novini/article/6625186", "text": "Общото събрание на ООН гласува с 128 гласа „За“, девет „Против“ и 35 въздържали се, да осъди решението на американския президент Доналд Тръмп да признае Йерусалим за столица на Израел, съобщава AFP, цитирана от \"Фокус\". По-рано държавният глава на САЩ заяви, че „ние гледаме“ като заплаши да спре финансовата помощ за държавите, които гласуват против решението на Белия дом.", "date": "2017.12.21", "title": "128 гласуваха да осъдят решението на Тръмп за Йерусалим на Общото събрание на ООН"}
{"url": "https://www.24chasa.bg/novini/article/6625196", "text": "Избирателната активност на произвежданите днес предсрочни избори в испанската автономна област Каталуня е достигнала близо 70 процента два часа преди края на изборния ден, съобщиха регионалните власти, цитирани от Ройтерс. Агенцията отбелязва, че гласуването е от ключово значение за бъдещето на движението за независимост на Каталуня, предаде БТА. В 17 ч. по Гринуич (19 ч. българско време) избирателната активност е било 69,54 процента - с над 6 процента по-висока в сравнение с предишните избори в испанската автономна област, през 2015 г. За разлика отпреди две години, изборите днес се произвеждат в работен ден, така че е възможно още много каталунци да упражнят правото си на вот до края на гласуването в 19 ч. по Гринуич (21 ч. българско време), отбелязва Ройтерс. Очаква се избирателната активност да достигне рекордно равнище. Проучванията на общественото мнение отреждат равни шансове на привържениците и противниците на независимостта на Каталуня.", "date": "2017.12.21", "title": "Активността на изборите в Каталуня е 70% два часа преди края на гласуването"}
{"url": "https://www.24chasa.bg/novini/article/6625201", "text": "Част от договора с Турция за доставка на ракетни системи С-400 ще се заплати с предоставен от Русия кредит, а доставките ще започнат в края на 2019 г. - началото на 2020 г., съобщи днес помощникът на руския президент Владимир Путин по въпросите на военнотехническото сътрудничество Владимир Кожин, цитиран от ТАСС. Буквално до дни договорът влиза във фаза на реализация. Една част от договора ще бъде платена от турската страна, а една част - с кредит, предоставен от руска страна. Доставките ще започнат в края на 2019 г. - началото на 2020 г., каза Кожин на церемония днес, цитиран от БТА. Турският президент Реджеп Тайип Ердоган съобщи на 12 септември, че Анкара е подписала с Москва споразумение за закупуване на системи С-400 и Турция вече е платила капаро. Генералният директор на държавната корпорация \"Ростех\" Сергей Чемезов заяви на 2 ноември пред ТАСС, че сумата на договора с Турция за доставка на ракетни системи С-400 надвишава 2 млрд. долара. Доставките на руските ракетни системи С-400 в Турция ще започнат най-рано след две години, посочи по-рано заместник-началникът на Секретариата за отбранителна промишленост на Турция Исмаил Демир. На 11 ноември турският министър на отбраната Нуреттин Джаникли официално заяви, че въпросът със закупуването на руските ракетни системи е решен.", "date": "2017.12.21", "title": "Русия: Турция ще плати за системите С-400 с предоставен от нас кредит"}
{"url": "https://www.24chasa.bg/novini/article/6625236", "text": "Говорител на подкрепяния от Запада палестински президент Махмуд Абас приветства  , предаде Ройтерс, цитирана от БТА. \"Гласуването е победа за Палестина\", заяви президентският говорител Набил Абу Рудейна. \"Ще продължим усилията си в ООН и на всички международни форуми за слагане край на тази окупация и създаване на наша палестинска държава със столица Източен Ерусалим\", добави той.", "date": "2017.12.21", "title": "Палестина: Приемането на резолюцията за Йерусалим в ООН е победа за нас"}
{"url": "https://www.24chasa.bg/novini/article/6625240", "text": "Издирваният още от 1998 г. чрез Интерпол Георги Георгиев- Културиста се е предал сам в Трето РПУ в София в началото на декември. Според източници на сайта konkurent.bg от десетина дни братът на някогашния хазартен бос Валтер Папазки е във врачанския затвор. На ошашавените столични ченгета Културиста заявил, че изобщо не знаел, че е обявен за издирване. Докато траеше играта на котка и мишка с правосъдието, във Враца се заговори, че Културиста си е направил няколко пластични операции, а в годините на изгнанието си е живял в Чехия и Румъния под чужда самоличност. През 2006 г. Георгиев беше осъден на 10 г. затвор като един от организаторите на убийството на смъртния враг на хазартната групировка „Империал” Валентин Алексиев-Лисицата. Той беше разстрелян през февруари 1996 г. в София, а като физически извършители на убийството бяха задържани и осъдени Стефан Димитров и Велин Василев. Босът на „Империал” Валтер Папазки също беше осъден по това дело и вече излежа присъдата си. Папазки бе арестуван след акция на баретите през август 1998 г. в офиса на групировката си във Враца, но брат му Георги Георгиев успя да се покрие в последния момент и от тогава бе в неизвестност за официалните власти у нас. Според запознати през следващите години Културиста е влизал поне три пъти легално в страната с фалшиви документи и спокойно е уреждал прехвърлянето на част бизнеса на „Империал” на различни хора, изпълнявайки указанията на брат си Валтер от затвора. Докато бе зад решетките Папазки успешно прехвърли бизнеса си на свои близки.", "date": "2017.12.21", "title": "Братът на Папазки се предал сам, вече е в затвора"}
{"url": "https://www.24chasa.bg/novini/article/6625219", "text": "Елитът на ДПС се събира в сараите на Ахмед Доган в \"Бояна\". В този час там започва традиционната празнична вечеря на Сокола в навечерието на Коледа и Нова година. Почетният председател е поканил над 100 души, но само партийци. Външни лица няма да се допускат, сбирката е закрита и за медиите. А присъствали на предишни подобни събирания при Сокола разказаха, че дори и мобилните телефони остават извън залата. Вечерята се чака с особено нетърпение заради речта на Доган, която обаче ще е в по-късните часове. През 2015 г. на същата празнична сбирка именно неговото слово доведе до свалянето на Лютви Местан от лидерския пост в ДПС. Почетният председател ще излезе и тази година с визионерска реч по Коледа, разкри в събота зам.-шефът на ПГ на ДПС Йордан Цонев пред bTV. Чакаме коледния си купон с нетърпение, добави той. \"Г-н Доган може би е един от сериозните визионери в днешно време. Дори ако си позволя, мога да изляза и извън границите на България. Можете да проверите всички негови изказвания назад във времето, включително и от 90-та година насам. И затова ние и като държава, а отгоре на всичкото и като партия ДПС би трябвало да се възползваме от един такъв визионер като г-н Доган. Ние сме благодарни, че все още той ни позволява, поне на годишни тържества ли ще бъде, или на различни срещи, да се ползваме от неговия опит, от неговите знания, от неговото визионерство\", заяви пък лидерът на ДПС Мустафа Карадайъ пред \"Дарик\".", "date": "2017.12.21", "title": "Елитът на ДПС се събира в сараите на Доган (Снимки)"}
{"url": "https://www.24chasa.bg/novini/article/6625106", "text": "Шарже д'аферът на Обединените арабски емирства /ОАЕ/ е бил повикан днес в турското министерство на външните работи по повод напрежение, породено от пост в Туитър на министър от ОАЕ, който предизвика гнева на Анкара, предаде АФП, като се позовава на турската държавна телевизия ТРТ.  след ретуит преди няколко дни от външния министър на ОАЕ шейх Абдула бин Зайед Ал Нахаян на пост, обвиняващ османски паша, че е ограбил град Медина през 1916 г., предава БТА.", "date": "2017.12.21", "title": "Турция извика шарже д'афера на ОАЕ заради поста в Туитър, разгневил Анкара"}
{"url": "https://www.24chasa.bg/novini/article/6625118", "text": "Комисията за защита на конкуренцията наложи общо 5,98 млн. лв. глоби на разпределителните и снабдителните предприятия на ЕВН и ЧЕЗ, съобщиха от антимонополния орган. Санкцията за ЕВН е 3,79 млн. лв., а за ЧЕЗ - 2,193 млн. КЗК е установила, че предприятията прилагат практики, с които дискриминират независимите търговци и ограничават търговията с ток по свободно договорени цени. Решенията могат да бъдат обжалвани в 14-дневен срок. От ЕВН съобщиха, че и КЕВР им е наложила глоба от 6 млн. лв. за 2 случая за подмяна на 2 електромера. Със санкцията от КЗК в един ден компанията е санкционирана с близо 10 млн. лв. От компанията смятат, че глобите са нечестни и необосновани. От ЧЕЗ отхвърлят твърденията за нарушение на закона и ще обжалват гробата. Двете компании работели в съответствие с българското и европейско законодателство.", "date": "2017.12.21", "title": "10 млн. лв. глоби за ЕВН, 2,2 млн. за ЧЕЗ"}
{"url": "https://www.24chasa.bg/novini/article/6625116", "text": "Министерството на туризма ще популяризира България като целогодишна туристическа дестинация и чрез големи спортни състезания, на които страната ни ще е домакин през следващата година. Това е съобщила министърът на туризма Николина Ангелкова след срещите си с ръководители на три спортни организации, съобщиха от пресцентъра на Министерството на туризма. С вицепрезидента на Българската федерация по волейбол Любомир Ганев Николина Ангелкова е обсъдила възможностите за представяне на туристическия потенциал на страната ни по време на световното първенство за мъже по този спорт, който е сред най-популярните у нас. От 10 до 30 септември Варна, София и Русе ще са домакини на състезанието, което се организира съвместно с Италия. Това ще е най-големият спортен форум, който страната ни ще приеме. Предното домакинство на световно по волейбол е било през 1970 г., но сега ще привлече много по-голям интерес след силните изяви на българските състезатели през последните години. Министерството на туризма и федерацията ще си сътрудничат, за да се разкрие и туристическият потенциал на България, предлагаща разнообразни услуги за почивка и пътешествия, е подчертала министър Ангелкова. По същото време в столицата ни ще се проведе и Световното първенство по художествена гимнастика - спорт, в който страната ни също е сред лидерите на планетата. На срещата на министър Ангелкова с председателя на Българската федерация по художествена гимнастика Илиана Раева прочутата спортистка анонсира, че за събитието се очакват над 2000 участници и гости, зрителите ще са многократно повече. Световната проява ще привлече и много туристи. България става все по-притегателна като дестинация и за почитателите на тениса, особено след големия международен пробив на Григор Димитров. След успеха на първите две издания на турнира \"София оупън\" от 4 до 11 февруари 2018-а ще се състои нова атрактивна надпревара на корта, е съобщила генералният секретар на Българската федерация по тенис Катерина Генова. За трети път в историята си страната ни ще бъде домакин на турнир от календара на Асоциацията на професионалните тенисисти. По време на авторитетната проява ще се рекламират възможностите на българската столица като спортно средище, но и на многобройните й туристически забележителности, е посочила министър Ангелкова. София бе избрана и за Европейска столица на спорта за 2018 г. В тази инициатива има включени редица събития - както професионални състезания, така и любителски занимания.", "date": "2017.12.21", "title": "Популяризираме се като туристическа дестинация чрез големи спортни състезания"}
{"url": "https://www.24chasa.bg/novini/article/6625117", "text": "По покана на министъра на правосъдието Цецка Цачева днес се проведе поредна работна среща с представители на Синдиката на служителите в затворите в България /ССЗБ/, Синдикат „Охрана“ и главните директори на Главна дирекция „Изпълнение на наказанията“ /ГДИН/ Свилен Цветанов и на Главна дирекция „Охрана“ /ГДО/ Георги Жеков. На разговорите присъстваха още ресорният заместник-министър на правосъдието проф. Николай Проданов и главният секретар на ведомството Стоян Стоянов. Това съобщиха от пресцентъра на Министерството на пръвосъдието Министър Цачева информира участниците в срещата за основните параметри на бюджета на Министерството на правосъдието и по-специално на двете главни дирекции. Бюджетите на ГДИН и ГДО предстои да бъдат утвърдени от министъра на правосъдието след влизането в сила на Постановлението на Министерския съвет за изпълнение на държавния бюджет на Република България за 2018 г. Бяха откроени следните изменения, които се предвиждат в социалната сфера: От 1 януари 2018 г. се увеличава основното възнаграждение на всички служители в ГДИН и ГДО средно с 5 %. Това стана възможно с увеличаване на разходите за персонал с общо 6 млн. и 600 хил. лв, одобрени в бюджета за догодина. До 29 декември т.г. главните директори на ГДИН и ГДО следва да представят проект на заповеди за определяне размера на възнагражденията по длъжности, както и за размера на новите основни индивидуални заплати на служителите във всички структури. Работата на работната група за изготвяне на проекта на Единните правила за условията и реда за формиране на допълнителното възнаграждение за постигнати резултати в служебната дейност на служителите в двете главни дирекции продължава до изясняване на спорните текстове. До 31 януари 2018 г. председателят на работната група заместник-министър проф. Проданов трябва да представи на министъра на правосъдието съгласуван вариант на Правилата. В документа ще се допълнят целите и приоритетите и ще се определи редът и критериите за оценка на резултатите от дейността и реда за формиране на размера на възнагражденията въз основа на тези резултати. Във връзка с предложението за изменение на базата за определяне на допълнителни възнаграждения за работа при специфични условия на труд, главните директори на двете главни дирекции да предложат варианти за изменение на заповедите при сегашната структура и диференциация, както и с промените, които предлагат, съобразно отговорностите на служителите. Въз основа на представените разчети, ще се прецени размерът на необходимите допълнителни средства за персонал. Целта е поетапното увеличаване на тези възнаграждения с оглед достигане на базата, прилагана за служителите в системата на МВР. През 2018 г. се увеличава с 1 млн. лева размерът на разходите за издръжка в ГДИН и ГДО, което ще позволи осигуряване на необходимото материално техническо обезпечаване, като униформени облекла, обувки, защитни средства при полагане труд, съобразно спецификите на дейността. По време на срещата бе обсъдено и писмото на главния прокурор Сотир Цацаров до министъра на правосъдието с предложения за мерки за подобряване на работата в местата за лишаване от свобода. Уточни се да се създаде работна група, с председател проф. Проданов, която да разработи критерии и да предложи проект на нормативи за оптимално съотношение на численост на надзорно-охранителния състав спрямо численост на охранявани лишени от свобода, като се отчетат особеностите на режима на всяко конкретно място. По останалите препоръки в писмото на главния прокурор, се направи преглед на предприетите досега действия за тяхното изпълнение, като участниците в срещата се обединиха около становището министър Цачева да информира главния прокурор за предприетите мерки. В края на срещата правосъдният министър благодари на синдикалните организации за съвместната работа през 2017 г. и изрази увереност, че добрият диалог между министерството и тях ще продължи в дух на коректност и разбирателство.", "date": "2017.12.21", "title": "Цачева се срещна със синдикатите на затворите и на съдебната охрана"}
{"url": "https://www.24chasa.bg/novini/article/6625123", "text": "С наричания за здраве и берекет коледари от Четвърто училище „Иван Вазов“ поздравиха кмета на Монтана Златко Живков. Момичета, пременени в народни носии, закичиха гегите им с гевреци. Коледарите звънко пяха: „Стани нине, господине, че ти идем добри гости. Добри гости коледари, тръгнали сме чак от снощи в тези дълги, тъмни нощи. Да ви търсим кой къде сте, да ви носим добри вести- колко билки по земята, толкоз здраве в тази къща!“ Кметът благодари за пожеланията. „Знам, че сте тръгнали отрано и дълъг път ви чака днес. Дано са пълни торбичките ви , а душата ви с радост, да нямате ниаккви проблеми да сте живи и здрави!“, каза градоначалникът. На учениците пожела шестици и обеща градът да става още по -хубав с подходящи места за отдих, игри и спорт, а школата - обновени.", "date": "2017.12.21", "title": "Коледари наричаха за здраве и берекет в Монтана"}
{"url": "https://www.24chasa.bg/novini/article/6625133", "text": "Пo вpeмe нa eкcпepимeнт, гpyпa oт yчeни в Hoвa Зeлaндия ca пoдгoтвили peдицa въпpocи нa ceкcyaлнa тeмaтикa зa изкycтвeнитe интeлeкти, paзpaбoтeни oт тexнoлoгичнитe гигaнти Gооglе и Аррlе. Peзyлтaтът oт oпититe e пoкaзaл дocтa пoлeзни cъвeти oт изкycтвeния paзyм, предаде  . Hacкopo, нoвoзeлaндcкиeтe yчeни ca пpoвeли eкcпepимeнт, в кoйтo ca peшили дa пpoвepят кoмпeтeнтнocттa нa глacoвитe acиcтeнти нa кoмпaниитe Gооglе и Аррlе. Bъпpeки, чe глacoвият acиcтeнт Ѕіrі нa Аррlе нe ycпял дa aнaлизиpa някoи зaпитвaния, и двaтa пoмoщникa ca дaвaли дocтaтъчнo cилни cъвeти пo въпpocитe нa ceкcyaлнa тeмa. И двaтa глacoви acиcтeнтa, пpeдлaгaли нa cпeциaлиcтитe инфopмaция oт дocтa aвтopитeтни pecypcи.", "date": "2017.12.21", "title": "Изкуствените интелекти на Google и Apple вече могат да говорят и за секс"}
{"url": "https://www.24chasa.bg/novini/article/6625145", "text": "Списание \"Икономист\" определи Франция за страна на 2017 г. заради избирането за президент на Еманюел Макрон, който е \"измел стария режим\", предаде Франс прес. \"Франция опроверга очакванията\", отбелязва влиятелното британско издание в редакционен коментар. В него се припомня как бившият банкер спечели изборите, а неговата партия е обрисувана като новобранец в политиката, победил старата гвардия на парламентарните избори. Припомня се още, че движението на Макрон е смазало крайната националистка Марин Льо Пен, която, според \"Икономист\", е щяла да разруши ЕС, ако е била избрана за президент, предава БТА. Списанието смята, че новият държавен глава на Франция, освен предложените реформи, сред които и тази за по-гъвкав пазар на труда, е трансформирал националния политически дебат и е дал надежда на онези, които мислят, че разделението ляво-дясно е по-маловажно от това между отвореност и изолация. Френският президент промени имиджа на своята страна, която изглеждаше неподатлива на реформи, заклещена между склерозата и ксенофобията, коментира \"Икономист\". Сред държавите, \"отличили\" се тази година, са и Бангладеш, защото прие бежанци рохинги, Аржентина заради избирането на Маурисио Макри за президент, и Южна Корея заради политическите реформи, извършени на фона на заплахите от Северна Корея. Отличието \"страна на годината\" се присъжда от списание \"Икономист\" от 2013 г. на държава, която през изминалите 12 месеца е преживяла забележителна промяна или е направила света по-добър. Британското издание призна, че е допуснало грешка през 2015 г., когато страна на годината стана Мианма заради прехода от диктатура към подобие на демокрация. \"Не предвидихме колко ще се влоши отношението към рохингите\", отбелязва \"Икономист\".", "date": "2017.12.21", "title": "\"Икономист\": Франция е страна на годината"}
{"url": "https://www.24chasa.bg/novini/article/6625138", "text": "Собственикът на две котки, вписани в Книгата на рекордите на Гинес, съобщи, че животните са загинали в пожара, който разруши къщата му в Детройт, САЩ, миналия месец, предаде Асошиейтед прес. Уил Пауърс каза, че останките на котараците Сигнус и Арктурус били открити в опожарения имот.   Очевидно животните са умрели от задушаване. Продължава издирването на други две котки, които изчезнаха след пожара на 12 ноември, предаде БТА Сигнус беше притежател на рекорда за най-дълга опашка на жива домашна котка - 44,66 сантиметра. Арктурус беше най-високата жива домашна котка в света - 48,4 сантиметра. И двамата бяха на 2 години.", "date": "2017.12.21", "title": "Две котки от Книгата на рекордите на Гинес загинаха при пожар"}
{"url": "https://www.24chasa.bg/novini/article/6625146", "text": "Седем посолства на страни от Европейския съюз в Румъния изпратиха съвместно послание до управляващите партии в страната, в което ги призоваха да избягват всяко действие, което би довело до отслабване на независимостта на съдебната система, предаде Медиафакс. Посолствата на Белгия, Дания, Финландия, Франция, Германия, Холандия и Швеция поискаха от управляващите в Румъния да се допитат до Венецианската комисия във връзка със спорните закони в правосъдната сфера, предаде БТА. \"Признаваме, че Румъния постигна през последното десетилетие значителен напредък по отношение на проправянето на път и прилагането на заслужаващи доверие реформи в правосъдната система. Въпреки това нашето убеждение е, че приетите наскоро закони за съдебната реформа в настоящата им форма, както и предложените неотдавна промени в наказателните кодекси, рискуват да изложат на риск тези успехи\", посочват посолствата. Дипломатическите мисии също така апелират към участниците в проекта за реформа на правосъдието \"да избягват всяко действие, което може да доведе до отслабване на независимостта на съдебната система и борбата срещу корупцията и незабавно да поискат становище от Венецианската комисия\". \"Вярваме, че всички участващи в този процес политически фактори ще обърнат необходимото внимание на тези основателни безпокойства в съответствие с нашия общ европейски ангажимент и продължаваме да сме готови и в бъдеще да подкрепяме Румъния в усилията й да се придържа към този ангажимент\", се посочва още в съобщението. Румънският Сенат прие днес последния от пакета правосъдни закони, които предизвикаха критики и улични протести. Промените будят опасения за намаляване на независимостта на магистратите и ограничаване на прерогативите на Националната дирекция за борба с корупцията, която е изключително активна при преследванията на лица на изборни длъжности, заподозрени в корупция, и се ползва с голяма подкрепа сред румънците, посочва Франс прес.", "date": "2017.12.21", "title": "7 посолства към Румъния: Правосъдната реформа може да застраши напредъка ви"}
{"url": "https://www.24chasa.bg/novini/article/6625267", "text": "Ново земетресение стана днес в западната иранска провинция Керманшах, близо до границата с Ирак. Засега няма данни за жертви, предаде Ройтерс, като се позова на държавната телевизия. Трусът е бил с магнитуд 5,2. Спасителни екипи са били изпратени в град Кухбанан, където е бил епицентърът на земетресението, предава БТА. Миналия месец 620 души загинаха и хиляди бяха ранени при мощен трус с магнитуд 7,3 в иранската провинция Керманшах.", "date": "2017.12.21", "title": "Ново земетресение в Иран, трусът е бил с магнитуд 5,2"}
{"url": "https://www.24chasa.bg/novini/article/6625287", "text": "Американският постоянен представител в ООН Ники Хейли заяви в четвъртък, малко след като Общото събрание на ООН осъди решението на Белия дом за Йерусалим, че организацията не може да очаква САЩ „да си плащат за привилегията да не бъдат уважавани“, пише американското издание Washington Examiner. Хейли отбеляза, че от страната ѝ се иска да „плаща повече отколкото която и да е друга държава“, срещу което получава тази „съмнителна разлика“ между вложено и получено, предава \"Фокус\". Изданието цитира още от думите на американския постоянен представител, според които „ние имаме задължение да искаме повече от нашите инвестиции. И ако нашите инвестиции се провалят, имаме задължени да вложим парите си по по-продуктивни начини“. Хейли продължи протеста си срещу взетото решение, като отбеляза, че „САЩ ще запомнят този ден, в който бяхме атакувани в Общото събрание защото упражняваме правата си на суверенна нация“. „Ще си го спомним, когато отново бъдем призовани да дадем най-голямата вноска в бюджета на организацията,“ продължи Хейли и завърши с думите: „Ще си го спомним, когато толкова много страни дойдат при нас, какъвто навик имат, за да искат от нас да плащаме повече и използваме влиянието си в тяхна полза“. Постоянният представител напомни, че решението на Тръмп от шести декември да признае Йерусалим за израелска столица не влиза в противоречие с възможността да бъдат водени преговори за двустранно решение на проблема между Израел и Палестинската автономия. Изказването на Хейли е направено, след като на извънредна среща на Общото събрание на ООН, проведена на 21 декември, четвъртък, 128 държави осъдиха решението на Белия дом да признае Йерусалим за столица на Израел. Девет страни се обявиха против, докато 35 се въздържаха. Така ООН призова САЩ да се откаже от действията си, но за Вашингтон решението на организацията няма обвързващ юридически характер.", "date": "2017.12.21", "title": "Ники Хейли: САЩ не желаят да си плащат за\nнеуважение"}
{"url": "https://www.24chasa.bg/novini/article/6625306", "text": "Израел отхвърли гласуването в ООН на резолюцията, призоваваща САЩ да оттеглят решението си да признаят Ерусалим за столица на Израел, предаде Ройтерс. \"Израел отхвърля решението на ООН и същевременно е удовлетворен от факта, че много страни не са гласували в подкрепа на това решение\", посочва в изявление канцеларията на израелския премиер Бенямин Нетаняху. \"Израел благодари на американския президент Доналд Тръмп за недвусмислената позиция в полза на Ерусалим и на страните, гласували редом с Израел и с истината\", се казва в текста. Статутът на Ерусалим е въпрос, който трябва да се обсъди в рамките на близкоизточния мирен процес, а не да се определя от трета страна, заяви в Туитър германското външно министерство, цитирано от ТАСС. \"Статутът на Ерусалим трябва да се изясни в рамките на преговори между двете страни. Решението не бива да се определя отвън. Точно по тази причина днес гласувахме за резолюцията на ООН, която съответства на нашата позиция\", обясни министерството позицията на Германия.", "date": "2017.12.21", "title": "Израел отхвърли резолюцията на ООН за Йерусалим и благодари на Тръмп"}
{"url": "https://www.24chasa.bg/novini/article/6625096", "text": "Очаква се рекордно висока избирателна активност на регионалните избори, свикани след референдума за независимост на областта. Изборният ден приключва в 21 часа местно време. Едва след това ще стане ясно кой печели, до последно партиите за и против отцепването на Каталуня бяха с изравнени позиции, предаде  . Избирателните секции са пълни с хора и дълги опашки. Избирателната активност към 13 часа местно време е 34, 69% според официалните данни, което е по-ниска избирателна активност в сравнение с вота през 2015 година. Очаква се огромно струпане на хора след приключване на работния ден в Барселона. Очаква се да бъде поставена рекордна избирателна активност от 84%. Гласуването преминава нормално със засилени мерки за сигурност. Около избирателите секции има единствено представители на местната каталунска полиция. Няма напрежение, хората излизат, за да дадат своя вот. За тях това е своебразен референдум, решават съдбата на Каталуня - дали тя продължава да иска пътя на независимостта, или иска да остане част от Испания.", "date": "2017.12.21", "title": "Дълги опашки пред избирателните секции в Каталуня"}
{"url": "https://www.24chasa.bg/novini/article/6625076", "text": "Lenovo Data Center Group и Intel ще предоставят суперкомпютър от следващо поколение на Центъра за суперкомпютри Лайбниц (ЦСЛ) към Баварската академия на науките в Мюнхен. Един от най-изтъкнатите европейски изчислителни центрове, ЦСЛ не само работи с огромни обеми информация, но и я обработва и анализира бързо с цел подобряването и ускоряването на различни изследователски инициативи по целия свят. Неотдавна ЦСЛ финализира най-мащабната симулация на унищожително земетресение с последващо цунами в света. Проектът позволява на учените да разработят в пресъздаденото реално време различни сценарии за реакция и предвиждане на вторични трусове и други сеизмични заплахи. След като бъде завършен в края на 2018 г., новият суперкомпютър (наречен SuperMUC-NG) ще подпомага ключовите проучвания на ЦСЛ в широк спектър от сложни научни дисциплини - астрофизика, механика на флуидите, биотехнологии - предоставяйки достъпни, сигурни и енергийно ефективни високопроизводителни компютърни услуги, които усъвършенстват водещата в индустрията технология и я поставят на едно ново ниво - да служи за разнообразни научни приложения. Системата ще включва и 20-милионния сървър, доставен от Lenovo, което е ключов момент в историята на бизнеса с центрове за данни на компанията. “Lenovo с готовност предоставя на изследователски институции като Центъра за суперкомпютри Лайбниц не само очевидното - огромна процесорна мощ, а цялостни решения, които да помогнат в разрешаването на критични за човечеството проблеми и предизвикателства. За нас е удоволствие да работим по този иновативен проект с Intel”, коментира Скот Тийз, изпълнителен директор HPC и AI в Lenovo Data Center Group. “Новият суперкомпютър SuperMUC-NG ще осигури на ЦСЛ огромна компютърна мощ с по-малък енергиен отпечатък и драстично намалена консумация на енергия благодарение на иновативната технология за водно охлаждане. Това ще ускори работата по важни научноизследователски проекти.” SuperMUC-NG предоставя 26.7 петафлопа скорост на обработка на данните, осигурени от близо 6 500 от най-новите ThinkSystem SD650 сървъри с процесори Intel® Xeon® Platinum с Intel Advanced Vector Extensions (Intel AVX 512) и свързани помежду си с архитектура Intel® Omni-Path. В новата система ще бъдат интегрирани новият Lenovo Intelligent Computing Orchestrator (LiCO) - мощен пакет за управление с интуитивен GUI, който ускорява разработването на HPC и AI приложения, както и облак-базирани компоненти, които предоставят на учените от ЦСЛ свободата да виртуализират и обработват огромни обеми от информация и да споделят резултатите с колегите си. За да оптимизира често астрономическите оперативни разходи, генерирани от високопроизводителната компютърна инфраструктура, SuperMUC-NG ще ползва възможностите за техническа оптимизация на Intel, както и технологията за водно охлаждане на Lenovo. В комбинация със софтуера Energy Aware Run-Time (EAR) на Lenovo - технология, която контролира мощта на системната инфраструктура, докато приложенията все още работят, системата за водно охлаждане осигурява 45% по-ниска консумация на енергия в сравнение със стандартните системи за въздушно охлаждане. Всичко това ще допринесе за допълнителното намаляване на въглеродния отпечатък на ЦСЛ. “Световни лидери в научните изследвания като ЦСЛ не само търсят решения за някои от най-сложните проблеми, пред които сме изправени, но и допринасят за значителни подобрения във всички сфери на живота”, отбелязва Патриша Дамкрьогер, вицепрезидент в Intel. “Intel предлага технологичните основи, които заедно с експертизата на Lenovo осигуряват подходящата производителност и ефективност, необходими на учените от ЦСЛ да реализират повече изследвания и задълбочени анализи, отколкото досега е било възможно.” Очаква се с пускането й в експлоатация системата SuperMUC-NG да влезе в топ 500 на data center индустрията.", "date": "2017.12.21", "title": "Създават суперкомпютър от следващо поколение за центъра в Лайбниц"}
{"url": "https://www.24chasa.bg/novini/article/6625067", "text": "Десетина мъже, носещи качулки, са нахлули днес в офиса на Съюза на работещите във вестници журналисти в Македония и Тракия в северния гръцки град Солун, съобщава в. \"Катимерини\". Вандалите нахълтали в сградата, намираща се в центъра на града, и изпочупили компютри и мебели. Те също така разпръснали листовки с обидни коментари по адрес на медиите. Според свидетели нападателите заявили, че с действията си искат да изразят подкрепата си към затворниците, предаде БТА. Подобна атака бе извършена вчера срещу офисите в Солун на местното радио и телевизия, където един служител беше ранен при спречкване с вандалите.", "date": "2017.12.21", "title": "Вандали нападнаха журналистически съюз в Солун"}
{"url": "https://www.24chasa.bg/novini/article/6625091", "text": "Да търсим добрия път, добрите мисли, добрите намерения, призова в навечерието на Рождество Христово Сливенският митрополит Иоаникий. Той отправи днес своето Рождественско послание към миряните в Сливенска епархия. \"След Рождество Христово, всички ние ще изпратим старата година и ще посрещнем Новата 2018 година. Нека бъдем благословени, жизнерадостни, полезни за ближните си и страната ни, за да можем да допринесем за добруването и преуспяването на нашата скъпа Родина\", се казва в неговото слово, предаде БТА. Митрополитът си пожела през новата година повече храмове в Сливенска епархия, както и довършването на църквата \"Света Петка\" в Сливен. Той обаче, подчерта, че тези храмове трябва да са пълни, а за това е необходима просвета. \"Трябва да кажем на хората кое е добро, кое зло, кое е истина, кое - лъжа\", посочи владиката и за пореден път изтъкна необходимостта от въвеждане на вероучение в училищата.", "date": "2017.12.21", "title": "Сливенският митрополит: Да търсим добрия път, добрите мисли, добрите намерения"}
{"url": "https://www.24chasa.bg/novini/article/6624744", "text": "Жител на Ню Йорк, признал се за виновен в заговор в подкрепа на групировката \"Ислямска държава\", беше осъден на 15 години затвор от американски съд, предаде Ройтерс, като се позова на прокуратурата. Ахрор Саидахметов от Казахстан беше осъден от съд в Бруклин. Според прокуратурата 22-годишният мъж се опитал да пътува за Сирия, за да се присъедини към \"Ислямска държава\", предава БТА. Саидахметов беше арестуван през февруари 2015 г. при опит да се качи на самолет за Истанбул. Прокуратурата заяви, че той планирал да пътува оттам за Сирия, за да се присъедини към \"Ислямска държава\" заедно с узбекистанския гражданин Абдурасул Джурабоев, живеещ в Бруклин. Джурабоев също беше обвинен по случая. Той се призна за виновен и беше осъден на 15 години затвор през октомври.", "date": "2017.12.21", "title": "Осъдиха нюйоркчанин на 15 години затвор за заговор в подкрепа на ИДИЛ"}
{"url": "https://www.24chasa.bg/novini/article/6624769", "text": "В столицата на Казахстан Астана започнаха поредните преговори между режима в Дамаск и сирийските бунтовници, предаде Франс прес. Разговорите се провеждат седмица след провала на преговорите за Сирия по егидата на ООН в Женева, отбелязва Франс прес. Разговорите в Астана се водят под егидата на Русия и Иран, които са съюзници на Дамаск, и Турция, която подкрепя сирийските бунтовници. Те протичат при закрити врата и продължават и утре. В края на преговорите ще бъде приета декларация, предаде БТА. Сирийската опозиция каза, че иска да постигне в Астана освобождаване на всички затворници, укрепване на режима за прекратяване на огъня, по-специално в зоните за ескалация, вдигането на обсадата във всички градове и села, както и доставката на хуманитарна помощ за всички нуждаещи се. Утре в Астана ще пристигне специалният пратеник на ООН Стафан де Мистура, предаде ТАСС, като се позова на съобщение на министерството на външните работи на Казахстан.", "date": "2017.12.21", "title": "В Астана започна поредният кръг от преговорите за Сирия"}
{"url": "https://www.24chasa.bg/novini/article/6624780", "text": "С близо 80% е спаднал миграционният натиск по българско-турската граница, отчитат от МВР. Подобно е положението и на границата ни със Сърбия. От граничната полиция отчитат, че най-голям натиск по границите ни е имало през 2015-а, предаде  . \"Тогава имаме констатирани над 90 000 опита. За миналата година – близо 43 000 опита. За тази 7800 – близо 10 пъти (по-малко). По българско-сръбската граница 1 година назад на много хора не им беше ясно, че това е един вторичен натиск\", разказва началникът на граничните полицаи гл. комисар Светлан Кичиков. Според вътрешния министър Валентин Радев една от основните задачи на страната в момента е спирането на завръщащите се от Сирия бойци на \"Ислямска държава\", които решат да преминат през България на път за Европа. \"Особено за тези между 3-5 хиляди, за които ни питат постоянно от Западна Европа. Повечето от тях са родени кой във Франция, кой в Белгия – тези, които са се радикализирали и са отишли в \"Ислямска държава\". Сега, като са притиснати в ъгъла в северната част, ще тръгнат да се връщат\", смята Радев.", "date": "2017.12.21", "title": "МВР: Миграционният натиск по границата с Турция е спаднал с 80%"}
{"url": "https://www.24chasa.bg/novini/article/6624794", "text": "Съветът на ЕС днес изпълни решението на Европейския съвет от 14 декември и удължи действието на икономическите санкции срещу Русия до 31 юли догодина, съобщи БТА. В съобщение по този повод се отбелязва, че решението е свързано с докладите, представени пред Европейския съвет от президента на Франция Еманюел Макрон и канцлера на Германия Ангела Меркел за изпълнението на споразуменията от Минск. Съветът днес е утвърдил удължаването на санкциите с единодушие. Санкциите бяха първоначално въведени на 31 юли 2014 г. за една година в отговор на действията на Русия, свързани с Украйна. В обхвата на санкциите попадат финансовият сектор, енергетиката, отбраната и изделията с двойно предназначение. За още шест месеца се ограничава достъпът до първичните и вторичните капиталови пазари на ЕС на пет големи руски държавни финансови институции и техните мажоритарно притежавани дъщерни предприятия, както и на три големи руски дружества в областта на отбраната и три големи енергийни дружества. Продължава забраната за износ и внос на оръжия, установява се забрана за износ на изделия с двойно предназначение, за военна употреба или за военни крайни потребители в Русия. Руската федерация остава без достъп до някои технологии и услуги, които могат да бъдат използвани за проучвания и производство на нефт. Запазва се до 15 март забранителният списък за издаване на визи и за запориране на имущество срещу 150 руснаци и 38 руски организации. Санкциите, свързани с незаконното анексиране на Крим и Севастопол, ограничени до територията на Крим и Севастопол, остават в сила до 23 юни догодина.", "date": "2017.12.21", "title": "Съветът на ЕС удължи официално санкциите срещу Русия с 6 месеца"}
{"url": "https://www.24chasa.bg/novini/article/6624804", "text": "В публичното пространство се създаде усещането за масово подслушване. Това каза председателят на ПГ на ГЕРБ Цветан Цветанов на съвместно заседание на парламентарните комисии за контрол над службите за сигурност и по вътрешна сигурност и обществен ред, предаде „Фокус“. „Днешното заседание е с една единствена цел - да можем да запознаем обществеността чрез медиите за всичко, което можем да предприемем в законодателен план, за да подобрим работата си, да бъдем максимално прозрачни и да избегнем всякакви възможности за нарушаване на човешките права“, заяви той. „Няма ПГ или депутат, който да е с друго мислене в тази посока. Убеден съм, че и българските институции работят по този начин“, посочи Цветан Цветанов. „Г-н Рашков, понеже казахте, че никога не сте използвали термина „масово подслушване“ и никога не сте казвали за такива неща си направих труда да проверя какво е излизало в медиите. Цитирам дословно заглавие от една медия: „Бойко Рашков информира парламента за хиляди нарушения на СРС“, се обърна той към председателя на Бюрото Бойко Рашков. „Ето затова смятам, че трябва да бъдем много внимателни с начина, по който водим дискусия. Не всеки е добронамерен за това да правим законодателни промени, които да оптимизират процедурите. Някои търсят да противопоставят институциите и Бюрото“, каза още Цветан Цветанов. В отговор Бойко Рашков коментира: „Не мога да командвам телевизиите да правят един или друг анонс, ако можех щях да ги изкомандвам, но не мога. След анонса проследих какво стана в другите медии“. „Помислих, че съм допуснал грешка. Прослушах и не установих такова нещо“, заяви той. „Не става дума за хиляди нарушения, защото самите лица, които се наблюдават са сведени до 3 хиляди“, каза още председателят на Бюрото.", "date": "2017.12.21", "title": "Цветанов: В публичното пространство се създаде усещането за масово подслушване"}
{"url": "https://www.24chasa.bg/novini/article/6624778", "text": "  59-годишен мъж от Карнобат, част от банда за телефонни измами, е задържан за 72 часа с прокурорско постановление. Георги Димов е привлечен като обвиняем за това, че на 18 декември в Карнобат, в съучастие с неустановени лица, е измамил 78-годишна жена. Той се представил за инспектор \"Димов\" от МВР и убедил бабата, че помага  на полицията да задържи телефонни измамници. Пенсионерката опаковала в плик наличните си пари и всичкото злато, което имала - три златни пръстена, три чифта обеци, две синджирчета, кърстчета и осем монети. Пенсионерката пъхнала в торбата дори брачните халки и хвърлила пакета през терасата. Стойността му била за над 7500 лв., уточняват от прокуратурата. Благодарение на отличната работа на ОД МВР Бургас 59-годишният измамник е задържан в морския град. Предстои районната прокуратура в Карнобат да внесе в съда искане за постоянна мярка за неотклонение \"задържане под стража\" спрямо обвиняемия.", "date": "2017.12.21", "title": "Баба от Карнобат хвърля през терасата злато и пари на стойност над 7500 лв."}
{"url": "https://www.24chasa.bg/novini/article/6624819", "text": "Състав на Софийския апелативен съд е потвърдил днес мерки за неотклонение \"задържане под стража\" за Елвис Ш. от Косово и Севки К. от Сърбия, обвинени за незаконно пренасяне на марихуана през границата. Това съобщиха от пресцентъра на прокуратурата. Двамата чужденци са били задържани на 13 декември, след проверка на лек автомобил \"Ситроен\", извършена от служителите на митнически пункт Гюешево. Мъжете пътували от Македония към България, като колата била управлявана от Елвис Ш. Под предните седалки, в облегалките на задните седалки и в резервната гума, митническите служители открили 84 пакета с жълто-зелена тревиста маса, която при извършения полеви тест е реагирала на марихуана.  Досъдебното производство по случая се наблюдава от Окръжна прокуратура - Кюстендил.", "date": "2017.12.21", "title": "Задържаните чужденци на \"Гюешево\" за контрабанда на марихуана остават в ареста"}
{"url": "https://www.24chasa.bg/novini/article/6624805", "text": " Потвърдена е мярката за неотклонение „Задържане под стража“ на Стоян И. и Николай А., обвинени за грабеж, вещно укривателство и държане на наркотици с цел разпространение. Това съобщиха от пресцентъра на Апелативна прокуратура – София. При грабежа избяга Краси Мраморския, който още се издирва. На 11 декември двамата обвиняеми се качили със стълба на втори етаж и проникнали в офис, намиращ се в търговски център в жк. „Люлин“. За да не бъдат разпознати, криминално проявените мъже били маскирани по време на извършване на престъплението. След като заплашили пазача, те изхвърлили навън касата с намиращата се в нея парична сума в размер на 10 000 лева, предаде \"Фокус\". С лек автомобил марка BMW, който се водел като откраднат, двамата се придвижили до подземен гараж в същия жилищния район и го укрили там. През цялото време обвиняемите не знаели, че били следени от полицейските служители, които след извършената операция са ги задържали, като към онзи момент металната каса била в автомобила, но празна. В хода на образуваното досъдебно производство били извършени няколко експертизи, които установили наличие на ДНК на Стоян И. на място в офиса и трасологична следа от подметката на обувка на Николай А. При претърсване в обитаваните от тях домове са били намерени множество вещи, заявени като откраднати от различни граждани. Към настоящия момент е направен оглед на веществените доказателства и са разпитани свидетели за установяване принадлежността на вещите. В днешното съдебно заседание състав на Апелативен съд - София прие доводите на прокурора от Софийската апелативна прокуратура, че е налице обосновано предположение, че обвиняемите са извършителите на престъпленията и съществува реална опасност от извършване на друго престъпление.", "date": "2017.12.21", "title": "Бандата, обрала 10 000 лева в столичния \"Люлин\", остава в ареста"}
{"url": "https://www.24chasa.bg/novini/article/6624885", "text": "Институциите трябва да убедят младите хора, че успехът в България е възможен и може да се постигне с труд и без корупция. Това заяви държавният глава Румен Радев, който проведе днес среща в Гербовата зала на „Дондуков“ 2 със стажанти и студенти, които участваха в работата на екипа на президентската институция през 2017 г. Президентът призова младите хора да бъдат активна част от гражданското общество и да дадат своя личен принос за превръщането на страната ни в добро място за живот и работа. Това съобщиха от пресслужбата на президентството. „Мислете глобално, но никога не забравяйте, че сте българи. Ваше е призванието да изградите справедливо, морално и достойно общество“, обърна се президентът към младите хора. Общо 57 младежи участваха в стажантската програма на президентската институция през 2017 г.", "date": "2017.12.21", "title": "Радев: Институциите трябва да убедят младите, че успех се постига с труд и без корупция"}
{"url": "https://www.24chasa.bg/novini/article/6624907", "text": "Министърът на отбраната Красимир Каракачанов и председателите на синдикалните организации ФНСО „Българска армия\" и на НС „Отбрана\" Георги Братованов и Тодор Воденов ще подпишат утре нов колективен трудов договор в министерството на отбраната и споразумение относно представителните и защитните функции на синдикатите с оглед интересите на цивилните служители по служебно правоотношение. Това съобщиха от пресцентэра на военното министерство.", "date": "2017.12.21", "title": "Утре подписват новия колективен трудов договор във военното министерство"}
{"url": "https://www.24chasa.bg/novini/article/6624912", "text": "Не съм забранил достъпа на Бюрото до веществени доказателствени средства, възпроизвел съм разпоредба на чл.198 от НПК. Ако бъде променена, ще издам указание в съответствие с нея. Това каза главният прокурор Сотир Цацаров на съвместно заседание на парламентарните комисии за контрол над службите за сигурност и по вътрешна сигурност и обществен ред. Той отбеляза, че от 2016г. до сега, от когато важи указанието му, бюрото за контрол на СРС е направило 192 проверки. „Да се спекулира, че главният прокурор е блокирал достъпа на Бюрото до веществени доказателствени средства и така му е попречил е меко казано неистина“, заяви той. „Изключително силно в публичното пространство от Бойко Рашков бе посочено, че Прокуратурата блокира работата на Бюрото или както бе казано от телевизионния екран, че от главния прокурор е забранен достъпа на Бюрото до веществени доказателства“, изтъкна Сотир Цацаров. „Изключително съм радостен, че днес г-н Рашков се поправи и разбра, че това е указание, макар че каза, че е указание с характер на заповед“, коментира той. „Това указание беше раздадено на всички членове на комисиите. Това е единствения начин да се разбере за какво става дума. Мисля, че то е достъпно и за медиите“, обясни главният прокурор. „Нито веднъж до последните изказвания на Бойко Рашков в Народното събрание, особено пред медиите, не стана дума, че това указание пречи на членовете на Бюрото да работят“, заяви Сотир Цацаров. „Любопитно е, че тезата, че указанието пречи съвпада със споровете в пленарна зала“, каза още той.", "date": "2017.12.21", "title": "Цацаров: Не съм забранил достъпа на Бюрото за СРС до доказателства"}
{"url": "https://www.24chasa.bg/novini/article/6624918", "text": "Министерството на образованието и науката и национално представените синдикални организации подписаха днес анекс към Колективния трудов договор за системата на народната просвета. Това съобщи пресцентърът на МОН. В документа е договорено, че с отпуснатите със Закона за държавния бюджет за 2018 г. средства за системата за предучилищно и училищно образование трябва да се осигури увеличението на минималната работна заплата за страната, както и вноските за фонд \"Пенсии\" за 2018 г. Със средствата по стандарти директорите на училищата и детските градини приоритетно ще разкриват места за психолози, педагогически съветници или социални работници. В детските градини една щатна бройка ще бъде разкривана при над 250 деца, а в училищата - при над 400 ученици. Директорите ще трябва да увеличат с 0,5 процента средствата за диференцирано заплащане за постигнати добри резултати на преподавателите. Ако училищата са получили повече пари с новата формула за разпределение на средствата за делегираните бюджети и имат остатък, ще трябва да увеличат индивидуалните работни заплати на служителите, да им дават допълнително възнаграждение за участие в екипите по обхват и приобщаване на децата в училище и за провеждане на допълнително обучение на ученици, които имат трудности в клас. В анекса към Колективния трудов договор е разписано още, че право да получават средства за обезщетения при пенсиониране от Националната програма \"Оптимизация на училищната мрежа\" вече ще имат и центровете за подкрепа на личностното развитие.", "date": "2017.12.21", "title": "МОН и синдикатите подписаха анекс към\nКолективния трудов договор"}
{"url": "https://www.24chasa.bg/novini/article/6624930", "text": "Заместник-министърът на отбраната Анатолий Величков и началникът на отбраната генерал-лейтенант Андрей Боцев ще участват утре в панихидата в памет на българските военнослужещи, загинали в операцията на коалиционните сили за стабилизиране и възстановяване на Ирак, съобщиха от пресцентъра на военното министерство. Ритуалът ще се проведе от 11.00 ч. пред Паметника на загиналите в борбата срещу световния тероризъм в района на 61-ва Стрямска механизирана бригада в град Карлово. В знак на признателност към загиналите воини ще бъдат поднесени венци и цветя и ще бъде отслужена заупокойна молитва от архиерейския наместник на Карловската духовна околия отец Марко. Същия ден в Плевен ще се извърши панихида в памет на военнослужещите от състава на 5-та Шипченска механизирана бригада, загинали в Ирак. С ритуал, който ще започне в 11.00 ч. пред паметната плоча в района на военно формирование 22 160 – Плевен военнослужещите ще почетат паметта на офицерските кандидати Иван Инджов, Свилен Киров, Гърди Гърдев и Димитър Димитров. Военнослужещите от 68-ма бригада Специални сили ще се преклонят в знак на признателност към саможертвата на своите колеги офицерски кандидат Антон Петров и майор Георги Качорин, загинали на 27 декември 2003 г. при терористичната атака над база „Индия“, в Кербала, Ирак. Командирът на Специалните сили бригаден генерал Явор Матеев и военнослужещи от бригадата ще участват в панихидите в памет на загиналите, които ще се състоят в родните им места - на 27 декември в Русе и на 28 декември в Крумовград.", "date": "2017.12.21", "title": "Утре отдаваме почит на българските военни, загинали в Ирак"}
{"url": "https://www.24chasa.bg/novini/article/6624939", "text": "Едната от двете застрахователни компании, с които изпадналият в неплатежоспособност туроператор \"София тур и Холидей\" е сключил професионална застраховка, е предоставила в Министерството на туризма допълнителното споразумение към договора си с туроператора. От информацията става ясно, че лимитът по полицата е 175 хиляди лева, а не 25 хиляди лева, каквито опасения имаше по-рано. Към момента все още продължава получаването на искове в застрахователните компании и на жалби в Министерството на туризма, предаде  . Изплащане на обезщетенията може да започне, след като се съберат всички искове на засегнатите клиенти на туроператора, съобщават още от Министерството на туризма. От там уверяват потърпевшите от некоректните действия на туроператора, че ведомството прави всичко възможно, за да защити интересите им.", "date": "2017.12.21", "title": "Лимитът на застраховката на фалиралия\nтуроператор е 175 хиляди лева"}
{"url": "https://www.24chasa.bg/novini/article/6624966", "text": "Британският премиер Тереза Мей заяви в четвъртък, по време на посещението си в Полша, че Русия се опитва да превърне информацията в оръжие, съобщава Reuters. Министър-председателят е на посещение във Варшава, където се очаква да подпише с Полша споразумение засягащо сферата на отбраната и сигурността. По нейните думи „съгласихме се да подсилим нашето сътрудничество за да противодействаме на руската дезинформационна кампания в региона“, предава \"Фокус\". Мей разкри притеснението на Лондон и Варшава от „опитите на Русия да превърне информация в оръжие“. „Кремъл се опитва да подкопае международната базирана на правила система, няма да успее“, добави още премиерът.", "date": "2017.12.21", "title": "Тереза Мей: Русия се опитва да превърне информацията в оръжие"}
{"url": "https://www.24chasa.bg/novini/article/6624956", "text": "Мъж от дупнишкото село Самораново се самозапали тази нощ в дома си. Има информация, че той сам се е залял с бензин и е драснал клечката, съобщи \" . След като видяла, че гори, съпругата му Александра се опитала да му помогне и да го угаси, но и тя пламнала. Двамата са закарани по спешност „Пирогов“. Мъжът е с 60% изгаряния, а жената – с леки наранявания. Васил е миньор в Бобов дол, а Александра не работи. Двамата имат две деца – момиче над 2 г. и по-малко момченце.", "date": "2017.12.21", "title": "Мъж от Самораново се самозапали, пламна и жена му, закараха и двамата в \"Пирогов\""}
{"url": "https://www.24chasa.bg/novini/article/6624376", "text": "Един от рисковете при закупуване на телекомуникационни устройства или подписване на договори с мобилни оператори при рекламираните празнични оферти е потребителите да се обвържат с търговеца за дълъг срок при уж по-изгодни условия, които обаче впоследствие да се окажат различни от представените. За това предупреди председателят на Комисията за защита на потребителите (КЗП) Димитър Маргаритов, съобщиха от пресцентъра на КЗП. „Търговците използват момента на празничната еуфория и че хората са отделили по-големи за техните възможности средства и опитват да пробутват договори, които могат да ги обвържат за много дълъг срок с услуги, за които те дори не са и подозирали и въобще не им трябват”, каза Маргаритов. Той препоръча дори и да се бърза, да се прочетат внимателно договорите, преди да бъдат подписани, предаде \"Фокус\". „Когато си купувате нещо, макар и за конкретен повод, обаче се обвързвате с дълготраен договор, винаги трябва да сте абсолютно наясно точно какво ще плащате, колко време ще го плащате и какъв е начинът да се откажете”, добави председателят. Тези, които все пак решат да подпишат договор, а впоследствие по една или друга причина решат да се откажат, биха могли да се възползват от условията на постигнатото от Комисията споразумение с два от мобилните оператори – с неустойка до три месечни такси. При покупката на хранителни стоки за празничната трапеза трябва да се внимава със срока на годност на продуктите, особено по-скъпите или предлаганите в пакет. „Има сега афинитет към по-скъпи и хубави неща, може да се окаже, че са залежали. Законът е категоричен по отношение на стоките с изтичащ срок на годност. Когато не са опасни за здравето, могат да бъдат подавани, но задължително трябва да бъдат обособени на отделен щанд и със съответната информационна табела да бъде пояснено на потребителите, че става въпрос именно за такъв тип стоки”, уточни Маргаритов. По време на празници възниква и въпросът за възможността за връщане или замяна на подаръци, които не са харесани от тези, за които са били предназначени. Връщане е възможно в 14-дневен срок на закупените от Интернет стоки, както и по силата на предоставяната от все повече магазини в конвенционалната търговия възможност под формата на добра практика. Необходимо е обаче да се пази касовата бележка. И „ще има това малко неудобство, че ще трябва този, на когото са подарили подаръка да разбере някои неща относно цената и другите характеристики, които се съдържат в документа, защото това е единственият начин да се докаже, че действително този продукт е закупен от този търговец”, добави Маргаритов. За почивните дни Комисията за защита на потребителите ще има дежурни екипи и при проблеми гражданите могат да се обръщат към институцията за консултации и помощ.", "date": "2017.12.21", "title": "КЗП: Празничните оферти за смартфони и договори за мобилни услуги крият уловки"}
{"url": "https://www.24chasa.bg/novini/article/6624387", "text": "Бъбречно болни на хемодиализа в ловешката болница са в паника. От днес пациентите не може да бъдат обслужвани, тъй като лекарствата и консумативите в Центъра за хемодиализа свършиха, обясни д-р Надежда Дончева. Вече били върнати четирима болни, тъй като липсват диализатори и системи. От септември пък не се доставяли медикаменти за лечение на костна болест, които се полагали на пациентите. Истински героизъм са усилията на лекарите в Центъра да поддържат живота на 17 души и те го правят самоотвержено, каза още д-р Дончева. Болните също помагат както могат, като сами купуват необходимите им лекарства, защото здравното заведение не им ги е осигурило. Изпълнителният директор на болницата д-р Анка Георгиева заяви, че Центъра за хемодиализа ще бъде снабден с липсващите медикаменти. В същото време напрежението в болницата продължава да държи на нокти персонала, който очаква заплати за м. септември и пари за лекарства и консумативи. Осигуряването им бе обещано от съветника на здравния министър Славчо Богоев на среща вчера. Ако обещаното не бъде изпълнено лекари, медицински сестри и санитари ще подадат колективна оставка в петък.", "date": "2017.12.21", "title": "Свършиха лекарствата в Центъра за хемодиализа в Ловеч"}
{"url": "https://www.24chasa.bg/novini/article/6624391", "text": "Независимо от развитието в Банско коалицията е стабилна. Това каза министърът на околната среда и водите след среща с ПГ на „Обединени патриоти“ Нено Димов в отговор на въпрос дали решението за Националния парк „Пирин“ може да разклати управляващата коалиция, предаде „Фокус“. „Информирах ПГ на „Обединени патриоти“ докъде сме стигнали. В момента обработваме информацията, която получаваме вследствие на обществения достъп, който има. Утре е крайният срок, след който ще трябва да обобщим информацията и на следващото заседание на Министерски съвет да бъде гледан Планът за управление“, обясни той. „Нямам какво да се разбирам с вицепремиера Валери Симеонов. Гледам да представя това, което е в рамките на Министерството на околната среда и водите“, посочи Нено Димов. „Нищо още не се е случило. Нека да съсредоточа усилията си да обясня какво се случва с Пирин, да видя от екологична гледна точка какви са проблемите и как могат да бъдат решени“, поясни министърът. „Не мисля, че в момента има непреодолим проблем“, коментира той. „Това, че не трябва да има повече опашки и трябва по някакъв начин да решим този проблем, е нееднократно заявено от коалицията“, каза още Нено Димов.", "date": "2017.12.21", "title": "Нено Димов: Коалицията е стабилна, нямам какво да се разбирам със Симеонов"}
{"url": "https://www.24chasa.bg/novini/article/6624408", "text": "Кражба стои в основата на убийството на 7-годишната Дамла в Момчилград, съобщиха източници, близки до разследването. В събота Мехмед поискал от майката на детето пари на заем и тя му дала 50 лева. Мехмед решил, че в жилището й има още и решил да използва, че жената е нощна смяна, за да задигне пари от апартамента. Влязъл в дома в неделя призори, но Дамла се събудила уплашена и извикала. Тогава младият мъж притиснал носа и устата й и я задушил. След това се изплашил и напуснал жилището като не направил опит да търси пари.", "date": "2017.12.21", "title": "Мехмед влязъл да краде, Дамла се събудила и извикала, той затиснал носа и устата й ...."}
{"url": "https://www.24chasa.bg/novini/article/6624444", "text": "Когато стрелят по данъчен, стрелят по самата държава, и ако ги оставим безнаказани, утре ще посегнат и на друг. Това каза премиерът Бойко Борисов по време на срещата си с ръководството на Националната агенция за приходите и с директорите на териториалните дирекции на Агенцията, съобщиха от правителствената информационна служба. Добър ден! Първо, да благодаря на главния прокурор, че е тук, на началника на следствието Сарафов и на колегите от МВР. Имахме една оперативка за ответни действия. Мисля че имаме много ясен план. Но първо ще ви благодаря за отличната работа през годината, за това, че благодарение на вашия труд, като пчелички, приходните агенции – и двете, са с близо милиард повече приходи. Благодарение на вас, защото от нас е волята, а от вас е работата, заедно с колегите от МВР и, разбира се, с абсолютната подкрепа на главния прокурор – най-видимият резултат е повечето пари в бюджета, благодарение на който може да се дават и давахме и повече пенсии, увеличение на заплатите и на учители, и на полицаи и на военни и т. н. Случилото се преди няколко дни и то за един… Не случайно изчаках няколко дни, защото исках да съм абсолютно сигурен, заедно с колегите, че това е един действително много добър служител – принципен и честен, че няма личен мотив. Така че, ответните реакции на държавата, защото, когато стрелят по данъчен, стрелят по самата държава, и ако ги оставим безнаказани, утре ще посегнат и на друг, а ние искаме с колегите от МВР и от прокуратурата да ви създадем максималния комфорт да си вършите работата, защото вие я вършите в полза на цялото общество, на всеки един човек. Защото от приходите, които събирате, може да се прави всичко, което даже ни обвиняват, че сме раздали като повече в бюджета, а те са над 700 милиона сигурно – пак повтарям: за полицаи, техника, отбрана, сигурност, учители, университети, училища, детски градини и какво ли не. Така че, от всички нас, първо, едно голямо благодаря. И имайте увереност, че няма да ги оставим безнаказано, а и вие ще сте и част от това, което колегите професионалното ръководство предложиха като ответни мерки. Така хората ще ни вярват повече, така ще разберат че това, което правим, е принципно, правилно и безкомпромисно. И рано или късно, правилата ще се спазват. Така че, много приказки не е нужно да се казват. Сега колегите от МВР и с ваша подкрепа и помощ имат делата да свършат. Имаме план, имаме утвърден от прокурорите план, имаме насоки, имаме, дето се вика, достатъчно, за да им го върнем така, както заслужават. И това ще бъде сторено, може да бъдете сигурни, да ходите на работа на спокойни.", "date": "2017.12.21", "title": "Борисов: Когато стрелят срещу данъчен, стрелят срещу държавата (Видео)"}
{"url": "https://www.24chasa.bg/novini/article/6624435", "text": "Кремъл окачестви като \"незаконни и неприятелски\" санкциите, които САЩ наложиха на чеченския лидер Рамзан Кадиров, когото Вашингтон обвинява, че е лично замесен в тежки нарушения на човешки права, предаде Франс прес. \"Смятаме тези санкции за незаконни и неприятелски, не сме съгласни с тях\", каза говорителят на Кремъл Дмитрий Песков. \"Може да се допусне, че е много вероятно да бъде спазен принципът за реципрочност\", добави той в отговор на въпрос дали Москва ще предприеме подобни мерки към американски официални лица, предаде БТА.  Чеченският лидер Рамзан Кадиров, който е съюзник на руския президент Владимир Путин, вчера бе включен в черните списъци на Държавния департамент и финансовото министерство на САЩ по обвинения в екзекуции без съд и присъда, изтезания и изчезвания на хора. Новите мерки, които са насочени и към други руски официални представители, усложняват сближаването между САЩ и Русия, въпреки че имаше такива очаквания както към Владимир Путин, така и към Доналд Тръмп преди встъпването му в длъжност като президент на САЩ преди близо година, отбелязва АФП.", "date": "2017.12.21", "title": "Песков: Санкциите на САЩ срещу чеченския лидер са незаконни и неприятелски"}
{"url": "https://www.24chasa.bg/novini/article/6624481", "text": "Трима иманяри ще бъдат съдени в Русе. Това съобщиха от прокуратурата. Обвинението срещу Б.А., непълнолетния му син А.А. и срещу С.С. е за това, че на 3 декември миналата година били задържани да копаят и да търсят с металотърсачи ценни предмети в антично селище в местността \"Коваклъка\" край русенското село Голямо Враново. У непълнолетното момче били открити три римски монети, а у С.С. - римска монета от времето на Констанций II Цезар /324 г.-337 г./. Предстои делото да бъде насрочено за разглеждане от Окръжния съд.", "date": "2017.12.21", "title": "Съдят трима иманяри в Русе"}
{"url": "https://www.24chasa.bg/novini/article/6624494", "text": "Говорейки от Брюксел, отстраненият от длъжност председател на Женералитата на Каталуния Карлес Пучдемон благодари на млада жена, която предложи да гласува от негово име, отбелязва испанският вестник El Pais. „Днес е много важен ден, не за настоящата, а за бъдещата Каталуния. И ти, Лора, олицетворяваш зората на тази надежда. Дошло е време републиката на гражданите да се оттеглят от монархията на [член] 155\", бяха думите с които Пучдемон благодари на младата дама, предаде \"Фокус\". В четвъртък, 21 декември, каталунците гласуват на предсрочни избори за регионален парламент. Вотът бе организиран от Мадрид, след като централното правителство задейства чл. 155 от Конституцията на Испания, за да суспендира автономните правомощия на Каталуния, чиито парламент обяви едностранна независимост на 1 октомври тази година. Някои от кандидатите за изборите - включително и отстраненият от длъжност председател на Женералитата Карлес Пучдемон, са изправени пред обвинения за организиране на бунт за ролята им в обявяване на независимостта, което допълнително повишава градуса на напрежението. Избирателните секции - над 2,6 хил. – бяха отворени в 9 часа (местно време) и ще останат на разположение за гражданите до 20 часа, след което ще започне преброяването на бюлетините. Право на глас имат 5,5 млн. избиратели, от които 225 хил. живеят зад граница. Социологическите проучвания в навечерието на вота дадоха индикации, че избирателната активност може да бъде рекордна и да превиши 80%. Междинните данни ще бъдат обявени в 13.45 часа (местно време). Що се отнася до изхода от гласуването - прогнозите показват разделение в каталунското общество.", "date": "2017.12.21", "title": "Пучдемон от Брюксел: Настъпи моментът републиката да се отдели от монархията"}
{"url": "https://www.24chasa.bg/novini/article/6624486", "text": "В четвъртък президентът на Турция Реджеп Тайип Ердоган призова света да не се поддава на заплахите на американския държавен глава Доналд Тръмп за спиране на финансова помощ на държавите, които подкрепят в гласуването в Общото събрание на ООН отхвърлянето на решението на Вашингтон за Йерусалим, предава AFP. „Обръщам се към целия свят: никога не продавайте демократичната си воля в замяна на дребни долари“, заяви Ердоган в рамките на обръщение по телевизията, цитиран от \"Фокус\". По-рано държавният глава на САЩ заплаши, ще че намали финансирането на фондове за страните, които подкрепят предложената резолюция за отхвърляне на решението му да признае Йерусалим за столица на Израел. Гласуването ще се проведе по-късно в четвъртък, 21 декември.", "date": "2017.12.21", "title": "Ердоган призова света да не се оставя да бъде купен с доларите на Тръмп"}
{"url": "https://www.24chasa.bg/novini/article/6624492", "text": "Четирима румънци получиха присъди до 21 месеца затвор за извършване на дръзки кражби от движещи се пощенски камиони в Швеция, предаде Асошиейтед прес, цитирана от БТА. През септември пощенската служба на Швеция постави камери във вътрешността на камионите след серия необясними кражби на лаптопи, компютри и смартфони на стойност 2,5 милиона крони (300 000 долара). Камерите показаха как крадци се качват в камион от кола, която се движи с 80 км/ч. Четирима мъже на около 30-40 години бяха арестувани на 16 септември. Съдът в Алингсос, северно от Гьотеборг, осъди днес трима от мъжете на по 21 месеца затвор за извършването на три кражби, а четвъртият получи 18 месеца затвор за две кражби. Четиримата ще бъдат изгонени от Швеция, след като излежат присъдите си.", "date": "2017.12.21", "title": "Четирима румънци удивиха Швеция с кражби от движещи се камиони, осъдиха ги"}
{"url": "https://www.24chasa.bg/novini/article/6624575", "text": "На 24 декември, Бъдни вечер, вестник \"24 часа\" ще излезе в 3х24 страници с интересни четива и много подаръци за здраве и дълъг живот.     - Как да сте модерни догодина - Пълен хороскоп за парите ви през 2018 г. - Календар с Григор Димитров и важни дати за вас - Програмите на телевизиите и какво си струва да гледате - Много кръстословици и игри за бърз ум - 4 страници с традиционни и нови коледни рецепти за цялото семейство ПОДАРЪКЪТ ЩЕ Е В РЪЦЕТЕ ВИ! ИЗПРАТЕТЕ ТАЛОН ОТ 4-ТЕ СТРАНИЦИ В СРЕДАТА НА КОЛЕДНИЯ ВЕСТНИК - това е шанс за 24-ма късметлии да получат От нея ще научите за чудодейната сила на ВОДАТА, ЧЕСЪНА, СОДАТА, МЕДА, СОЛТА, ЯБЪЛКАТА, БИЛКИТЕ, СВЕТЛИНАТА, МИНЕРАЛИТЕ.                               ", "date": "2017.12.21", "title": "Вестник \"24 часа\" по Коледа - 3х24 стр. с подаръци за здраве и дълъг живот"}
{"url": "https://www.24chasa.bg/novini/article/6624598", "text": "Започна следственият експеримент с обвинения в убийството на Дамла в Момчилград. Мехмед беше доведен увит в черно палто с качулка под засилено полицейско присъствие. Районът беше предварително отцепен от голям брой полицаи, част от които бяха докарани от Кърджали. Следственият експеримент трябваше да се проведе снощи, но беше осуетен от група от около 50 души. Те се струпаха пред блока, в който беше убито детето, за да чакат Мехмед и да се саморазправят с него.", "date": "2017.12.21", "title": "Започна следственият експеримент с Мехмед, признал, че е убил Дамла, вижте как го водят"}
{"url": "https://www.24chasa.bg/novini/article/6624449", "text": "Съдът одобри постигнатото споразумение с Окръжна прокуратура Велико Търново, с което 37-годишен мъж е осъден за държане на амфетамин. Наложено му е наказание лишаване от свобода за срок от осем месеца при първоначален общ режим и глоба в размер на 2 500 лв., съобщиха от Апелативната прокуратура в Търново. Георги Ц. се призна за виновен за това, че на 27.04.2017 г. в гр. Г. Оряховица, без надлежно разрешително по Закона за контрол на наркотичните вещества и прекурсорите, държал с цел разпространение високорисково наркотично вещество – амфетамин /таблетка и прах/ на обща стойност 1327,08 лв. Престъпление по чл. 354а от НК. Деянието е извършено умишлено, при форма на вината пряк умисъл. Споразумението има последици на влязла в сила присъда.", "date": "2017.12.21", "title": "Осем месеца затвор и 2500 лв глоба \nполучи дилър на дрога в Горна Оряховица"}
{"url": "https://www.24chasa.bg/novini/article/6624617", "text": "Шофьорът на автомобила, който умишлено се вряза в пешеходци в Мелбърн, е имал психически проблеми и е злоупотребявал с дрога. На полицията обаче не е известно той да е имал връзки с терористи, предадоха световните агенции. Шофьорът е на 32 години, австралиец от афганистански произход. На пресконференция представители на полицията казаха, че засега няма доказателства или разузнавателни данни, че инцидентът е свързан с тероризъм, предава БТА. В миналото шофьорът е имал проблеми със закона заради дребни нарушения, основно неспазване на правилника за движение по пътищата. 19 души бяха ранени в инцидента. Двама души - водачът и негов спътник - бяха арестувани.", "date": "2017.12.21", "title": "Няма данни инцидентът в Мелбърн да е свързан с тероризъм"}
{"url": "https://www.24chasa.bg/novini/article/6624615", "text": "Малтийските власти разпоредиха трима мъже да бъдат съдени за убийството на разследващата журналистка Дафне Каруана Галиция, предаде Асошиейтед прес. Магистрат постанови днес, че представените на предварително изслушване доказателства подкрепят обвиненията в предумишлено убийство срещу братята Алфред и Джордж Деджорджо и Винсент Мускат. Доказателствата включват мобилни данни и ДНК улики, които свързват заподозрените с нападението на 16 октомври, когато журналистката беше убита от бомба, поставена в колата й. Следовател заяви пред съда, че тримата мъже не са отговорили на никакви въпроси при полицейското разследване, информира БТА. Те бяха арестувани на 4 декември с още седем малтийци, които по-късно бяха освободени под гаранция. Тримата остават в ареста. Засега не е насрочена дата за съдебен процес.", "date": "2017.12.21", "title": "Съдят трима за убийството на малтийската журналистка Дафне Каруана"}
{"url": "https://www.24chasa.bg/novini/article/6624612", "text": "Окръжната прокуратура във Варна предаде на съд мъж 26-годишния Димитър Б., който ще отговаря за блудство с малолетно момиченце, представляващо опасен рецидив, като престъплението по член 149, ал. 5, т. 3 от НК е извършено със сила и заплаха с нож. Престъплението се наказва с лишаване от свобода от 5 до 20 години. На 17 август 2017 г. около 18 часа Димитър седял на пейка пред входа, където живее, в центъра на Варна. Забелязал, че 10-годишното дете на съседите му влиза във входа, и го последвал. Под претекст, че има нужда от помощ, Димитър помолил момиченцето да отиде в апартамента му. Там блудствал с детето, като го заплашил с нож. 26-годишният варненец, който е с основно образование, има две предходни присъди също за блудствени действия. През 2010 г. мъжът е осъден на 11 месеца лишаване от свобода с изпитателен срок от 3 години и 11 месеца от състав на Варненския районен съд. Само 19 дни, след като условната му присъда влязла в сила, той извършил друго престъпление, за което е осъден на 4 години и 4 месеца лишаване от свобода при първоначален строг режим.", "date": "2017.12.21", "title": "Съдят рецидивист за блудство с дете във Варна"}
{"url": "https://www.24chasa.bg/novini/article/6624060", "text": "Президентът Румен Радев приветства промяната в подхода и отмяната на забраната за заплащане от бюджета на НЗОК през 2018 г. на определени лекарствени продукти. Това съобщиха от прессекретариата на държавния глава. Държавният глава призовава всички парламентарни групи занапред да отчитат етичните съображения и да действат в интерес на конституционните права на гражданите и социалната справедливост.", "date": "2017.12.21", "title": "Румен Радев приветства отмяната на мораториума за нови лекарства"}
{"url": "https://www.24chasa.bg/novini/article/6624029", "text": "При проверки на два леки автомобила митнически служители на ГКПП \"Лесово\" са задържали общо 450 литра и 170 кг недекларирани пестициди, забранени за внос в страната и Европейския съюз, съобщиха от митницата в Бургас. Контрабандните препарати за растителна защита са произведени в Турция, предаде БТА. В багажника на единия автомобил с българска регистрация са открити 200 литра препарати в 40 фабрични опаковки. Други 250 литра и 170 кг препарати от различни търговски марки са открити в багажника на лек автомобил \"Volkswagen\" с българска регистрация. Контрабандните пестициди са иззети и подлежат на унищожаване. Срещу шофьорите са съставени актове за нарушение на Закона за митниците.", "date": "2017.12.21", "title": "На ГКПП \"Лесово\" задържаха пестициди, забранени за внос в страната и ЕС"}
{"url": "https://www.24chasa.bg/novini/article/6624075", "text": "Майката на убитата 7-годишна Дамла току-що бе освободена от ареста, съобщиха от прокуратурата. Според наблюдаващия прокурор нямало основание да се смята, че Садет Муса може да се укрие или да извърши ново престъпление. Обвинението срещу майката за това, че е оставила детето си без надзор във фаталната нощ, остава.", "date": "2017.12.21", "title": "Освободиха майката на убитата 7-годишна Дамла"}
{"url": "https://www.24chasa.bg/novini/article/6624068", "text": "Утре - 22 декември, председателят на Управителния съвет на Агенция „Пътна инфраструктура“ инж. Дончо Атанасов ще представи винетните стикери за 2018 година, съобщиха от пресцентъра на АПИ. От 1 януари догодина ще има и тримесечни винетки за леките коли, които ще струват 54 лева. При определянето на цената е спазен принципът на пропорционалност, т.е. цената на тримесечната винетка да е по-висока от месечната и по-ниска от годишната, при спазена пропорционалност за намаляваща стойност с увеличаване срока на валидност. Това се налага от правилото колкото по-дълъг е периодът, толкова по-малка да е заплащаната цена, каза Нанков. Втората новост е, че винетният стикер важи точно една година, като се брои от деня на купуването му. Досега винетките важаха до 31 януари на следващата година. Единствената промяна в цените е за камиони над 3,5 тона, дневната винетка ще струва 23 лв. при 21 лв. сега.", "date": "2017.12.21", "title": "Утре показват винетките за 2018 г."}
{"url": "https://www.24chasa.bg/novini/article/6621850", "text": "Ванга е мъртва от 20 години. Физически я няма. Но хората още говорят за способностите и делата ѝ. Има безброй спекулации, главно от руски сайтове, които си измислят разни глобални пророчества. Посмъртно петричката врачка е включена в хибридната война. Това обаче има малко общо с нейните истински феноменални възможности. Истинските неща, които се случваха и които ѝ осигуриха вечна народна любов. И до днес обаче се помнят и разказват случаи, в които е променяла човешки съдби, заздравявала е семейства и разкривала тайни, белязали съдбите на цели фамилии. Вестник “24 часа” ще публикува САМО истински истории на хора, събрани от първоизточника.", "date": "2017.12.21", "title": "Истинските истории за Ванга - поредица на \"24 часа\", четете!"}
{"url": "https://www.24chasa.bg/novini/article/6624118", "text": "Археолози намериха костилки от праскови на 1300 години дълбоко под мозайката на базиликата \"Свети Марко\" във Венеция, съобщи \"Ню сайънтист\". Това добавя 180 години към историята на града. Около костилките са намерени фрагменти от керамика и метал. Албърт Амерман от университета \"Колгейт\" в Хамилтън мисли, че костилките са хвърлени в някой от каналите, минаващ през лагуната, преди градът да бъде построен. Според него хората по онова време са се опитвали да запълват каналите, за да се образува суша и да могат да строят. Костилките са открити на дълбочина 4,3 м. Те са датирани към 650 -770 година. Анализирайки историческите данни за морските равнища, учените стигат до извода, че слоят, в който са намерени, е бил поне на метър под нивото на водата по онова време. За разлика от повечето италиански градове, във Венеция няма римски останки. Римляните стигат до о-в Торчело, който е бил на около 10 км северно от днешния град. Според преданието костите на Свети Марко са донесени във Венеция през 828 г. от Александрия в Египет. Старата базилика е построена няколко години по-късно, а по-новата - през 11-и век.", "date": "2017.12.21", "title": "Венеция може да е с почти 200 години по-стара"}
{"url": "https://www.24chasa.bg/novini/article/6624123", "text": "Седемнайсетгодишно момче е скочило от осмия етаж на жилищен блок в Добрич и е оцеляло, съобщават за инцидента от областната дирекция на МВР. Произшествието е станало на улица \"Хан Тервел\" вчера. Непълнолетният е паднал върху лек автомобил \"Шевролет\". Момчето има множество порезни рани и счупен прешлен. Пострадалият е настанен в болницата в Добрич като няма опасност за живота му. Полицията разследва инцидента в досъдебно производство.", "date": "2017.12.21", "title": "17-годишно момче скочи от 8-я етаж на блок в Добрич, оцеля"}
{"url": "https://www.24chasa.bg/novini/article/6624129", "text": "Двама души са арестувани във връзка с инцидента, при който автомобил се вряза в група пешеходци във втория по големина град в Австралия – Мелбърн, при това според полицията – умишлено, предава американският телевизионен канал CNN.  По последни данни са пострадали 15 души, сред които дете в предучилищна възраст, получило травма на главата. Междувременно полицията подчерта, че е твърде рано да се правят заключения за мотивацията на деянието. Гражданите са призовани да избягват „мястото на престъплението“.", "date": "2017.12.21", "title": "Двама арестувани заради колата, помела пешеходци в Мелбърн"}
{"url": "https://www.24chasa.bg/novini/article/6624113", "text": "Службата за сигурност на Украйна (ССУ) задържа правителствен служител по подозрение, че работи в интерес на Русия, съобщи премиерът Володимир Гройсман, цитиран от Ройтерс. \"При разследване, в което участваше и Службата за сигурност на Украйна, беше открито, че служител в секретариата на правителството отдавна работи в интерес на вражеската страна. Той беше задържан\", заяви Гройсман във Фейсбук. Нито премиерът, нито ССУ съобщиха позицията или името на задържания. Силите за сигурност съобщиха в изявление, че чиновникът е бил вербуван от руски агенти по време на пътуване в чужбина и е събирал информация за дейността на правителството, предаде БТА.  Според украински медии, цитирани от ТАСС, става дума за Станислав Ежов, който бил преводач на украинския премиер. Някога руските и украински служби за сигурност работеха в тясно сътрудничество, но отношенията между двете страни се влошиха след анексирането на полуостров Крим от Русия през 2014 г. и подкрепата на Москва за проруските сепаратисти в Източна Украйна.", "date": "2017.12.21", "title": "Задържаха предполагаем руски шпионин в обкръжението на премиера в Украйна"}
{"url": "https://www.24chasa.bg/novini/article/6624155", "text": "Един човек загина, а близо 100 са ранени в паниката, последвала снощното земетресение в Иран с магнитуд 5,2, предаде Франс прес. Една жена е загинала, бягайки от къщата си в Малард, най-близкия до епицентъра на труса град на около 40 км от Техеран, предаде БТА. Общо 97 души са ранени в провинциите Техеран, Алборз и в град Савех на 110 км югозападно от столицата. Според местни медии ранените са пострадали в паниката при напускането на къщите си. Земетресението не е нанесло материални щети, съобщиха властите. В Иран редовно има мощни земетресения. Миналия месец над 600 души загинаха в трус с магнитуд 7,2 в Западен Иран, отбелязва ДПА.", "date": "2017.12.21", "title": "След силното земетресение в Иран близо 100 са ранени, а един е загинал"}
{"url": "https://www.24chasa.bg/novini/article/6624167", "text": "Неизвестен инвеститор или инвеститори са направили залог за 1 млн. долара, че биткойнът ще поскъпне до края на следващата година до 50 000 долара - близо три пъти над текущите цени според фючърсните и спот пазарите на водещата криптовалута, съобщава \"Уолстрийт Джърнъл\", цитиран от  Ежедневни записи за търговия, публикувани в сряда вечерта от LedgerX, стартиращ електронен пазар за биткойн деривати, показват, че неидентифициран търговец или група от търговци са закупили биткойн \"кол\" опции (право за покупка на биткойн в бъдеще на дадена цена) с падеж през декември догодина. Самият залог е за \"кол опции\" в цена на биткойн от 50 000 щатски долара, като подобен залог е първият по рода си на борсата LedgerX. За тези биткойн опции са били платени малко под 1 млн. долара в рамките на последните 24 часа, като не е ясно кой или кои са били съответните инвеститори и дали става въпроса за една, или няколко търговски сделки.", "date": "2017.12.21", "title": "Заложиха милион, че биткойнът ще удари 50 000 долара в края на 2018 г."}
{"url": "https://www.24chasa.bg/novini/article/6624179", "text": "Кристиано Роналдо изправи на нокти щаба на \"Реал\" (Мадрид) преди съботния сблъсък в Ел Класико. Кралският клуб се нуждае от задължителна победа в дербито, за да запази шансове за титлата, след като изостава на 11 точки зад \"Барса\" в класирането (б.р. \"Реал\" е играл и мач по-малко заради участието си на световното клубно първенство). Роналдо обаче е под въпрос за сблъсъка, тъй като е получил травма на финала на клубния Мондиал срещу Гремио. От началото на седмицата португалецът тренира на облекчен режим, но надеждите на „Бернабеу\" са, че все пак ще бъде възстановен до сблъсъка. Междувременно Роналдо си издейства повишение на заплата на лична среща с президента на Кралския клуб Флорентино Перес, информира \"Фокус\". Шефът на \"Реал\" е гарантирал на нападателя, че през лятото ще му бъде предложен нов договор със значително подобрени финансови условия. Според вестник „Марка\" в момента възнаграждението на Роналдо е 21 милиона евро на година, докато Меси и Неймар вземат близо двойно повече, само от твърдите си заплата. Това е предизвикало недоволството на звездата, която преди дни намекна публично, че оставането й в Мадрид не е сигурно.", "date": "2017.12.21", "title": "Роналдо под въпрос за \"Ел Класико\""}
{"url": "https://www.24chasa.bg/novini/article/6624193", "text": "Израелският премиер Бенямин Нетаняху нарече ООН \"къща на лъжите\" преди насроченото за по-късно днес гласуване в Общото събрание на проекторезолюция, призоваваща САЩ да отменят решението си за признаване на Йерусалим за столица на Израел, съобщи Ройтерс, цитирана от БТА. \"Държавата Израел изцяло отхвърля този вот, още преди одобряването (на резолюцията)\", заяви Нетаняху. \"Йерусалим е наша столица и ние ще продължим да строим там, а чуждите посолства, водени от Съединените щати, ще се преместят в Йерусалим. Това ще стане\", увери израелският премиер.", "date": "2017.12.21", "title": "Израелският премиер Нетаняху: ООН е къща на лъжите"}
{"url": "https://www.24chasa.bg/novini/article/6624192", "text": " Христо Ангелов от пловдивското село Дуванлий, който е криминално проявен и осъждан за кражби, е пребил 9-годишния си заварен син Димитър и го е завързал за оградата на гробищата. Това съобщи говорителят на районната прокуратура в Пловдив Атанас Илиев. Инцидентът е станал вчера. Бащата получил обаждане от директорката на училището, че синът му не слушал и се държал лошо. Родителят нанесъл жесток побой на момчето и го зарязал вързан на гробищата. Детето успяло да се освободи, а случаен минувач го завел на преглед в болницата в Калояново. Оттам хлапето е закарано в университетската болница \"Св. Георги\" в Пловдив. \"Цялото е в хематоми и синини. Установява се видът на телесните повреди, за да се повдигне обвинение на бащата. В момента е привлечен към наказателна отговорност за противозаконно лишаване от свобода на сина си\", каза прокурор Атанас Илиев. Той добави, че е образувано бързо производство по случая, което трябва да приключи в рамките на 7 дни.", "date": "2017.12.21", "title": "Баща преби 9-годишния си син и го върза в гробище, не слушал в училище"}
{"url": "https://www.24chasa.bg/novini/article/6624197", "text": "Девет души, пласирали и произвеждали наркотици, са задържани по време на масирана спецоперация на Областната дирекция на МВР в Бургас. Полицаи са извършили паралелни арести в Несебър, Бургас, Айтос, Средец и Малко Търново. Намерени и иззети са амфетамини, метамфетамин, канабис и т.н. \"друсан чай\", образувани са шест бързи полицейски производства. В Несебър е задържан 33- годишния П.Ф., в чийто дом са открити 200 гр.канабис и две електронни везни. 24-годишен е задържан в Средец, от стаята му са иззети стъклено плаке с метамфетамин, както и прекурсори и съоръжения за производство на пико. Служители на полицията в Малко Търново пък задържали 38-годишния Й.Ш. с 13 грама канабис. В Бургас са извършени проверки на няколко места. В к-с Меден Рудник са арестувани двама мъже на 20 и 32 г., пласирали т.н. друсан чай. Със същата опасна дрога е задържан 25-годишният Костадин П., който само преди седмица бе арестуван за наркоразпространение. Тогава в дома в кв.Победа бяха открити 98 топчета синтетичен канабис. При днешната акция полицаи намерили 15 топчета от дрогата. На метри от СОУ \"Иван Вазов\" в Поморие е задържан 16- годишен бургазлия, у когото са открити два свитъка с канабис. Полицията в Айтос задръжала криминално проявената С.А. на 34 г. с девет топчета марихуана. При извършена проверка в дома на 30- годишния И.Х. от бургаския квартал Сарафово са намерени и иззети амфетамин и метамфетамин с различен грамаж.", "date": "2017.12.21", "title": "Масови арести на наркодилъри в Бургаско, 9 зад решетките"}
{"url": "https://www.24chasa.bg/novini/article/6624226", "text": "„ЧЕЗ Електро България“ АД призовава клиентите да използват разумно и отговорно електроенергията през настъпващите коледни и новогодишни празнични и почивни дни. Подготовката за празниците води до значително повишаване на консумацията на ток. Включването на повече и за по-дълго време на електрически уреди за отопление, приготвяне и съхранение на храна, осветление и украса през този период, ще се отрази и върху размера на месечните фактури. Голяма част от използваните в домакинствата уреди са значителен консуматор на електроенергия. Използването на енергийно спестяващи уреди може да намали сметките с до 30%. Битовите клиенти трябва да имат предвид, че ползването на 6 крушки от по 50 W за осветление, средно по 6 часа в денонощие ще добави към месечната им сметка близо 12,00 лв. Готварска печка с мощност 3 КW, използвана ежедневно по 2 часа през 30 дни в месеца, ще изразходи 39,60 лв. от семейния бюджет. Печка за отопление тип „духалка“ с мощност 2 КW ще допълни още 66,00 лв., ако работи по 5 часа дневно. Бойлер с мощност на нагревателя 2 КW изразходва 52,80 лв. за месец при работа по 4 часа на ден. Ако пералнята се използва три пъти седмично по 1,5 часа при 60 градуса, това ще струва на домакинството 7,92 лв. Няколко лесни за прилагане мерки за енергийна ефективност могат да спестят до 15% от сметката за електроенергия без да нарушат спокойствието и уюта на домакинството. Намаляването на температурата на помещенията през зимата с 1 градус, може да понижи сметката за ток с 10%. Толкова спестява и понижаването на температурата на нагревателя на бойлера от 70 на 60 градуса. Ако се използва и таймер за включване на бойлера за топла вода на нощна тарифа, положителният ефект върху сметката за затопляне на вода ще бъде 15%. Използването на остатъчната топлина на фурната с изключването й 10 минути преди края на времето за готвене, ще спести до 20% от сумата, която се заплаща за електроенергията, използвана за нейната работа. При готвене с капак и използване в максимална степен на тенджери под налягане се постига икономия на електроенергия до 20%. Много потребители смятат, че малките зарядни устройства за комуникационна техника не са сериозен консуматор на електроенергия, но включени в контакта постоянно, те допълват месечната сметка с близо 16,00 лв. „ЧЕЗ Електро България“ АД напомня на клиентите, че е важно при по-дълго отсъствие да изключват уредите от електрическите контакти. Включените в контакта уреди консумират електроенергия, дори когато са в режим на готовност и реално не се ползват. Изключването им може да намали потреблението и месечната сметка с до 5% и същевременно да помогне за предотвратяването на евентуални повреди. Разнообразни съвети за разумно и отговорно използване на електроенергията могат да бъдат намерени и на корпоративния уебсайт www.cez.bg, в раздел „За клиента“ в специално разработената секция „Енергийна ефективност“.", "date": "2017.12.21", "title": "ЧЕЗ Електро препоръчва разумно потребление на електроенергия през празничните и почивни дни"}
{"url": "https://www.24chasa.bg/novini/article/6624223", "text": "Най-малко 4 души загинаха, а 88 са изчезнали  , предаде Асошиейтед прес. Общо 166 души бяха спасени от рибари и кораби на бреговата охрана. Говорител на бреговата охрана съобщи, че спасителната операция е започнала, след като фериботът \"Меркрафт 3\" с 251 пътници и 7 членове на екипажа, започнал да потъва на път за град Полильо, в североизточната част на страната, предава БТА.  Един от оцелелите съобщи пред местно радио, че при отплаването от град Реал времето е било хубаво. Около два часа по-късно се появил силен вятър и големи вълни. \"Корабът спря и започна да пропуска вода откъм носа. Пътниците се хвърлиха на една страна и фериботът започна да потъва\", разказва Донел Жаде Мендиола. Спасителната операция ще продължи въпреки вълнението и падането на нощта, съобщи говорителят на бреговата охрана.", "date": "2017.12.21", "title": "Най-малко 4 загинали и 88 изчезнали при потъването на ферибот край Филипините (Видео)"}
{"url": "https://www.24chasa.bg/novini/article/6624251", "text": "Атакуваме процедурата за държавния бюджет – искаме тя да се осмисли и изпълни със съдържание. Това каза заместник-председателят на ПГ на „БСП за България“ Жельо Бойчев пред журналисти във връзка с внасянето на жалбата в Конституционния съд за процедурата на държавния бюджет, предаде „Фокус“. Бойчев обясни, че БСП е против процедурата на приемане на чл. 6-ти, който касае средствата за храм-паметника „Ал. Невски“ и Зографския манастир. „Искаме да бъде обявена за противоконституционна процедурата за приемане на този бюджет. Това беше една голяма битка в парламента. Очакваме Конституционният съд да се произнесе положително, защото управляващите обезсмислиха дебата и процедурата по приемане на бюджета, защото видите ли нито едно предложение на опозицията не може да се гледа, защото нарушава финансовата рамка, зададена от Министерски съвет предварително. Той обърна внимание, че България е парламентарна република и че бюджетът се приема от Народното събрание. ", "date": "2017.12.21", "title": "Бойчев: Атакуваме процедурата по приемане на бюджета, за да се изпълни със съдържание"}
{"url": "https://www.24chasa.bg/novini/article/6624203", "text": "14-годишният Костадин Стоянов е произвел  , стана ясно в Бургаския апелативен съд. В 14, 30 ч. днес магистратите ще се произнесат дали оставят зад решетките двамата ученици, обвинени в грабеж, придружен с опит за убийство на таксиметров шофьор, извършени на 11 декември края гробищата на ямболското село Стражево. Пред съда Костадин каза, че съжалява за стореното  и поиска домашен арест, за да продължи образованието си. Същата по-лека мярка поиска 18-годишният Симеон Димитров, който, според обвинението, бил организатор на грабежа. Двамата младежи са ученици в спортното училище в Ямбол, по-големият е състезател по бокс. Той настоя за домашен арест, за да може да учи и да вземе изпитите си, тъй като тази година завършвал средното си образование. Младежът поиска по-леката мярка и заради здравословното си състояние. По време на грабежа той се самонаранил с ножа, с който заплашвали таксиметровия шофьор и претърпял операция в ямболската болница. Апелативният прокурор Йовита Григорова настоя за постоянен арест и за двамата, подчертавайки, че деянието, в което са обвинени, е извършено с особена дързост. \"До този момент са извършени четири огледа,  разпитани са свидетели.Има данни, че двамата обвиняеми предварително са се наговорили, снабдили са се с оръжие - въздушна пушка, преправена в бойна и газов пистолет. Носили са оръжията в два сака.  След като пострадалият е прострелян в гърба, той успял да се укрие в таксиметровия автомобил и да потегли, независимо от уплахата, болката и кървящите рани\", заяви прокурор Григорова. Тя изтъкна и факта, че двамата младежи са били без контрол от страна на родители и педагози. Майката на по-малкия Костадин била в чужбина, а момчето не контактувало с биологичния си баща. В съда в Бургас обаче дойдоха баба му и дядо му, видимо притеснени от случващото се. \"Виновен е, но явно е подведен. Не сме имали проблеми с него досега\", сподели баба му Виолета. Според адвоката на 18-годишния Симеон Димитров той може да изтърпява мярка \"домашен арест\" в апартамента на баща си в Стара Загора. Защитата изтъкна, че бащата проявявал грижи и контрол върху сина си,  а след случая всеки ден го посещавал в ареста. Простреляният таксиметров шофьор все още е в реанимация, но след животоспасяваща операция е вън от опасност, стана ясно още по време на съдебното заседание.", "date": "2017.12.21", "title": "14-годишният Костадин прострелял таксиджията от Ямбол, който още е в реанимация"}
{"url": "https://www.24chasa.bg/novini/article/6624255", "text": "Санкция от 500 до 1500 лв. за водачи, които не са укрепили товара си, прие парламентът. Депутатите одобриха окончателно промени в Закона за движението по пътищата, предаде БТА. Готова е наредбата какви товари с какво да се укрепват, уточни главният секретар на Изпълнителна агенция \"Автомобилна администрация\" Дамян Войновски в кулоарите на НС. Той разясни, че става въпрос по-скоро за обемни товари, най-вече за пикапи, товарни автомобили до 3,5 тона, а не, по думите му, когато някой е тръгнал на почивка със ските или велосипеда си. От 50 до 500 лв. ще е санкцията за лице, управляващо неизправно превозно средство. Законодателите разшириха обхвата на превозните средства, които подлежат на периодични технически прегледи, до най-рисковата група участници в движението - двуколесните и триколесните превозни средства и високоскоростните трактори. Така на прегледи подлежат занапред и мотопеди, и превозни средства с атракционна цел. Техническите прегледи вече ще са в зависимост от категорията, а не от вида на превозното средство. Забранява се и ще има глооба за техническо лице, което манипулира километража. Изпълнителна агенция \"Автомобилна администрация\" при установяване на фиктивен преглед в пункт ще може служебно да го прекрати, обясни още главният секретар Дамян Войновски. Облекчават се изискванията по отношение на разрешителния режим за пунктовете. При изтичането на петгодишния срок, удължаването ще става само със заявление. НС гласува взаимно признаване на удостоверенията за техническа изправност в рамките на Европейския съюз, както и служебно прекратяване на регистрацията на превозно средство при техническа неизправност.", "date": "2017.12.21", "title": "До 1500 лв. глоба за неукрепени товари на автомобили"}
{"url": "https://www.24chasa.bg/novini/article/6624294", "text": "Обран е офис за бързи кредити в кв. „Сухата река“. Това съобщиха за Агенция „Фокус“ от пресцентъра на СДВР. Сигналът е подаден в 11.10 часа. Мъж изненадващо е нахлул в офиса ,използвал е спрей срещу служителите и е задигнал касата. Все още няма информация каква е сумата, която липсва. При инцидента няма пострадали. Сигнализирани са органите на реда и тече разследване.", "date": "2017.12.21", "title": "Мъж със спрей обра офис за бързи кредити в софийския квартал „Сухата река“"}
{"url": "https://www.24chasa.bg/novini/article/6624292", "text": "Четиридесетгодишна жена е блъсната на пешеходна пътека в Добрич, съобщават от полицията. Пътната злополука е станала на булевард \"Добруджа\". Жената е ударена от лек автомобил \"Мерцедес\", управляван от 21-годишен шофьор. Пострадалата е със счупен крак и е настанена в болницата в Добрич. Водачът Т.Р. е дал отрицателна проба за употреба на алкохол. Полицията разследва в досъдебно производство инцидента.", "date": "2017.12.21", "title": "21-годишен помете жена на пешеходна пътека в Добрич"}
{"url": "https://www.24chasa.bg/novini/article/6624338", "text": "Временно движението се осъществява само в активната лента по АМ \"Хемус\" в посока Варна при км 16 поради пътнотранспортно произшествие. Шофьорите да се движат с повишено внимание и съобразена скорост, спазвайки указанията на служителите на \"Пътна полиция\".                                                                                                                                                                                                                                                                                                                       ", "date": "2017.12.21", "title": "Тежка катастрофа на \"Хемус\" в посока Варна, движението е затруднено (Снимки)"}
{"url": "https://www.24chasa.bg/novini/article/6624329", "text": "Неизвестен апаш разби входната врата на храм в Троян и отмъкна парите от дарения в нощта на 19 срещу 20 декември. Атеистът не се посвенил да открадне в навечерието на най-светлия християнски празник. Без страх от Бога той взломил дверите на черквата \"Св. Петка Параскева\", вмъкнал се вътре, сетне свърнал към олтара, където била сложена дървена кутия. В нея от скромните левчета на християни се били събрали около 2 000 лева. Уродът награбил кутията и си тръгнал доволен. \"Божият гняв ще го застигне\", убедени са миряни. Работата по случая продължава полицейското управление в Троян.", "date": "2017.12.21", "title": "Неверник задигна пари от храм в Троян"}
{"url": "https://www.24chasa.bg/novini/article/6624345", "text": "Майката на убитата 7-годишна Дамла се прибра в Момчилград, след като беше освободена от ареста. Садет Муса слезе от такси, пресече улицата и влезе във вход на блок в района на автогарата, където живеят нейни роднини. Майката остана безмълвна, докато не видя отворената врата на апартамента на първия етаж. След това Садет избухна в бурен плач. Той се чуваше дори след като вратата вече беше затворена.", "date": "2017.12.21", "title": "Майката на убитата Дамла се прибра в Момчилград след ареста (Снимка)"}
{"url": "https://www.24chasa.bg/novini/article/6624362", "text": "Загадката какво се е случило с водата на Марс отдавна занимава учените. Оказва се, че част от нея е \"запечатана\" в скалите на Червената планета, предаде Франс прес, позовавайки се на публикация в сп. \"Нейчър\". Земята и Марс са съседни скалисти планети, но с напълно различни съдби. От незапомнени времена водата е налична на нашата планета, което е позволило на нея да се зароди живот. На Марс тя се е изпарила скоро след формирането на планетата, превръщайки някогашния горещ и влажен свят с вода в течно състояние на повърхността в суха замръзнала пустиня, предаде БТА. Предишни изследвания са показали, че голяма част от водата на Марс е била \"отнесена\" в пространството от силни слънчеви ветрове, след като планетата е изгубила предпазното си магнитно поле. Друга част се е запазила под формата на лед под повърхността й. Тези проучвания обаче не обясняват къде е изчезнала цялата вода на Червената планета. Според авторите на настоящото изследване от Оксфордския университет специфичната геохимия и минералогия на Марс са обрекли планетата да се превърне в безводна пустиня. Според учените останалата вода е била абсорбирана от вулканичните скали на Червената планета. \"На Марс, подобно на Земята, ерозията и хидротермалните реакции променят скалите на повърхността, които от \"сухи\" стават \"хидратирани\", като процесът е по-характерен за Червената планета. Това до голяма степен се обяснява с по-високото съдържание на желязо в марсианските вулканични скали\", казва Джон Уейд от изследователския екип. Въз основа на тествани модели, специалистите са изчислили, че базалтовите скали на Марс съдържат около 25 процента повече вода от земните скали от този тип. В резултат на това водата от марсианската повърхност се е просмукала във вътрешността на планетата. \"Тази вода вече не е течна. Тя е \"заключена\" в минералната структура на скалите. Единственият начин водата да се \"освободи\" е скалите да бъдат разтопени\", допълва Уейд.", "date": "2017.12.21", "title": "Част от водата на Марс се е просмукала в скалите на планетата"}
{"url": "https://www.24chasa.bg/novini/article/6624360", "text": "Най-малко 16 души загинаха и 10 бяха ранени при пожар в осеметажен фитнес център в корейския град Чечхон, предадоха Ройтерс и ДПА. По данни на Франс прес ранените са 22. Огънят е започнал в автомобил, паркиран в подземния гараж на сградата, съобщава агенция Йонхап, цитирана от БТА. Пострадалите са се намирали в сауна на втория етаж на многоетажната сграда.", "date": "2017.12.21", "title": "Пожар във фитнес център в Южна Корея,\n най-малко 16 души са загинали (Снимки)"}
{"url": "https://www.24chasa.bg/novini/article/6624375", "text": "Извънредният и пълномощен посланик на Палестински автономни територии в България д-р Ахмед алМадбух приветства усилията на Китай, Русия и ООН в преговорите между Палестина и Израел. На въпрос на БТА Ахмед алМадбух отговори, че тези държави и най-вече ООН могат да станат новите мирни посредници. Ахмед алМадбух се надява да бъде свикана международна конференция под егидата на ООН. На пресконференция в Националния пресклуб на БТА Ахмед алМадбух заяви, че президентът на САЩ Доналд Тръмп е признал Йерусалим за столица на държавата-окупатор. Според него това решение е в разрез и противоречи с всички международни актове и резолюции, отнасящи се до статуса на Йерусалим. Според палестинския посланик с този акт САЩ са се поставили на страната на държавата-окупатор и по този начин са загубили качеството и ролята си на посредник в мирния процес. \"Затова не смятаме, че има какъвто и било смисъл след решението на Тръмп да установяваме и поддържаме контакт със сегашната американска администрация\", добави Ахмед алМадбух. Ахмед алМадбух припомни, че през 1993 г. Палестина е получиха уверение, че САЩ няма да признават Йерусалим за столица на Израел и няма да преместват посолството си там. В замяна на това от Палестина са обещали да признаят държавата Израел и да започнат мирни преговори под техен патронаж. Затова, след като САЩ не са изпълнили поетите ангажименти, Палестина вече се чувства свободна и от своите ангажименти, които тогава са поели пред САЩ. Това е причината Палестина вече да се подписва и в международните конвенции. Ахмед алМадбух информира още, че по повод решението на САЩ да признаят Йерусалим за столица на Израел Палестина ще се обърне и към Международния съд.", "date": "2017.12.21", "title": "Китай, Русия и ООН могат да станат мирни посредници между Израел и Палестина"}
{"url": "https://www.24chasa.bg/novini/article/6624668", "text": "нарасна до 28 души, предаде агенция Йонхап. Огънят е започнал в автомобил, паркиран в подземния гараж на сградата, съобщава агенцията, като цитира пожарникарите. Повечето от жертвите на огнената стихия обаче са намерени в сауна на втория и на третия етаж на фитнес центъра, съобщи БТА. По най-нови данни ранените са 26 души. На място работят шейсет пожарникари с 49 единици противопожарна техника. Пратени са и два пожарникарски хеликоптера. Огънят до голяма степен е овладян и започна претърсване на сградата, но операцията се усложнява от гъстия дим и токсичния газ.", "date": "2017.12.21", "title": "28 станаха жертвите на пожара във фитнес център в Южна Корея (Снимки)"}
{"url": "https://www.24chasa.bg/novini/article/6624674", "text": "На сръбския граничен пункт \"Градина\" е в ход мащабна операция за арести на полицаи, митничари и лица, заподозрени, че са давали подкупи, съобщава електронното издание на белградския в. \"Блиц\". Заради операцията граничният пункт е временно затворен и са се образували опашки от автомобили. По информация на вестника операцията се извършва по нареждане на прокуратурата за организирана престъпност в сътрудничество със службата за вътрешен контрол на полицията, която преди това е следила заподозрените, предава БТА. Броят на заподозрените и задържаните ще бъде съобщен след края на операцията. В ход е и претърсване на помещения, използвани от заподозрените, посочва \"Блиц\".", "date": "2017.12.21", "title": "Арести на полицаи и митничари на сръбско-българската граница на ГКПП \"Градина\""}
{"url": "https://www.24chasa.bg/novini/article/6624658", "text": "Съд в Москва осъди на доживотен строг тъмничен затвор таджикистанеца Табаров Шарали, обвинен в трафик на наркотици, като това е първата доживотна присъда за такова престъпление в съвременната история на Русия, съобщава Интерфакс. Съдът е издал присъдата след като обвиняемия е бил заловен през 2012 г. при опит да внесе на територията на Руската федерация наркотици с общ обем от 500 килограма, предаде \"Фокус\".  Шарали също така е участвал в процес по производство на наркотични вещества на територията на Русия и е бил лидер на занимаваща се с наркотрафик престъпна групировка.", "date": "2017.12.21", "title": "Московски съд даде доживотна присъда на наркотрафикант за първи път в историята"}
{"url": "https://www.24chasa.bg/novini/article/6624669", "text": "Постоянен Европейски екип за незабавно реагиране при компютърни инциденти (CERT-EU) за институциите, органите и агенциите на ЕС ще започне да действа въз основа на подписано вчера междуинституционално споразумение, съобщиха от Европейския съюз, цитирани от БТА. Това решение е следствие от успешната работа на CERT-EU като специализирано звено през последните шест години. CERT-EU засилва защитата срещу кибератаките, които често са насочени срещу институциите, агенциите и органите на ЕС. Българският комисар, отговарящ за цифровата икономика и общество Мария Габриел коментира: ''Сега всички органи на ЕС могат да разчитат на постоянен работещ екип по компютърна сигурност, който да им помага да реагират ефективно на нарастващия брой съвременни кибернетични заплахи, които засягат и гражданите.\" CERT-EU работи в тясно сътрудничество с вътрешните екипи за компютърна сигурност на европейските институции и поддържа връзка с широка мрежа от екипи за незабавно реагиране при компютърни инциденти и фирми, занимаващи се със сигурността на информационните системи във всички държави-членки, като обменя информация за заплахите и начините на справяне с тях. То също си сътрудничи активно със свои колеги в НАТО и със звеното по хибридни заплахи на Европейската служба за външна дейност (EEAS).", "date": "2017.12.21", "title": "Създават европейски екип за незабавно реагиране при кибератаки"}
{"url": "https://www.24chasa.bg/novini/article/6624644", "text": "Бургаският апелативен съд измени мярката за неотклонение на 14-годишния Костадин Стоянов, обвинен в  Непълнолетният ученик от спортното училище излиза от ареста, но ще бъде поставен под надзора на инспектор от Детска педагогическа стая в Ямбол. Според апелативните  магистрати не е налице изключителен случай, който да налага момче на 14 г. да бъде задържано под стража. Тепърва предстоят експертизи, които да установят дали Костадин е разбирал свойството и значението на това, което върши и дали е могъл сам да ръководи действията си към момента на престъплението. Все още не е изяснен напълно и механизмът на деянието,посочва съдът. Вторият задържан  - боксьорът Симеон Димитров, 12-класник от спортното училище в Ямбол остава зад решетките. Сред мотивите на съда са, че разследването разполага с достатъчно данни, за да се обоснове авторството на грабежа и опита за убийство на таксиметровия шофьор Апостол Вълчев. В същото време има и достатъчно основания за реална опасност лицето да се укрие или да извърши друго престъпление. Решението на Бургаския апелативен съд е окончателно. ", "date": "2017.12.21", "title": "14-годишният, прострелял таксиджия, излиза от ареста, боксьорът Симеон - не"}
{"url": "https://www.24chasa.bg/novini/article/6624694", "text": "Плащанията за годината ще надхвърлят 2 млрд. и 800 млн. лева, като само последния месец са оторизирани и изплатени над 820 млн. лв. в сектор „Земеделие“. Това съобщиха от пресцентъра на МЗХГ. Mинистърът на земеделието, храните и горите Румен Порожанов и екипът му дадоха пресконференция, обобщаваща развитието и финансирането на сектора през 2017 година. Активната работа, особено през последните седмици, спомогна за извършването на последните плащания към земеделските производители за годината, подчерта министър Порожанов. От тях по-големите плащания са 636 милиона лева по Схемата за единно плащане на площ (СЕПП). Средствата са изплатени на 57 826 кандидати по схемата, като изчисленията са извършени по индикативна ставка от 194,63 лв. за хектар. За Кампания 2017 г. общият бюджет за подпомагане по СЕПП е в размер на 741 млн. лева. 73 млн. са изплатени от отстъпката от акциза на газьола за земеделски нужди, като до момента са изплатени 87 % от ставката – 0,40 лв. за литър. Останалите 13% ще бъдат изплатени в началото на 2018 година, увери още министърът. Другото голямо плащане от 93 млн. лв. е по 8-те схеми за обвързано производство, разработени през 2016 година. През годината са оторизирани 1 млрд. 280 млн. лв. по кампанията за 2016 година, а от настоящата кампания за 2017 г. са изплатени 774 млн. лева по схемите за директни плащания. Относно националните мерки и държавни помощи, включително и De minimis, са усвоени 99,99 % от ежегодния бюджет 300 млн. лева. Предоставени са и 36,9 млн. лв. като отстъпка от платения данък печалба на земеделските производители, които са ги инвестирали в материални активи. Министър Порожанов благодари за усилията на експертите в министерството и на Държавен фонд „Земеделие“ – Разплащателна агенция.", "date": "2017.12.21", "title": "Порожанов: Плащанията за годината ще надхвърлят 2 млрд. и 800 млн. лева"}
{"url": "https://www.24chasa.bg/novini/article/6624707", "text": "Общинска помощ в размер на 208 хил. лева ще получи Специализираната болница за активно лечение на пневмо-фтизиатрични заболявания във Варна. Общинският съвет гласува финансовата инжекция, тъй като лечебното заведение е застрашено от пореден запор на сметките. Те отново се обединиха около мнението, че е необходимо да се вземе кардинално решение за бившия Тубдиспансер, който от години трупа загуби. Лечението на един пациент без лекарствата струва на бюджета 35 000 лева, стана ясно на днешното заседание. Съветниците дадоха съгласието си на още три лечебни заведения в града да бъдат отпуснати средства от местната хазна. Над 800 хил. лева Община Варна ще предостави на МБАЛ „Св. Анна“. С тях болницата планира да направи основен ремонт на Родилното отделение и Неонатологията, както и да купи нов инструментариум за Клиниката по ортопедия и травматология и нов дизел-генератор за аварийно захранване. Решено бе също Онкоболницата да получи 500 хил. лева за закупуване на „Система за визуализация и интеграция на лапароскопска хирургия и високоспециализирана ендоскопска диагностика и терапия“. Четвъртото лечебно заведение, на което съветниците гласуваха финансова помощ, бе ДКЦ „Св. Иван Рилски – Аспарухово“. Тя е в размер на 58 700 лв., с които здравното заведение ще се покрие натрупани задължения. Съветниците дадоха съгласието си и за откриване на Център за подкрепа за личностно развитие, който ще е фокусиран върху кариерното ориентиране и консултиране на учениците. 80% от издръжката ще се поема от Министерство на образованието, от 20 на сто – от общината. Към момента в съществуващите центрове във Варна не се осъществява такава дейност.", "date": "2017.12.21", "title": "Варненският тубдиспансер отново оцеля с общинска помощ"}
{"url": "https://www.24chasa.bg/novini/article/6624684", "text": "По инициатива на министъра на труда и социалната политика Бисер Петков днес е проведена среща с национално представителните организации на работодателите и синдикатите, на която се е постигнало съгласие по текста на предложената за ратифициране Конвенция 131 на Международната организация на труда (МОТ) за определяне на размера на минималната работна заплата. Това съобщиха от пресцентъра на социалното министерство. Предстои Министерският съвет да приеме решение за предложение до Народното събрание за нейното ратифициране. В срещата са участвали заместник-министър Султанка Петрова, ръководители и експерти на национално представените организации на работниците и служителите. По време на разговора социалните партньори са постигнали значителен напредък по основните текстове на проекта на Рамковото споразумение за процедурата по договаряне на размера на минималната работна заплата за страната. Обсъдени са били въпроси, свързани с определяне на гаранции за участие на социалните партньори в договорната процедура. Дискутирали са се сроковете за провеждане на преговорите, обхвата на социалните и икономически индикатори, подкрепящи договорния процес, коридора, по който ще се договаря размерът на минималната работна заплата, както и ролята на държавата в този процес. Разговорите ще продължат в началото на 2018 година.", "date": "2017.12.21", "title": "Петков постигна съгласие със социалните партньори за минималната заплата"}
{"url": "https://www.24chasa.bg/novini/article/6624710", "text": "Народните представители излязоха във ваканция, предаде „Фокус“. Ваканцията на депутатите ще бъде от 22 до 10 януари. Зам.-председателят на парламента Емил Христов пожела весели Коледни и Новогодишни празници и насрочи следващото пленарно заседание за 11 януари от 09.00 часа.                                                                                                                                                                                                                                                                                                                       ", "date": "2017.12.21", "title": "Парламентът излезе в коледна ваканция до 10 януари (Видео)"}
{"url": "https://www.24chasa.bg/novini/article/6624722", "text": "Броят на предполагаемите случаи на холера в Йемен достигна 1 милион, съобщи Международният комитет на Червения кръст. В резултат на войната там над 80 процента от населението страда от недостиг на храна, гориво, чиста вода и достъп до здравеопазване, предаде Ройтерс, цитиран от БТА. В Йемен, една от най-бедните страни в арабския свят, се води война между въоръженото движение на хусите, които са съюзници на Иран, и подкрепяната от САЩ военна коалиция начело със Саудитска Арабия. ООН заяви, че Йемен в момента преживява най-тежката хуманитарна криза в света. Откакто през април избухна епидемията от холера, Световната здравна организация отчете 2219 смъртни случая, като почти една трета от разболелите се са деца.", "date": "2017.12.21", "title": "Предполагаемите случаи на холера в Йемен \nдостигнаха 1 милион"}
{"url": "https://www.24chasa.bg/novini/article/6624724", "text": "Ръководството на Община Момчилград обяви петък за ден на траур в памет Дамла, съобщиха от пресцентъра на Общината. „Убийството потресе всички жители на общината, нека бъдем съпричастни с болката и мъката на близките на детето”, посочват от Общината.", "date": "2017.12.21", "title": "Петък - ден на траур в Момчилград в памет на 7-годишната Дамла"}
{"url": "https://www.24chasa.bg/novini/article/6624747", "text": "Танцов състав „Веселие“ от с. Катуница, област Пловдив, зарадва с изпълненията си гостите и екипа на президентската администрация. Пред президента Румен Радев и вицепрезидента Илияна Йотова децата представиха обичая Коледуване, съобщиха от прессекретариата на президента. Преди това вицепрезидентът Илияна Йотова покани на среща-разговор доайени на журналистиката. Обсъдени бяха актуални проблеми на обществото като безработицата, бедността, изтичането на мозъци от страната, растящата агресия. „Това не е моята България“, сподели легендарният режисьор на БНТ Ласка Минчева. Изтъкната бе нуждата от по-голямо внимание на държавата към образованието и възпитанието на младото поколение. „Човешкият живот губи стойност от липсата на образование и ценности“, заяви вицепрезидентът. Илияна Йотова обърна внимание на тревожни тенденции в сферата на образованието, които водят до тежки последствия. „Около 1 милион души попадат в графата „неграмотни“ или „полуграмотни“. Три пъти се е увеличил броят на семействата, за които образованието не е ценност. Закриването на училища в селата е проблем, който след време ще избухне като бомба“, отбеляза вицепрезидентът. „Никой не се сеща за нас. Ако все още нещо можем, то е да мислим“, заявиха доайените на журналистиката. Те споделиха пред Илияна Йотова, че възлагат на президентската двойка големи надежди за промяна. Гостите изложиха пред вицепрезидента своите предложения, които могат да подобрят живота в България. „С президента Радев правим всичко, което обещахме на хората преди една година, и няма да отстъпим от това“, подчерта Илияна Йотова.", "date": "2017.12.21", "title": "Танцов състав представи пред Радев и Йотова обичая коледуване"}
{"url": "https://www.24chasa.bg/novini/article/6624973", "text": "Мъж на 59 години от Вършец се оплакал в полицията, че е бил заплашван от роднина с пистолет. Драмата се разиграла в село Долна Бела Речка. Сигналът от Д.М. е получен в сряда около 13.30 часа, съобщиха от областната дирекция на МВР в Монтана. От проведените оперативно-издирвателни мероприятия е установено, че извършител е 82-годишният Г.И. от същото село. Той заплашил с убийство своя далечен роднина заради стара вражда за земи. От дълги години двамата не могли да разделят наследствените ниви. Дядото извадил газов пистолет \"ekol tuna\" mod. 635, kal. 8 mm Оръжието е незаконно-не е регистрирано в РУ Вършец и е предадено с протокол. Уведомен е дежурен прокурор при Районна прокуратура Берковица. На дядото са съставени акт и разпореждане. По случая в РУ Вършец е образувана преписка.", "date": "2017.12.21", "title": "Разярен мъж размахал пистолет заради стара вражда за ниви"}
{"url": "https://www.24chasa.bg/novini/article/6624998", "text": "Поради пробив на главен топлопровод е прекъснато топлоподаването към кварталите \"Красно село\", \"Гоце Делчев\", \"Стрелбище\" и към част от кв. \"Борово\" между ул. \"Ястребец\", ул. \"Солун\", ул. \"Борово\" и ул. \"Пирински проход\", съобщават от \"Топлофикация\" на сайта си. Създадена е необходимата организация за работа като са осигурени тежки машини и резервни части. Авариралият участък от топлопреносната мрежа беше наблюдаван след пробива в началото на месец декември и беше установена значителна амортизация на тръбите, която е предпоставка за повишената аварийност в тази част от мрежата, обясняват от дружеството. По тази причина и с оглед да се избегнат последващи пробиви по същото трасе се налага да бъде подменен изцяло по-голям участък от авариралия топлопровод. Четири екипа на дружеството ще работят непрекъснато до възстановяване на топлоснабдяването в рамките на законово определения 48-часов срок, се посочва в съобщението.", "date": "2017.12.21", "title": "Спряха парното в няколко столични квартала заради пробит главен топлопровод"}
{"url": "https://www.24chasa.bg/novini/article/6624964", "text": "БСП неизменно е била и сега е против продажбата на „Общинска банка“. Това каза лидерът на БСП – София Калоян Паргов след гласуването в СОС на доклада за приватизацията на „Общинска банка“. „Няма как БСП да подкрепи продажбата при положение, че Столична община може да развие този актив, така както общини като Виена развиват успешно активите си. „Новите регулации на банковия пазар са аргументи в тази посока“, обясни Калоян Паргов. Той припомни, че от БСП още на 20 юли са заявили, че са против продажбата. Според лидера на столичните социалисти няма как да се постигне най-справедлива цена, когато няма конкуренция. „Състезание с един кон не се прави. А защо няма конкуренция е въпрос, на който може да отговорят други хора в тази зала. С липсата на конкуренция пропуснахме да вземем повече пари от предложените“, категоричен бе Калоян Паргов.", "date": "2017.12.21", "title": "Калоян Паргов за продажбата на „Общинска банка“: Състезание с един кон не се прави"}
{"url": "https://www.24chasa.bg/novini/article/6625001", "text": "Сирийският град Ракка е на ръба на епидемия, заяви днес руският министър на отбраната Сергей Шойгу, цитиран от ТАСС, на тристранна среща с външния министър Сергей Лавров и специалния пратеник на ООН за Сирия Стафан де Мистура. Руските и сирийските сапьори се нуждаят от сериозно съдействие от страна на международната общност, каза Шойгу. \"Под развалините има голям брой загинали, огромно количество мини, градът е миниран изцяло. Има невзривени предмети. Хората, които се връщат, често не могат да влязат в дома си\", отбеляза руският министър на отбраната, цитиран от БТА. Някои играчи се опитват да използват редица фактори, за да затруднят процеса на урегулиране на ситуацията в Сирия. Ние потвърждаваме, както нееднократно е казвал президентът Владимир Путин, че сме изцяло ангажирани с резолюция 2254 на Съвета за сигурност на ООН, каза в началото на тристранната среща руският външен министър. Де Мистура заяви, че ще участва в сирийските преговори за мир в казахстанската столица утре. \"Планирам да отида в Астана веднага след тази среща\", каза емисарят, цитиран от Ройтерс.", "date": "2017.12.21", "title": "Лавров: Сирийският град Ракка е на ръба на епидемия"}
{"url": "https://www.24chasa.bg/novini/article/6625000", "text": "Най-малко 240 човека са били спасени от потъналия край Филипините пътнически ферибот, предаде ТАСС, като се позова на местната брегова охрана. Плавателният съд, на борда на който е имало 251 души, пътувал по посока на остров Полильо. По предварителни данни максималният му капацитет е бил за 286 пътници, предава БТА. Причините за корабокрушението засега не са известни, но се посочва, че фериботът се е преобърнал в условията на лошо време. Спасително-издирвателната операция продължава.", "date": "2017.12.21", "title": "Около 240 души са спасени от потъналия край Филипините ферибот (Видео)"}
{"url": "https://www.24chasa.bg/novini/article/6625010", "text": "Германските пилоти на авиокомпанията „Райънеър“ призоваха за стачни действия, насрочени за петък, съобщава Франс прес, цитирана от \"Фокус\". От един от най-големите профсъюзи на германските пилоти заявиха, че в петък ще организират четиричасова предупредителна стачка, след като международната компания прекрати преговорите с ирландските си пилоти. „Всички пилоти, наети пряко от „Райънеър“ се призовават да се включат в стачката“, се казва в разпространеното съобщение. Миналата седмица компанията предложи да признае съществуващите профсъюзи на пилотите си в Германия, Ирландия, Великобритания, Италия, Испания и Португалия, след като пилотите от тези страни решиха да прекратят работа за 24 часа като протест заради някои от политиките на компанията. По думите на германските пилоти, авиокомпанията е прекратила преговорите след като е заявила, че двама от петимата представители от делегацията на своите пилоти показват, че всъщност служителите нямат реалното намерение да водят конструктивни преговори.", "date": "2017.12.21", "title": "Германските пилоти на „Райънеър“ призоваха за стачка"}
{"url": "https://www.24chasa.bg/novini/article/6625077", "text": "Американският постоянен представител в ООН Ники Хейли заяви в четвъртък, по време на срещата на Общото събрание на ООН за Йерусалим, че „това гласуване ще бъде запомнено“, съобщава AFP. Докато правеше своето изявление от трибуната, Хейли поясни, че „това гласуване ще определи как американците ще гледат на ООН и как ние ще гледаме на страни, които проявяват неуважение срещу нас в Организацията“. 193-е държави-членки трябва да гласуват по проекторезолюция, която да обяви Ерусалим за проблем между Израел и Палестинската автономия, който следва да бъде решен посредством двустранни преговори и според която също така всяко решение относно статута на града трябва да бъде анулирано, предаде \"Фокус\". По-рано тази седмица САЩ наложиха вето върху решение на Съвета за сигурност на организацията, което смяташе да обяви за невалидно признаването на града за израелска столица от страна на Белия дом.", "date": "2017.12.21", "title": "Ники Хейли на среща на ООН за Йерусалим: Това гласуване ще бъде запомнено"}
{"url": "https://www.24chasa.bg/novini/article/6625100", "text": "Използването на социалните мрежи по Коледа събужда завистта на много тийнейджъри към техните връстници и им пречи да се насладят на празника, предупреждават представители на детско благотворително дружество, цитирани от ДПА. Проучването на организацията Children's Society е обхванало 1000 британски тийнейджъри. Резултатите показват, че близо една трета от тях съобщават за повишено потребление на социалните мрежи по Коледа. Същият процент анкетирани деца на възраст между 13 и 17 години казват, че виждайки онлайн подаръците на връстниците си, у тях се събужда желанието самите те да получават повече, предава БТА. Около 20 процента от тийнейджърите споделят, че заради социалните мрежи мислят, че приятелите им прекарват по-добре Коледа от самите тях. Четиридесет процента обаче осъзнават, че има и деца, за които празникът не е толкова щастлив. \"Тревожно е, че 13 процента от тийнейджърите използват социалните мрежи повече на Коледа, за да не се чувстват самотни, 17 процента го правят, за да избягат от \"семейния стрес\", а 32 процента - от отегчение\", казва изпълнителният директор на организацията Матю Рийд. \"Коледа често е стресиращо време за всички, в това число и за децата. Много от тях страдат от липсата на приятелите си през ваканцията и социалните мрежи им предоставят възможност да останат свързани с външния свят\", допълва Рийд. Въпреки ползата от социалните медии, прекомерното им потребление може да се отрази неблагоприятно върху самочувствието на децата и да навреди на психичното им здраве, предупреждава Матю Рийд. Рийд отправя призив към родителите да разговарят с децата си, да ги окуражават да се срещат с приятели и да бъдат активни, за да им помогнат да преодолеят стреса и да се насладят на коледния дух.", "date": "2017.12.21", "title": "Използването на социални мрежи по Коледа буди завист у тийнейджърите"}
