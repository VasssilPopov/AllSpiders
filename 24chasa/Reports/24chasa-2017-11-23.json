{"url": "https://www.24chasa.bg/novini/article/6569236", "text": "Технически неизправните автомобили вече ще бъдат спирани от движение, като им бъде отнета регистрацията. Това решиха депутатите, които окончателно приеха на второ четене промените в Закона за МВР. С тях се правят промени и в Закона за движение по пътищата. МВР и Изпълнителна агенция “Автомобилна администрация” ще обменят данни за регистрираните превозни средства и за периодичните им технически прегледи. Когато получи информация за опасна неизправност, МВР ще отнема временно регистрацията на автомобила. След отстраняване на повредата и нов технически преглед ползването на превозното средство ще се разрешава отново, без да се минава пак процедура за регистрация. Експертите обещаха да има нов Закон за движение по пътищата, където да се даде по-голяма гаранция за техническите прегледи, обясни шефът на вътрешната комисия и на групата на ГЕРБ Цветан Цветанов. С промените се предвижда още при катастрофа колите сами да подават сигнал на телефон 112. Системата eCall обаче все още се разработва технически, затова внедряването ѝ се отлага с една година, каза Цветанов. С глоба от 500 до 3000 лв. ще се наказва шофьор на камион, който навлиза в улица, забранена за превъзно средсто със съответните размерии и натоварване. С промените в закона се въвежда т.нар. синя карта, с която се улеснява работата на чужденци в България. Досега това се уреждаше през закона за трудовата миграция. “Това ще подпомогне реализирането на много инициативи, които имат работодателите. Най-съществен проблем в момента е недостигът на висококвалифицирани кадри и на сезонни работници”, обясни Цветанов. Промените разписват и участието на МВР в охраната на оградата по границата с Турция. Полицаи ще може да охраняват по договор бежанските лагери, както и сгради и части от такива на БНБ, на катедралния храм “Св. Ал. Невски”, на Рилския и на Бачковския манастир. Към възможните охранявани от МВР обекти се добавят АЕЦ “Козлодуй”, мини “Марица - изток” и ТЕЦ “Марица - изток” и летище София. В населените места с жители над 5000 души ще има по 3-ма пожарникари, решиха още депутатите. “Синдикатите поискаха пожарните участъци да са с по 3-ма служители - ние направихме това като задължително условие, но в населени места с жители под 5000 ще са с двама души”, уточни Цветанов. И обясни, че с доброволните формирования може да се реагира бързо при нужда. Той напомни, че след срещата при премиера с ръководството на МВР този месец вече бе решено да се запазят пожарните служби в курортите Боровец и Пампорово, за да не бъде възпрепятстван туристическият сезон. ", "date": "2017.11.23", "title": "Свалят веднага номерата на кола, ако не е в изправност"}
{"url": "https://www.24chasa.bg/novini/article/6569371", "text": "Иран планира „в близко бъдеще“ да отправи свои бойни кораби към бреговете на САЩ – в Мексиканския залив и Атлантическия океан. Това заяви новият командващ Военноморските сили на Ислямската република контра адмирал Хосеин Ханзади, който смени на този пост Хабиболлу Сайяри на 6 ноември, предава ТАСС, като се позовава на публикация в американските медии. Военачалникът, изказвайки се на първата пресконференция след назначаването си, обеща, че ВМС на Иран ще направят така, че „флага на нашата страна да се развява в Мексиканския залив“. Командващият ВМС на Ислямската република заяви и за намеренията си да отправи кораби на визита в Южна Америка, предаде \"Фокус\". „Появата на наши кораби в Средиземно море и Суецкия канал предизвика потрес по света и застави САЩ да направи коментари по въпроса“, добави той.", "date": "2017.11.23", "title": "Иран планира да отправи свои бойни кораби към бреговете на САЩ"}
{"url": "https://www.24chasa.bg/novini/article/6569199", "text": "Очевидно е, че от ремонта на бул. “Дондуков” ще започнат предизборните кампании на всички. Радвам се, че правим възможно и по-приятно политическите сили да изпълняват своите ангажименти, защото това е ролята на партиите - да правят кампании.” Това заяви кметът на София Йорданка Фандъкова. На заседанието на Столичния общински съвет лидерът на БСП - София, и шеф на групата на червените Калоян Паргов връчи на Фандъкова правилник за редене на павета от 1936 г., който да служел за учебник. Един от скандалите около ремонта бе как са наредени паветата. “Г-н Паргов отново подготви много пищен спектакъл. Приемам с усмивка вашата закачка. Паветата се редят от занаятчии, не от политици. Ще се радвам да се включите, защото наистина имаме нужда от добри занаятчии”, отвърна Фандъкова. Тя напомни за пореден път, че ремонтът на “Дондуков” не е приключил. “Срокът за завършване на обекта е 1 декември. Всеки ден забавяне ще струва 77 000 лв. на фирмата изпълнител. Бъдете сигурни, че както и досега не съм правила компромиси с качеството, така и този път няма да направя, ако има констатирани пропуски”, отсече Фандъкова. Иначе Паргов обясни “подаръка” така: “преди 80 г. нашите предшественици очевидно са се вълнували как трябва да се редят павета ефективно, така че настилката да не бъде нарушавана”. “Да, нашите предци са били много умни, но БКП направи всичко възможно след 1944 г. да ги унищожи”, отвърна шефката на групата на ГЕРБ Малина Едрева. “Когато БСП започне да говори за павета, ме побиват тръпки заради лагерите”, включи се и шефът на групата на РБ Борислав Бориславов. По повод протеста на “Спаси София” зам.-председателят на СОС Николай Стойнев заяви, че “това е поредната политическа акция на хора, участвали доста активно на местните избори, които обаче не са доволни от резултатите и търсят изява”. “С поканите, които пратиха на всички общински съветници, показаха, че това е политически протест. Фандъкова е кмет, който ходи по улиците. Те трябва да слязат на земята и да видят как София се променя”, заяви Стойнев. Между тях и БСП има добра координация, допълни Зафир Зарков от ГЕРБ.", "date": "2017.11.23", "title": "Фандъкова: Предизборните кампании на всички явно започват от “Дондуков”"}
{"url": "https://www.24chasa.bg/novini/article/6569115", "text": "Началникът на криминалната полиция в управлението в Стражица Тодор Алексиев се разплака в апелативния спецсъд, след като магистратите разпоредиха да го оковат с белезници в съдебната зала. Той е обвинен, че опъвал чадър над наркодилъри. Драматичният случай се разигра във вторник, когато Алексиев бе изправен пред съда по искане на спецпрокуратурата да бъде задържан за постоянно. На първа инстанция магистратите го пуснаха на свобода срещу 4 хил. лв. Тричленният състав с докладчик Галя Георгиева обаче намери улики, за да прати Алексиев зад решетките. Той и колегата му Андрей Стоенчев - също шеф в полицията в Стражица, бяха задържани след акция в началото на ноември заедно с 2-ма наркодилъри. Полицейските началници предупреждавали пласьорите за акции, прибирали дрога от конкурентите им, която давали на своите дилъри. Всички задържани без Алексиев са пуснати от прокурор, тъй като са признали вината си пред спецсъдия. Чувайки решението на съдия Галя Георгиева за ареста му, Алексиев обещал пред прокурори, че и той ще разкаже за наркосделките с дилърите, казаха запознати. Освен 4-мата от бандата антимафиотите са следили дали и шефът на полицията в Стражица не е част от нея. Срещу него обаче не били събрани достатъчно доказателства.", "date": "2017.11.23", "title": "Арестуваха полицай в съда, той се разплака. Обещава да признае за чадър над дилъри"}
{"url": "https://www.24chasa.bg/novini/article/6569387", "text": "Болни и недохранени са лъвовете в разградския зоопарк. Това установи проверка на български и германски специалисти от екипа на фондация „Четири лапи”, съобщи  . Четири от седемте лъва в Разград страдат от заболявания на костите и опорно-двигателната система. Животното, което е в най-тежко здравословно състояние, в петък ще бъде транспортирано до София за лечение. От 2010 г. насам природозащитниците от „Четири лапи” правят опити да спрат развъждането на лъвове в Разград и да затворят зоокъта в града. Според тях мястото не отговаря нито на законовите, нито на хуманните изисквания.", "date": "2017.11.23", "title": "Експерти: Лъвовете в разградския зоокът са болни и недохранени"}
{"url": "https://www.24chasa.bg/novini/article/6569425", "text": "Приятното ухание на гофрети е присъщо за Белгия, но в четвъртък хората в Брюксел започнаха да кашлят от мириса на загоряло, който идваше от пожар в местна фабрика, произвеждаща този десерт, съобщава Ройтерс. В резултат на пожара бе нарушен релсовият транспорт в столицата. По данни на полицията пламъците обхванали завода Милкам, който произвежда националното сладко лакомство в различни варианти. Не е ясно кога е започнал пожарът и дали има пострадали, предаде БТА. \"Вдигна се голямо количество дим и ние посъветвахме гражданите да стоят на затворени врати и прозорци. На шофьорите наредихме да спрат вентилацията в автомобилите си\", съобщи представител на полицията. Острата миризма на загорели гофрети предизвика кашлици в центъра на града, който се намира на 6 километра от пожара. Белгийските гофрети, които обикновено се продават в будки и от амбулантни търговци, са си спечелили световна слава. Тяхната история идва от Средновековието, когато са ги приготвяли в местните манастири.", "date": "2017.11.23", "title": "Пожар във фабрика за гофрети замърси въздуха в Брюксел"}
{"url": "https://www.24chasa.bg/novini/article/6569434", "text": "Терористична групировка, свързана с „Ислямска държава”, разпространи плакат, на който е изобразена кола, насочила се към базиликата „Св. Петър” в Рим и така предупреди за готвен атентат в навечерието на Коледа, съобщи британското издание „Кетълик хералд” (Catholic Herald), цитирано от  Изданието се позовава на Института за изследване на медиите в Близкия изток (Middle East Media Research Institute; MEMRI) и отбелязва, че плакатът е дело на Wafa Media Foundation – пропаганден канал, свързан с ИД. Групировката разпространи и плакат с изображение на обезглавения папа Франциск. Тази година в една от молитвите си папата припомни за жертвите на нападенията на ислямисти по целия сват. „Молим Господ да обърне сърцата на терористите и да освободи света от омразата и убийствената глупост, която злоупотребява с името Божие, разпространявайки смърт”, каза светият отец, цитиран от Радио „Ватикана”.", "date": "2017.11.23", "title": "\"Ислямска държава\" заплаши да атакува Ватикана"}
{"url": "https://www.24chasa.bg/novini/article/6569213", "text": "Хърватската държавна прокуратура обяви днес, че против осъдения на доживотен затгвор в Хагския трибунал Ратко Младич през 1991 г. в Хърватия е произнесена присъда от 20 години затвор за военно престъпление против цивилни на територията на Шибеник, предаде агенция Хина. Ратко Младич е съден задочно и за минирането на стената и ВЕЦ на язовир Перуча, а областни прокуратури още водят разследвания за обстрела на граждански цели в Славония (източна Хърватия) и в района на адриатическия град Задар. Присъдата от 20 години затвор е произнесена на 26 август 1991 г. от съда в Шибеник, уточнява Държавната прокуратура. Младич е съден задочно за планиране и организиране на минирането на стената и ВЕЦ на язовир Перуча, \"с цел да бъдат напълно потопени всички населени места под язовира с над 50 000 жители\". Против Младич се води разследване в областния съд в Осиек за обстрел с касетъчни бомби на района на Пожега и Джаковица от август до октомври 1995 г., и в областния съд в Задар - за обстрела на осем малки градчета. Хагският трибунал осъди вчера Младич на доживотен затвор за геноцид, военни престъпления и престъпления срещу човечеството.", "date": "2017.11.23", "title": "Хърватия продължава да съди Ратко Младич и води две разследвания"}
{"url": "https://www.24chasa.bg/novini/article/6568470", "text": "\"Бог е любов. Моето кредо е: Аз излъчвам любов и раздавам любов на всички и на всекиго. Неведоми са пътищата Господни. Аз съм на 33 години. Възрастта на Христос. Човек сам прави съдбата си. Съдбата реши да промени мястото, където живея. Реши да се кача на небето при моя духовен баща. Татко, от всички хора аз те обичам най-много. Господ има три думи, които са конституцията на живота. Тези три думи са благодаря, прости и обичам. Ти си въплъщение на тези три думи. Сега не ти казвам сбогом, а довиждане. Когато му дойде времето, ще се видим с теб горе на небето, у дома. Обичам те, Нади.\" Това гласяло предсмъртното писмо на Надежда, 33-годишната дъщеря на актьора Николай Николаев, по-известен като Бате Николай. Жената сложи край на живота си, като се обеси на 16 ноември в апартамента си в София. Пред \"168 часа\" актьорът разказа, че тя с нищо не показвала, че е имала подобни планове. Нито пред роднини, нито пред приятели жената е споделяла, че има някакви проблеми и че нещо я е притеснява. \"Беше изключително интелигентна - споделя баша й. - Живееше в Тулуза, Франция. Беше професор в известен университет, след като направи успешна кариера като специалист по сценично и театрално осветление.\" По думите на Николай тя била доволна от работата си и заплащането. В личен план също й вървяло. Имала дългогодишен приятел тук, в България, с когото се виждали постоянно. Самата тя споделяла, че е влюбена и се чувства щастлива с него. \"Двамата често в различни страни - разказва Бате Николай. - Когато си беше тук, се редуваха къде да спят. Ту в нашия апартамент, ту в неговия. Обичаха се като луди. Чувал съм ги да казват, че искат да се женят дори. Тя казваше: “Нека мине малко време.” Приятелят й е в шок. И той не знае на кой свят се намира. Мъчно му е.\" Пред него Надежда също не е казвала, че има желание да сложи край на живота си. Наскоро споделила, че иска да се прибере за два месеца, за да си почине и да прекара известно време с баща си. Според Бате Николай тя е планирала самоубийството от дълго време. До този извод стигнал, след като прочел писмото. \"С месеци е мислела как точно да го направи - сигурен е баща й. - Малко преди да си сложи примката, го е написала. \"", "date": "2017.11.23", "title": "\"168 часа\": Дъщерята на Бате Николай се качила на небето при своя духовен баща"}
{"url": "https://www.24chasa.bg/novini/article/6569258", "text": "Генералният секретар на НАТО даде гаранция на Турция, че подобен инцидент никога няма да се случи отново, визирайки  , пише турското издание Hurryiet. Столтенберг заяви, че се е обадил на Ердоган, за да изрази тъгата и извиненията си. По време на съвместна пресконференция с естонския президент Керсти Калюлайд в централата на НАТО, той обеща, че подобни инциденти няма да се случат никога отново, като е съобщил това лично на Началника на Генералния щаб на ВС на Турция генерал Хулуси Акар, по време на срещата им в Канада. Генералният секретар съобщи, че се води разследване срещу служителят, отговорен за случилото се и добави, че Турция е много важен съюзник на НАТО, предаде \"Фокус\".", "date": "2017.11.23", "title": "НАТО към Турция: Отминалият скандал няма да се повтори никога повече"}
{"url": "https://www.24chasa.bg/novini/article/6569271", "text": "Геолози от университета в Гранада установиха откъде е дошъл един от най-ценните метали - златото, пише сайтът Лайф. Според тяхно изследване благородният метал се е придвижил в близост до земната повърхност от дълбочина 70 километра. Специалистите предполагат, че златото се е образувало в долните слоеве на земната кора и впоследствие е било изтласкано на повърхността, предаде БТА. Учените отбелязват, че изследванията на земната кора и на мантията навеждат на мисълта, че строежът на Земята не е достатъчно изучен. Те изтъкват, че горните и долните слоеве на мантията все още могат да съдържат големи количества злато, недостъпно за промишлен добив.", "date": "2017.11.23", "title": "Учени: Златото се е образувало в долните слоеве на земната кора"}
{"url": "https://www.24chasa.bg/novini/article/6569276", "text": "Президентът Доналд Тръмп заяви пред служители от бреговата охрана, че се стреми да гарантира, че военната техника, която САЩ продават в чужбина, никога не е толкова добра, колкото тази, която запазват за себе си, предаде Асошиейтед прес. \"Винаги казвам: направете нашата малко по-добра. Запазете около 10 на сто по-добро за нас\", заяви той пред членове на Бреговата охрана във Флорида, предаде БТА. Това очевидно се отнася и до техниката, която САЩ продават на съюзниците си, отбелязва АП. \"Никога не знаете какво ще направи някой съюзник. Съюзниците могат да се отметнат\", заяви Тръмп. \"Никой друг няма техниката, която имаме ние\", добави той пред десетките мъже и жени от бреговата охрана в Ривиера Бийч. Президентът увери служителите, че страната върви добре и похвали бреговата охрана за работата й след преминаването на урагана Харви през щата Тексас. Тръмп ще прекара Деня на благодарността в частния си клуб в Палм Бийч, щата Флорида, припомня АП.", "date": "2017.11.23", "title": "Тръмп: САЩ продава по-лоша военна техника от тази, която оставя за себе си"}
{"url": "https://www.24chasa.bg/novini/article/6569287", "text": "Бившият американски държавен секретар Кондълиза Райс може да бъде представител на Вашингтон, ако САЩ се включат в диалога между Белград и Прищина, съобщава Танюг, като се позовава на руски държавни медии. Става въпрос не само за включване на САЩ във водените в Брюксел преговори, а и за съживяване на идеята за назначаване на специален представител за Балканите, предаде БТА. Има се предвид един вид американски мониторинг. САЩ не биха се месили в преговорите между Белград и Прищина, а биха предоставили всичко на Брюксел, който има какво да предложи и на едната, и на другата страна до края на процеса. Това е членство в ЕС за Белград, а за Прищина - статут на кандидат член, според цитираните медии. Според тях през изминалата година стотина американски сенатори и конгресмени са посетили Балканите, което е двойно повече, отколкото в началото на 90-те години на миналия век. Целта е да се подготви документ, който да бъде внесен в Конгреса, и след това при американския президент, който ще трябва да се включи в решаването на балканския въпрос, макар това сега да не му е приоритет. План Б е Великобритания да поеме всичко, посочват руските държавни медии.", "date": "2017.11.23", "title": "Кондолиза Райс може да представи САЩ в диалога между Белград и Прищина"}
{"url": "https://www.24chasa.bg/novini/article/6569260", "text": "НАП е започнала проверка на румънската фирма “Данте интернешънъл”, която е оператор на сайта за онлайн търговия eМAG, съобщиха няколко източника от финансовото министерство и приходната агенция. Официално от НАП заявиха, че коментират конкретни компании и проверки. Ревизията е започнала след публикацията от четвъртък на “24 часа”, че при оборот в България за три години от над 250 млн. лв. “Данте интернешенъл” е платила 0 лева данък. Сделките се оформят като дистанционни продажби, при които се използват услугите на куриерски фирми. По този начин не се плащат данъци и такси. В България “Данте интернешънъл” и румънецът Юлиян Станчу регистрират преди 3 г. маркетингова агенция “Емаг интернешънъл”. Под предлог че извършва маркетингови проучвания, върви истинската стопанска дейност на сайта eMAG.bg, който е на български език. За 24 ноември от eMAG са обявили кампания “Черен петък”. Луд петък и Черен уикенд - това са най-често използваните словосъчетания от другите търговци за промоциите. Те не могат да използват Черен петък, тъй като словосъчетанието бе патентовано от “Данте интернешънъл” през 2014 г. Тази година обаче от eMAG не са обявили предварително конкретни намаления, а е посочено, че потребителите ще намерят хиляди избрани оферти. Вероятно заради факта, че за предишни такива промоции онлайн платформата бе глобена с общо над 5,2 млн. лв. Санкциите дойдоха след подвеждащата практика да се вдигат цените, а после да се обявяват намаления до 70%. Заради това в четвъртък шефът на Комисията за защита на потребителите Димитър Маргаритов заяви, че е добре клиентите да проследяват цената на избрания продукт преди намаленията, защото е възможно търговецът да предложи фалшиво намаление, като предварително вдигне цените. От комисията съветват да се сравняват предложения на различни компании, да се проверява търговецът, от когото се купува, особено ако е онлайн. В 14-дневен срок потребителите могат да връщат стока, закупена онлайн. От комисията неофициално твърдят, че особено внимателно ще се следят офертите на eMAG заради практики за заблуждаващи намаления Заради тях има глоби от над 5,2 млн. лв. на “Данте интернешънъл”, но са платени само 137 887 лв. Високопоставен източник от КЗП заяви, че от eMAG нарушават закона в частта за намаленията. Текстовете гласят, че една цена може да бъде свалена, ако не е променяна поне месец, а от онлайн платформата вдигали цените два дни преди да бъдат обявени промоциите с намаления.", "date": "2017.11.23", "title": "НАП проверява еMAG за 250 млн. лв. оборот в България и 0 данък"}
{"url": "https://www.24chasa.bg/novini/article/6569298", "text": "Високопоставен член на Християндемократическия съюз (ХДС) на германската канцлерка Ангела Меркел порица стремежа на Русия да стане домакин на мирна конференция за Сирия с подкрепата на Иран и Турция и я определи като връх на цинизма, предаде Ройтерс. Вчера лидерите на Иран, Русия и Турция призоваха сирийското правителство и умерената опозиция да се включат конструктивно в планираната конференция, която ще се състои в черноморския курорт Сочи, предаде \"Фокус\". Външнополитическият говорител на групата на ХДС в Бундестага Юрген Харт заяви, че Русия неведнъж е блокирала усилията на Съвета за сигурност на ООН да намери конструктивно решение за прекратяване на войната в Сирия, която продължава вече седма година. \"Връх на цинизма е, че от всички страни, точно Русия и Иран, които подхранваха гражданската война в Сирия, обслужвайки собствените си интереси и причинявайки смъртта на хиляди, сега искат да развият политическа визия за бъдещето на Сирия\", заяви Харт. Той добави, че ХДС се надява обявеното примирие да е сериозно и да доведе до постоянно прекратяване на боевете в Сирия, на загубата на човешки живот и масовото принуждаване на хора да напуснат домовете си. \"Русия, Иран и диктаторския режим в Сирия можеха да постигнат това много отдавна, ако го искаха\", подчерта Харт. Той заяви, че не може да се постигне решение при условия, поставени от сирийския президент Башар Асад. Траен мир може да се постигне само с участието на всички страни, което е възможно само при мирен процес под егидата на ООН, добави говорителят на ХДС. Засега германското външно министерство не е коментирало новата руска инициатива, отбелязва Ройтерс.", "date": "2017.11.23", "title": "Съпартиец на Меркел: Руската мирна инициатива в Сирия е „връх на цинизма“"}
{"url": "https://www.24chasa.bg/novini/article/6569342", "text": "Студент в Стопанската академия в Свищов е открит с прострелна рана в главата край рибарници край с.Хаджидимитрово в късния следобед в четвъртък. До него и леката кола „Ауди“ имало пушка. Младежът бил магистър по туризъм в академията, но от понеделник от него нямало следа. Тогава Александър А. от Русе тръгнал за изпит, но се оказало, че няма пари да си плати таксата и след това не се прибрал в дома си, нито се явил на изпит. Родителите му го обявили за издирване и тръгнали да го търсят в Свищов. Накрак била вдигната и полицията в крайдунавските градове. Младият мъж е бил забелязан по време на обход в района на главния път. Криминалисти работят по случая и все още не е ясно дали става дума за самоубийство или за умишлено престъпление и къде е бил Александър през последните дни.", "date": "2017.11.23", "title": "Простреляният млад мъж във Великотърновско бил студент в Свищов"}
{"url": "https://www.24chasa.bg/novini/article/6568867", "text": "Достойно заплащане и по-добри условия на труд поискаха, около 100 служители на затвора в Ловеч, които излязоха на протест пред главния вход днес. Действията им бяха подкрепени от затворническите общежития в Ловеч, Троян, Велико Търново и от служители, които не са членове на синдиката, съобщи председателят на организацията в затвора Пламена Петкова. \"Досега народните представители имат само добри намерения и нищо повече. Заслужаваме да се заплаща достойно нашия труд, защото и обема на работата, и тежестта и отговорността са много големи и трябва да има чуваемост от другата страна\", каза тя. Според Нейко Кумитски, член на контролната комисия в Синдиката на служителите на затворите в България, служителите са демотивирани от ниските заплати. Идвали млади момчета, които работели по година и напускали, защото стартовата им заплата била по-висока от минималната, която ще влезе в сила от 2018 г., само с 30 лева т.е. 540 лева. Парите не достигали за закупуване на техника и съоръжения, нужни за охраната, за да си вършат качествено работата, разкри Кумитски. Протестиращите настояха заплатите им да бъдат увеличени от януари, не с предвидените 5 процента, а с 20 на сто. Трябвало и в системата да постъпят нови хора, от каквито имало спешна нужда. \"Все повече права дават на лишените от свобода, а нас надзирателите все повече ни ограничават и ни връзват ръцете\", изтъкнаха протестиращите и се заканиха, че ако не бъдат чути, през януари идната година протестът им ще продължи в София.", "date": "2017.11.23", "title": "Служители на затвора в Ловеч поискаха по-високи заплати с протест"}
{"url": "https://www.24chasa.bg/novini/article/6568986", "text": "Българската държава и Българската православна църква са единни в желанието си за развитието и задълбочаването на отношенията между България и Република Македония. Това беше общата позиция на президента Румен Радев и на Негово Светейшество Българския патриарх Неофит, които проведоха среща днес, по инициатива на президента, съобщиха от прессекретариата на държавния глава. По време на срещата беше подчертано важното значение на подписания двустранен Договор за приятелство, добросъседство и сътрудничество между Република България и Република Македония, който укрепва взаимното доверие, насърчава развитието на двустранните отношения и представлява положителна стъпка в процеса на европейска интеграция на Република Македония. Отбелязана бе и духовната родственост на България и Република Македония. Патриарх Неофит запозна държавния глава с внесеното в Канцеларията на Светия Синод писмо от Македонската православна църква, с което се призовава за възстановяване на евхаристийното единство на БПЦ „с възобновената Охридска архиепископия в лицето на МПЦ“ и го увери в добрата воля от страна на Българската патриаршия да се търсят пътища за неговото благополучно разрешаване. Този въпрос предстои да бъде разгледан на заседание на Св. Синод на БПЦ, като темата за автокефалността на Македонската православна църква ще бъде обсъдена и с останалите поместни православни църкви.", "date": "2017.11.23", "title": "Президентът обсъди с патриарха молбата на македонската църква БПЦ да я признае"}
{"url": "https://www.24chasa.bg/novini/article/6569000", "text": "\" Аз съм емоционален човек и говоря това, което чувствам, но когато си на такава висока позиция трябва да бъдеш сдържан в емоцията си и да бъдеш пръв сред равни. И както казвам, аз ще бъда повече равна, отколкото първа\". Това каза при посещението си в Карлово новоизбраният председател на Народното събрание. В подбалканския град, където взе участие в инициативата \"Вечер на отечестволюбието\", тя бе посрещната от кмета Емил Кабаиванов и почетен караул от представителна част на 61-ва Стрямска бригада. Караянчева каза още, че винаги е готова да подкрепя такива инициативи, защото родолюбивото чувство, което трябва да възпитаваме у нашите деца е много важно и ценно. В първата вечер, посветена на отечестволюбието, в читалището в Карлово бе представена книгата \"Азъ служихъ при Дранговъ\" на Красимир Узунов, която разказва за бойните подвизи на българските офицери и войници, които са пазили земята си, и които са умирали за нея.", "date": "2017.11.23", "title": "Караянчева: Като шеф на парламента ще бъда повече равна, отколкото първа"}
{"url": "https://www.24chasa.bg/novini/article/6569025", "text": "Facebook планира нов инструмент, който ще позволи на потребителите да видят дали са харесали страници, разпространяващи чужда пропаганда по време на президентски избори в САЩ. Приложението ще бъде пуснато през декември, съобщи  . Социалната мрежа вече обяви, че повече от 126 милиона американци са били изложени на съдържание, генерирано от Русия - твърдения, които Москва категорично отрича. Фейсбук беше подложен на остри критики, че позволява разпространението на фалшиви новини и ги отстранява след твърде дълго време.", "date": "2017.11.23", "title": "Фейсбук пуска приложение срещу пропагандата и фалшивите новини"}
{"url": "https://www.24chasa.bg/novini/article/6569031", "text": "До 2 години ще бъдем готови с ГКПП „Клепало“ между Берово и Струмяни. Това каза пред журналисти регионалният министър Николай Нанков след откриването на ремонтираната отсечка на пътя Старчево – Кърналово – Първомай в община Петрич, предаде „Фокус“. По думите му от македонска страна още от 1999 година има изградена инфраструктура, но от българска страна през 2005 година изграждането на пункта се е провалило. „Имаме да доизграждаме 14 км и да рехабилитираме още 16 км, тоест общо 30 км е нашата отсечка. Днес взехме решение да започнем проектирането ѝ, за да може наистина в краткосрочен план да възложим и строителството“, каза още министър Нанков. Той добави, че чрез изграждането на тази изключително важна централна част ще се свържат Щип, Радовиш, Велес с автомагистрала „Струма“, Банско и София, тоест централна Македония с долината на Струма. „Отделно от това мога да кажа, че много важната тема за транспортен коридон № 8 вече е поставена на масата, като на 6 и 7 декември ще имаме много голям форум под егидата на премиера Бойко Борисов, на който ще присъстват всички държавни глави от Западните Балкани. Той ще се проведе в София, като неговата насоченост е да се каже какви ще са реалните действия, финансовите параметри и източниците за финансиране, за да може и в най-кратки срокове да го завършим. Мисля, че и ние, и Македония и Албания заслужаваме това да се случи“, подчерта Нанков. Той заяви, че самият транспортен коридор № 8 е много голям проект, минаващ през територията на няколко балкански държави, затова за момента е трудно да се каже кога ще бъде готов. „На територията на България мога да кажа, че сме готови с проектната част, като имаме неща за доизглаждане. Предстоят ни и тежки екологични процедури. Най- важният въпрос е да намерим финансиране и всички страни да подпишем меморандума за транспортен коридор № 8“, посочи Нанков. Според него най-важното е, че вече всички страни имат желанието този голям инфраструктурен проект да се случи.", "date": "2017.11.23", "title": "Министър Нанков: ГКПП „Клепало“ между Берово и Струмяни ще е готов до 2 години"}
{"url": "https://www.24chasa.bg/novini/article/6569045", "text": "Криминалисти от ОДМВР - В. Търново работят по изясняване на инцидент в Свищовско. Днес следобед на междуселски път в землището на село Хаджидимитровов близост до лек автомобил е намерено безжизненото тяло на млад мъж, съобщи МВР. Той е бил прострелян. На мястото се извършват процесуално-следствени действия. Предстои да се установи самоличността на мъжа и дали става въпрос за убийство или самоубийство.                                                                                                                                                                                                                                                                                                                       ", "date": "2017.11.23", "title": "Откриха тялото на прострелян мъж във Великотърновско"}
{"url": "https://www.24chasa.bg/novini/article/6569022", "text": "Саудитска принцеса разказа, че деца сираци от България, Румъния, Бангладеш, Шри Ланка, Филипините, Джибути, Сомалия и Нигерия са били „купени” и наети за сексуални робини в Саудитска Арабия, пише \"Дейли Мирър\". В интервю за френския вестник „Льо Монд” принцеса Амира Бинт Ейдейн Бин Нейеф сподели, че робството в Саудитска Арабия е под различни форми, но е държано в тайна и привилегировани са хора от кралската фамилия. Принцеса Амира е бивша съпруга на саудитския принц Ал-Уалид бин Талал, който наскоро беше арестуван в рамките на антикорупционна акция. Руски онлайн портал цитира интервюто на принцесата и пише, че град Джеда се е превърнал в пазар за робини, където се използват непълнолетни момичета за секс партита, включващи злоупотреба с наркотици и алкохол. \"Децата стават собственост на онези, които ги купуват, и нямат право да си тръгнат сами без разрешение. Дори и азиатските прислужници, които идват да работят тук, често се превръщат в робини. Младите момичета са разделени на по-малки групи и експлоатирани за неморални действия.\"", "date": "2017.11.23", "title": "Саудитска принцеса: Деца сираци от България са сексуални робини в кралството"}
{"url": "https://www.24chasa.bg/novini/article/6569068", "text": "Институтът за обществено здравеопазване в Ниш обяви днес епидемия от морбили, предаде Танюг, цитира БТА. Предприети са всички мерки за овладяване на епидемията, една от които е забрана за посещенията при пациенти в Клиниката за вътрешни болести, където се лекуват болните. Общото здравословно състояние на болните е добро, без усложнения.", "date": "2017.11.23", "title": "Епидемия от морбили в Ниш"}
{"url": "https://www.24chasa.bg/novini/article/6569072", "text": "Анализите на \"хидроакустичната аномалия\", засечена в района, където се е намирала аржентинската подводница \"Сан Хуан\" в деня на изчезването си, е с характеристиките на експлозия, съобщи аржентинският военноморски флот, цитиран от Франс прес. Съобщиха ни за \"анормално, кратко, мощно явление с неядрен произход, съответстващо на експлозия\", заяви пред журналисти говорителят на флота Енрике Балби, цитиран от БТА. Няма признаци експлозията да е свързана с нападение, отбеляза говорителят, цитиран от Асошиейтед прес. Балби каза, че информацията, подсказваща експлозия, е подадена от два източника - американските военни и базираната във Виена Международна агенция за атомна енергия (МААЕ), която следи сеизмичната активност по света за признаци на ядрени опити, отбелязва в. \"Ню Йорк таймс\". Аржентинската подводница не е въоръжена с ядрени оръжия и експлозията не може да е свързана с ядрено оръжие, подчерта Балби. Връзката с дизелово-електрическата подводница \"Сан Хуан\" и нейния 44-членен екипаж прекъсна на 15 ноември, припомня ТАСС. По-рано лейтенантът от американските ВМС Лили Хинз каза че необичайният шум, засечен под водата, не може да се свърже с морски обитатели или други звуци с естествен произход в океана. Не е било кит и не е обичаен звук, каза Хинз.", "date": "2017.11.23", "title": "Експлозия може да е причинила изчезването на аржентинската подводница"}
{"url": "https://www.24chasa.bg/novini/article/6569083", "text": "МРРБ не е собственик на язовири, затова обжалваме акта, който ни бе наложен за „Бели Искър“. Това каза пред журналисти регионалният министър Николай Нанков, предаде „Фокус“. Той обясни, че всъщност самото наказателно постановление е от 1 месец. „Специално за язовир „Бели Искър“ много мога да поспоря по отношение изправността на стената, тъй като през последните години той се обследва от експерти и мога да кажа, че в момента се експлоатира в едно наистина добро оптимално състояние. Говорим за проблем в стената при евентуално земетресение с над 9 по Рихтер“, каза още министър Нанков. Той добави, че от няколко години има гражданска инициатива, която е устойностила проекта на 68 милиона лева за укрепване на стената. „Аз пък се притеснявам, че в случая става дума за това да харчим едни пари за една стена, която не е в толкова лошо състояние“, отбеляза Нанков. Той заяви, че експертите на МРРБ са разгледали и други проекти, които са на стойност около 20 милиона лева. По отношение на останалите язовири в страната Нанков посочи, че от 2015 година има единен орган, който отговаря за нормалната експлоатация и безопасността на язовирите, включително и техните стени – Държавната агенция за метрологичен и технически надзор, която следи за тяхното състояние.", "date": "2017.11.23", "title": "Нанков: МРРБ не е собственик на язовири, обжалваме акта за „Бели Искър“"}
{"url": "https://www.24chasa.bg/novini/article/6569100", "text": "\"Газпром\" вече е построил 520 километра от газопровода Турски поток общо по двете тръби, се казва в съобщение на руския газов холдинг, цитирано от ТАСС. От 7 май са положени общо над 520 км от газопровода и в момента работата се извършва вече в икономическата зона на Турция, посочва \"Газпром\", цитиран от БТА. Първата тръба е предназначена за турския пазар, а втората - за доставка на газ за страните от Южна и Югоизточна Европа. Мощността на всяка тръба е 15,75 милиарда куб. метра годишно. Общата стойност на проекта по-рано беше оценена на 11,4 милиарда евро с възможно изграждане на четири тръби. Инвестициите на \"Газпром\" в проекта през 2017 г. ще достигнат 41,92 милиарда рубли (около 711,790 милиона долара).", "date": "2017.11.23", "title": "\"Газпром\" вече построил 520 км от \"Турски поток\""}
{"url": "https://www.24chasa.bg/novini/article/6569113", "text": "В момента в България има всички предпоставки да се случват такива кампании. Както във всички европейски страни и при нас има съвременни правила, те позволяват това да се случва. Има условия установени от закона, сега само трябва да видим до колко тези правила се спазват. Това заяви пред БНТ председателят на Комисията за защита на потребителите (КЗП) Димитър Маргаритов по повод предстоящата кампания \"Черен петък\". \"Традиционният \"Черен петък\" се заражда в САЩ и там се получава така, че за период от време популярни стоки се продават на много ниски цени. Има една особеност, която отличава модели, които са приети в България. При нас се акцентира върху кампаниите, които имат известна продължителност във времето, от няколко дни и и за няколко дни напред. Там нещата са малко по-различни\", обясни той. \"Ако има коректно и лоялно отношение от търговците, то тези кампании са полезни за потребители\" \"Безспорно има такива случай, но това не е масова практика\", коментира нелоялните практики Маргаритов. \"Аз забелязвам, че когато хората си набележат стока за купуване, те наблюдават пазара. Когато дойде време за намалението, те веднага хващат манипулацията\", коментира Маргаритов. \"Приели сме, че е нелоялна търговска практика, когато не можете да осигурите необходимата бройка за клиентите си, ние санкционираме за това. Независимо от това дали става въпрос за промоция, \"черен петък\" или нещо друго, те имат права и могат да ги упражняват пълноценно\", допълни той.   \"Когато клиент иска да му върнат парите, търговците се опитват да го задържат, като не му върнат парите, а му предложат замяна. Клиентът не е длъжен да се съгласява на това. При покупка онлайн правото на отказ също важи и клиентът може да си върне стоката до 14 дни\", пояснява председателят. Той коментира, че все повече хора пазаруват онлайн, преодоляло се е онова недоверие към онлайн пазара и въпреки това в интернет има рискове от мними търговци. \"Добре е да се уверяваме, че насреща има някой. Добре е да проверяваме каква е собствеността и кой е срещу нас, за да не станем жертва на нелоялна практика\", съветва експертът. В някои случаи пазаруването от чуждестранни сайтове носи рискове. В трети страни, извън Европа, може да има ограничения на правата, които имаме в Европейския съюз. ", "date": "2017.11.23", "title": "Димитър Маргаритов: Внимавайте, когато пазарувате онлайн!"}
{"url": "https://www.24chasa.bg/novini/article/6568913", "text": "Дарителството е критерий за цивилизоваността на едно общество, то е признак, че това общество се крепи на хуманни ценности. То е спойка между различни социални слоеве, израз на надежда за бъдещето, за просперитета на една нация, каза президентът Румен Радев, който е домакин днес на церемонията по връчването на дванадесетите годишни награди \"Най-голям корпоративен дарител\", съобщи БТА. Дарителството има дълбоки традиции у нас. Българинът е дарител по дух и по съвест, каза държавният глава на церемонията. Президентът добави, че могат да бъдат посочени много примери за хора с различни професии, социално положение и образование, но обединени от обща кауза, завещали на България читалища, училища, университети, болници, библиотеки. Днес в динамичното ни и забързано време ние имаме нужда да се обръщаме към този благороден жест на дарителството, защото то не е просто акт на предоставяне на материални и финансови средства, а нещо много по-голямо, каза Радев. Радвам се, че днес тук са събрани хора, които стоят твърдо зад тези ценности, и които работят активно за формирането на дарителската среда в България. Благодаря ви за вашия избор да развивате културата на корпоративната социална отговорност, каза президентът пред присъстващите. Румен Радев посочи, че зе него е особено радостно и важно, че тази вечер тук са ученици и учители от образователната програма на Българския дарителски форум \"Научи се да даряваш\". Знаем колко е важно младите хора да осъзнават тези ценности и да следват модела на поведение за дарителство. Защото не е важно само да предоставяш финансови средства, въпросът е на култура за даряване, отбеляза държавният глава, който поздрави всички компании и фондации, които участват в тази програма с лектори, защото, по думите му, личният пример в изграждането на такъв модел на поведение е от изключителна важност. Президентът Радев каза, че, знайки колко е важно да изграждаш млади хора с такава нагласа - които да даряват средства, време и идеи, е решил да отличи с почетна грамота образователната програма на БДФ \"Научи се да даряваш\", която беше приета от директора на дарителския форум Красимира Величкова. Благодаря ви за това, че отваряте вратите на администрацията на президентската институция и продължавате традиицята дарителите да получават признание от най-висока трибуна, каза Величкова. Целта ни е наградите да изградят критерии и механизми за това как бизнесът да инвестира смислено, ефективно и полезно за обществото, каза тя. Връчените днес награди са в различни категории, сред които \"Най-голям обем нефинансови дарения\", \"Най-голям обем финансови дарения\", \"Най-щедър дарител\", \"Най-добра дарителска програма\", \"Най-устойчива дарителска програма\" и др. Конкурсът на БДФ отличава компаниите в страната, които устойчиво и прозрачно подкрепят значими за обществото инициативи и каузи. Тази година церемонията поставя акцент върху благотворителната подкрепа за проекти, свързани с образованието.", "date": "2017.11.23", "title": "Радев: Дарителството е критерий за цивилизоваността на едно общество"}
{"url": "https://www.24chasa.bg/novini/article/6568902", "text": "Окръжният съд в Бургас наложи осем години \"лишаване от свобода\" на 22-годишния Васил Чолаков за побой и блудства с две малолетни момчета и грабеж спрямо друго. Наказанието ще бъде търпяно при първоначален \"строг\" режим. Присъдата на Окръжния съд е окончателна и не подлежи на обжалване, съобщиха от пресслужбата на съда. Деянията са извършени през месец юни миналата година. С едно от момчетата Васил Чолаков се е гаврел няколко пъти в рамките на седмица, като е използвал физическа сила и заплахи. Вторият случай е отново с 13-годишно момче, което насила издърпал зад трафопост близо до детска градина \"Делфин\". За да удовлетвори желанията му, момчето е било бито с юмруци и заплашено с нож. Същата вечер, около 23,20 часа Васил Чолаков е нападнал друго малолетно момче, което издърпал на неосветено място до блок 601 в комплекса \"Меден Рудник\". Там момчето е пребито и ограбено.", "date": "2017.11.23", "title": "Окончателно: 8 години затвор за син на ромски лидер, блудствал с малолетни момчета"}
{"url": "https://www.24chasa.bg/novini/article/6568922", "text": "Министърът на регионалното развитие и благоустройството Николай Нанков и министърът на местното самоуправление на Република Македония Сухейл Фазлиу откриха ремонтирания път Старчево - Кърналово - Първомай. Това стана след съвместното заседание на правителствата на България и Република Македония в Струмица. На откриването бяха още областният управител на Благоевград Бисер Михайлов, кметът на община Петрич Димитър Бръчков, представители на АПИ. Общата дължина на ремонтираната отсечка е над 13 километра, а стойността на ремонтните дейности е над 8 млн. лв., които са осигурени от бюджета на Агенция \"Пътна инфраструктура\" за текущ ремонт и поддържане. За постигането на максимална безопасност на пътя е положена маркировка, пътни знаци и ограничителни системи за близо 730 хил. лв. Третокласният път  Старчево - Кърналово - Първомай преминава през селата Старчево, Кърналово, Михнево, Кавракирово, Първомай и е единствената пътна връзка за тези населени места, в които живеят над 10 хил. души. Пътят е важно направление към ГКПП Златарево и е основна връзка с най-голямата зеленчукова борса в област Благоевград, която реализира продукцията на местни производители и се посещава и от гърци, македонци и сърби. \"Не мога да не поздравя строителите от \"Агромах\" за изключително качествената и бърза, дори предсрочна работа по рехабилитацията на пътя\", каза регионалният министър Николай Нанков.", "date": "2017.11.23", "title": "Наш и македонски министър откриха ремонтиран път край Петрич"}
{"url": "https://www.24chasa.bg/novini/article/6568921", "text": "Съобщението за намерението на Вашингтон да не извежда войските си от Сирия след победата над „Ислямска държава“ предизвиква много въпроси в Москва, тъй като подобно поведение на САЩ напомня на окупация. Това заяви в четвъртък пред журналисти официалният представител на Министерството на външните работи на Русия Мария Захарова, цитирана от ТАСС. „Обърнахме внимание на статия в The Washington Post от 22 ноември, в която с позоваване на анонимни източници от американската администрация се твърди, че властите на САЩ не планират да извеждат своите войски от Сирия след разгрома на „Ислямска държава“, а освен това имат намерение да учредят нова власт в северните части на страната“, заяви Захарова, предава Фокус. „Подобни заявления предизвикват сериозни въпроси за истинските цели на разполагането на американски въоръжени сили в Сирия“. Тя обърна внимание и на нелегитимността на присъствието на САЩ в Сирия. „Те правят това не просто без наличието на съответстващо разрешение или призив от страна на официален Дамаск, те го правят въпреки волята на законното сирийско правителство. Фактически те се държат по начин много близък до понятието окупация“, поясни руският дипломат. „Особено безпокойство предизвикват плановете за създаване в райони на Сирия на някакви самостоятелни властови органи, които няма да се подчиняват на Дамаск. Това се прави без съгласието на местните жители и ми се иска да подчертая още веднъж, че това е път към разделянето на страната“, отбеляза Захарова", "date": "2017.11.23", "title": "Русия: Намерението на САЩ да остави войска в Сирия предизвиква въпроси"}
{"url": "https://www.24chasa.bg/novini/article/6568645", "text": "Убеден съм, че до два - три месеца ще успеем да свалим роуминга и хората да могат да комуникират спокойно от двете страни на границата. Това каза българският министър- председател Бойко Борисов по време на пресконференция след първото заседание между правителствата на България и Македония в Струмица, предаде  „Фокус“. „Абсолютно съм солидарен с това, което каза колегата Зоран Заев и за декларацията и приоритетите, които ще стоят пред нас. Сега е моментът да се използва и българското председателство, след това и австрийското, румънското, както и хърватското”, каза Борисов. По думите му близо две години темата Западни Балкани не само се държи на внимание на всички в Европа, но реално да се предвижва. „ Убеден съм, че Коридор № 8 е като една пълноводна река, около която да се развие икономика, бизнес, туризъм. Това е коридорът, който от Албания, през Скопие, до България дава възможност да се свърже Азия с Балканите през Дунав и Дунавската стратегия, както и съответно с топлото пристанище на София’, каза Борисов. Той подчерта, че политиката е да се присъединяват в сферата на инфраструктурата, комуникацията, енергетиката, защото това са услуги и инвестиции, които ще доведат до по-високи доходи. \"Хората искат да имат работа, доходи, да пътуват и да правят бизнес, а ние сме длъжни това да им го осигурим. Политиката ни е всяка една столица да бъде свързана с друга на Балканите. Това не е рисково за ЕС, като страховете на Европа са за многото проблеми, които имаме. Всяко ново присъединяване води до допълнителни проблеми. Това, което ние предлагаме е една много видима стъпка за хората на Балканите и Европа”, каза Борисов. По думите му Балканите са едно прекрасно място, с прекрасни народи. „Тук може да се каже, че има една от най-красивата природа и природни ресурси, а ние трябва да се възползваме от това. Перспективата ЕС и НАТО е изключително важна за Македония и това е ваш избор, по който вие вървите, а ако имате нужда, ние винаги сме на среща. Желая да продължим с поредица от практически действия. Трябва да имаме пътища, жп линии, пристанища, тъй като това е бъдещото на Балканите”, каза Борисов.", "date": "2017.11.23", "title": "Борисов: До 2-3 месеца сваляме роуминга"}
{"url": "https://www.24chasa.bg/novini/article/6568594", "text": "Американският джаз певец Джон Хендрикс почина на 96 години. Това потвърди неговата дъщеря Ария Хендрикс ред \"Ню Йорк Таймс\". Син на министър, той е роден в Охайо, а по-късно се премества да живее в Толедо, където работи заедно с тогавашния неизвестен джаз пианист Арт Татум. Хендрикс се премества в Ню Йорк през 1952 г., където създава трио с певците Дейв Ламбърт и Ани Рос и издава седем албума в края на 50-те и началото на 60-те.                                                                                                                                                                                                                                                                                                                       ", "date": "2017.11.23", "title": "Почина американският джаз певец Джон Хендрикс"}
{"url": "https://www.24chasa.bg/novini/article/6568670", "text": "По ръководството на Окръжна прокуратура – София се води разследване за палеж, причинил смъртта на две малолетни деца и за неполагане на родителски грижи. Това съобщиха от пресцентъра на Апелативна прокуратура – София .  Незабавно било образувано досъдебно производство, като на следващия ден в качеството на обвиняеми били привлечени родителите на загиналите деца – Т.М. и Г.С. Обвиненията срещу тях са затова, че около 20.00 часа на 21 ноември 2017 г. оставили децата си без надзор и достатъчно грижи, с което създали опасност за тяхното физическо развитие, което довело до смъртта на децата. Предстои да бъдат внесени в съда искания за вземане на мярка за неотклонение „задържане под стража“.", "date": "2017.11.23", "title": "Искат постоянен арест за родителите на децата, загинали при пожар край Годеч"}
{"url": "https://www.24chasa.bg/novini/article/6568684", "text": "28-годишен варненец получи условна присъда с 5-годишен изпитателен срок, след като призна вината си и подписа споразумение с прокуратурата. Според окончателното решение на съда, наказанието му е 3 години условно с 5 години изпитателен срок. Грабежът е извършен на 15 юли тази година в магазин за алокохол и цигари на централния варненски булевард \"Владислав Варненчик\". Младият мъж влязъл късно през нощта, размахал пистолет пред продавача и взел монетника от касата и 6 ваучера за мобилни телефони за различни суми. Общата стойност на откраднатото е 400 лв. По данни на съда мъжът е осъждан и друг пък за кражби.", "date": "2017.11.23", "title": "Крадец с условна присъда за въоръжен грабеж във варненски магазин"}
{"url": "https://www.24chasa.bg/novini/article/6568707", "text": "До 2-3 месеца трябва да падне роумингът между мобилните оператори в България и Македония. Това обяви премиерът Бойко Борисов след съвместното заседание на правителствата на двете държави в македонския град Струмица в сряда. Според македонският премиер Зоран Заев отпадането на роуминга можело да отнеме най-много 6 месеца. Меморандум между двете правителства за падане на цените на роуминга беше един от подписаните на съвместното правителствено заседание документи. Според споразумението между министрите Ивайло Московски и Дамиян Манчевски операторите от двете държави трябва да договорят по-ниски такси за разговори в мрежите си. В момента цените на роуминга между България и Македония са едни от най-високите за клиентите на българските оператори – между 3 и 7 лв. на минута разговор и средно 25 лв. за пренос на един мегабайт по мобилен интернет. „Ако има комуникация, има и приятелство“, обясни македонският министър-председател Зоран Заев смисълът от падането на цените за роуминг между Македония и България. С меморандума България става първата страна в ЕС, която подписва споразумение за отпадане на роуминга с държава извън ЕС. На 6 декември такъв документ трябва да бъде подписан и със Сърбия. Трябва да загърбим миналото и да гледаме в бъдещето и какво можем да направим за по-добър живот на гражданите на двете държави, бе общото послание на двамата премиери след съвместното заседание. До година и половина-две Струмица ще бъде свързана с магистрала „Струма“ в България и за час и половина ще може да се стига до София, обяви българският министър-председател Бойко Борисов. В момента 200-те километра между македонския град и София се вземат за над 3 часа и половина. В следващите години ще бъдат изградени и магистралите и бързите жп линии по Коридор номер 8, ангажираха се двамата премиери. Вече има интерес и от Световната банка, и от ЕБВР, и от Европейската инвестиционна банка да бъдат финансирани тези проекти, обясни Борисов. На 6 и 7 декември на обща среща балканските премиери щели да представят проектите пред банките. За българските участъци от трасетата София-Скопие има вече планове, правят се отчуждения и имаме представа колко пари ще са нужни, коментира още Борисов. „Коридор номер 8 обаче е още по-голяма цел, той трябва да свърже Драч в Албания с Тирана, после със Скопие, със София и да стигне до Черно море и Истанбул“, обясни Борисов. Срамота е сегашното положение, при което между София и Скопие се пътува 4-5 часа с автомобил, каза пък Зоран Заев. Преди заседанието на двете правителства българският премиер получи орден за 50-годишнината на самостоятелната македонска православна църква от владиката Наум. Това стана във Водечкия манастир до Струмица, където двамата министър-председатели имаха и среща на четири очи. Дни преди съвместното правителствено заседание македонската църква изпрати писмо до Светия Синод с искане БПЦ да стане църква-майка на македония и да признае нейната автокефалия. До момента Охридската архиепископия не е призната от нито една от православните църкви. Не се меся в делата на църквата, коментира в четвъртък в Струмица Борисов на въпрос дали владиците във Водечкия манастир са поискали съдействието му пред българския патриарх Неофит. „Истински щастлив ще съм обаче двете църкви да работат, да пеят и да служат заедно“, допълни българският премиер. „Като добър християнин, всеки път, когато започвам нещо, отивам в манастир или църква, за да се помоля и вървя след Господ“, обясни Борисов защо двамата премиери са посетили манастира. „Започнахме срещата си в манастира, за да измолим Божията благословия за това, което правим“, коментира и Зоран Заев. Той също каза, че не се бърка в делата между двете църкви. Надявал се обаче скоро Охридската архиепископия да получи признание от останалите православни църкви. „Малко преди да влезем за заседанието се видях отвън с гражданите на Струмица и се разбрахме“, отговори пък Борисов на въпрос на македонски журналист дали според него българският и македонският са два различни езика. Пред дома на армията в Струмица се беше събрала група от стотина възрастни жители на Струмица, които го поздравиха с викове „Бойко, Бойко“. А българският премиер отведе Заев да поздравят заедно хората. „Тук в залата виждам, че нито един министър и нито един журналист не ползват слушалките за превод. Аз разбрах въпроса ви и вие разбрахте отговора ми. Това, че се разбираме е по-важно от споровете кое е първото“, продължи отговора си Борисов. „Нека учените да си говорят по тези теми, те имат докторати, професури“, допълни още българският премиер. „Важното е младите да пътувате и да се събирате. Вие да дойдете в София, нашите в Скопие, да пиете кафета заедно. И ако един ден ни споменавате, значи си е струвало това, което правим“, каза Борисов. „Нито ние ще дойдем да живеем у вас, нито ние у нас“, допълни той. Зоран Заев също призова по-малко да се говори за миналото и повече за бъдещето. „Договорът за приятелство, който подписахме през август е подписан и на български, и на македонски език. По формулировката че се подписва на конституционните езици на двете страни“, каза още Заев. През декември македонският парламент ще ратифицира подписаният през август от двамата министър-председатели договор за добросъседство и приятелство, който предвижда и изчистване на спорните моменти от общата история на България и Македония. Българското правителство също вече внесе договора в Народното събрание за ратификация. Така той би могъл да влезе в сила от началото на следващата година. Цели девет споразумения бяха подписани на съвместното заседание на двете правителства в Струмица, което е и първото след подписването на договора за приятелство и добросъседство. Обикновено след съвместни заседания на българските министри с тези на съседна държава се подписват по 1-2 документа. България да изпрати свои експерти, които да помагат на Македония за реформи и интеграцията на страната в ЕС, предвижда платформа за активизиране на сътрудничеството, която подписаха външните министри Екатерина Захариева и Никола Димитров. Двете външни министерства ще правят редовни консултации дали се спазва договорът за приятелство и ще работят, за да бъдат преодоляни негативните нагласи между българи и македонци. Македонски търговци на електроенергия ще могат да участват в съвместни всекидневни търгове за ток на двете държави, които ще се провеждат от българския електроенергиен системен оператор, предвижда пък друго от подписаните споразумения. „Булгартрансгаз“ и македонската компания МЕР пък подписаха договорка за започване на предпроектни проучвания за нова газова връзка между България и Македония. „Тя трябва да доставя по-евтин газ за Македония през българската връзка с Гърция и през Петрич“, обясни македонският премиер Зоран Заев. Военните министри Красимир Каракачанов и Радмила Шекеринска пък подписаха споразумение, според което в България ще се обучават македонски танкисти. Те ще работят с танковете Т-72, които бяха подарени от България на Македония при правителството на Иван Костов. „Каракачанов и дамата можеха сега вместо да сключват споразумения да вземат по един танк и да дойдат с него, ако се вглеждахме толкова в миналото“, пошегува се по техен адрес Борисов. България ще ползва опита на Македония в кадастъра и инвестиционните услуги за чужди компании, предвиждат пък други две от подписаните споразумения. В Македония целият инвестиционен процес е изцяло електронизиран, кадастралните им услуги също за разлика от България, където все още повечето от процесите се извършват с хартиени документи, което бави бизнеса и струва повече пари. Бяха подписани и споразумения за взаимна помощ при бедствия и кризи и за сътрудничество в туризма.", "date": "2017.11.23", "title": "До 3 месеца пада роумингът с Македония, вече има пари за магистрали и жп линии София-Скопие (обзор)"}
{"url": "https://www.24chasa.bg/novini/article/6568743", "text": "Президентът на САЩ Доналд Тръмп изпрати днес до американците днес, Деня на благодарността, послание чрез Туитър, което може да бъде разчетено по следния начин: \"Вижте само какво постигнах!\", съобщи Асошиейтед прес. Сутрешният туит на президента започва с думите: \"Вашата страна започва да се справя наистина добре.\" После изброява успехите, които е пожънал: \"работните места се увеличават, най-високите борсови показатели, военните стават наистина силни, ще построим стената, Агенцията за ветераните се грижи за нашите ветерани, рекордно намаляване на регулациите, най-ниската безработица от 17 години\", предава БТА. Тръмп празнува Деня на благодарността в частния си голф клуб Мар-а-Лаго в Палм Бийч, щата Флорида. По-късно днес той ще благодари на военнослужещите по видеоконферентна връзка, посочва АП.", "date": "2017.11.23", "title": "Тръмп поздрави американците с туит за Деня на благодарността от частния си голф клуб"}
{"url": "https://www.24chasa.bg/novini/article/6568766", "text": "Продължава издирването на изчезналата аржентинска подводница, предаде Ройтерс. Самолет на американския военноморски флот, който участва в операцията, е засякъл обект близо до района, откъдето тя е изпратила за последно сигнал. Първоначално обектът не е бил идентифициран, информира БТА. Последвалият анализ обаче показал, че той не е свързан с подводницата \"Сан Хуан\", която изчезна преди повече от седмица с 44 души на борда. Американският самолет \"Посейдон\" се е завърнал в базата си в Баия Бланка в Аржентина късно снощи. Няколко десетки чуждестранни самолети и кораби участват в издирването на подводницата. ", "date": "2017.11.23", "title": "Продължава издирването на изчезналата аржентинска подводница"}
{"url": "https://www.24chasa.bg/novini/article/6568774", "text": "Главният прокурор Сотир Цацаров се срещна с ръководството на Синдиката на служителите на затворите по тяхна молба (ССЗБ), съобщиха от прокуратурата. Цацаров и ръководството на ССЗБ са се обединили в становището си, че трябва да бъде установено по нормативен път съотношението между броя на лишените от свобода и броя на охраняващите ги надзиратели. Съотношението следвало да е съобразено с европейските стандарти и с конкретните условия за всеки затвор и затворническо общежитие, смятат те. Главният прокурор е запознал синдиката с резултатите от проверката, извършена от прокуратурата в местата за лишаване от свобода на територията на страната от 2015 г. до настоящия момент, както и с препоръките, които са отправени до бившите вече министри на правосъдието Христо Иванов и Екатерина Захариева. Те са били свързани с критичното съотношение на броя на надзирателите спрямо лишените от свобода, както и с наличието на незаети щатове за охранителния състав. На срещата е било изразено становище, че тези проблеми и досега не са преодолени.", "date": "2017.11.23", "title": "Цацаров и синдикалисти: Съотношението затворници-надзиратели да е нормативно установено"}
{"url": "https://www.24chasa.bg/novini/article/6568778", "text": "Вътрешното потребление все повече се задоволява от суровини и храни, произведени в България. При млечните продукти стойностите достигат над 90 на сто, а 99 на сто от хлебната индустрия е благодарение на родните производители. Това е заявил заместник-министърът на земеделието, храните и горите Цветан Димитров по време на честването на Деня на хранителната промишленост, цитиран в съобщение от МЗХГ. От 2009 г. земеделската и хранителната промишленост имат положително външнотърговско салдо, което нараства с всяка изминала година. През 2016 г. 1,2 млрд евро повече храни и земеделски продукти са изнесени от страната, отколкото са внесени, е информирал Димитров. Зам.-министърът е посочил още, че се наблюдава увеличение на предлагането на храни вътре в страната, като това е трайна тенденция, която показва, че българският бизнес в хранителната индустрия започва да има устойчив положителен тренд. \"Нашите храни са достатъчно качествени и са предпочитани от производителите в Европа. За това говори обстоятелството, че над 75 на сот от износа на храни и земеделски суровини е насочен към страните в Европейския съюз\", е посочил Цветан Димитров. Заместник-министърът е подчертал, че през последните години се наблюдава усилена съвместна работа между държавата и бизнеса. Пример за това е внесеният в Народното събрание Закон за храните, който балансира между свободните пазарни отношения и държавното администриране и контрол. Той е изработен от всички представители на българската хранителна индустрия с помощ от Министерството на земеделието, храните и горите, Българската агенция по безопасност на храните и Центъра за оценка на риска по хранителната верига. Заместник-министър Цветан Димитров е връчил награди на отличените в конкурса \"Хранително-вкусова промишленост-фирмени нови продукти и технологии\".", "date": "2017.11.23", "title": "Българите купуват все повече родни храни"}
{"url": "https://www.24chasa.bg/novini/article/6568793", "text": "Ще помагаме с каквото можем на Македония по пътя ѝ за членство в Европейския съюз и НАТО. Това каза за „Фокус“ заместник министър-председателят по правосъдната реформа и министър на външните работи на България Екатерина Захариев в Струмица след провелото се заседание между България и Македония. По думите ѝ българската държава винаги ще е насреща за македонската и ще ѝ помага с каквото може тогава, когато помощта е поискана. „Нашата подкрепа за Македония в избора, който те са направили за членство в Европейския съюз и НАТО, е наистина безкористна. Ние сме готови, разбира се, основано на техните собствени заслуги и реформите, които прилагат, да помагаме с каквото можем“, подчерта Захариева. Тя допълни, че днешното заседание между двете страни е било много важно, защото е първото такова от 1999 година, тоест почти 18 години. „То бе изпълнено с дух на приятелство и добросъседство. Преди ратифкацията на договорите за добросъседство в двата парламента, ние показваме как ще работим. Обсъдихме много практични неща за хората, като роуминга, пътищата, агенциите по кадастър, двете министерства на външните работи. С всичко това ние практически приложихме договора и показахме, като дадохме пример, че най-важно е да свързвама хората и бизнеса“, каза още Захариева.", "date": "2017.11.23", "title": "Захариева в Струмица: Ще помагаме на Македония по пътя ѝ към ЕС и НАТО"}
{"url": "https://www.24chasa.bg/novini/article/6568806", "text": "Двайсет души са били задържани в Истанбул по подозрение за връзки с терористичната групировка \"Ислямска държава\", съобщава в.\"Миллиет\", като се позовава на източник от органите на реда. Полицейски екипи за борба с тероризма са провели тази нощ едновременно операция в шест района на Истанбул - в кварталите Багджълар, Кючюкчекмедже, Юмранийе, Байрампаша, Бейликдюзю и Пендик, като са задържали 20 души, от които 16 чуждестранни граждани, предаде БТА. Задържаните турски граждани по-рано са се сражавали в Сирия и Ирак в редиците на \"Ислямска държава\". Шестнайсетте чужденци са били заловени в момент, когато очаквали инструкции от терористичната организация за извършване на атентат на турска територия. При обиски в рамките на операцията полицията е иззела документи и материали на терористичната организация. В началото на ноември главната дирекция по сигурността в Турция съобщи, че при операции са задържани 283 души, заподозрени за връзки с ИД, припомня ТАСС. При проведените операции у заподозрените са били намерени 66 самоделни взривни устройства. Някои от задържаните са планирали да извършат атентати, включително в Анкара и Истанбул.", "date": "2017.11.23", "title": "Задържаха 20 заподозрени във връзки с \"Ислямска държава\" в Истанбул"}
{"url": "https://www.24chasa.bg/novini/article/6568817", "text": "Френският президент Еманюел Макрон заяви днес, че съдебните реформи в Полша остават причина за безпокойство за Франция, но че намаляват темите, по които двете страни имат различия, предаде Ройтерс. \"Имаме различия, които обсъдихме, но също и теми, по които позициите ни съвпадат\", каза Макрон на обща пресконференция с полската премиерка Беата Шидло. Двамата са обсъдили най-широк кръг от въпроси - от европейската сигурност през работниците, изпращани от своите работодатели в по-богати държави от ЕС, отбранителното сътрудничество и бъдещето на ЕС след Брекзита до полските тревоги от плановете на Русия да прокара втори тръбопровод по дъното на Балтийско море, съобщи Асошиейтед прес. Агенцията припомня, че двустранните им отношения се обтегнаха, след като Полша се отказа от голяма сделка за купуване на френски хеликоптери, а Макрон разкритикува премиерата Беата Шидло и заобиколи Полша по време на обиколката си в региона през лятото. Френският президент посрещна полската министър-председателка топло в Елисейския дворец. Шидло се отби в Париж на път към Брюксел, където утре ще участва в среща на високо равнище на Източното партньорство, посочва Франс прес.", "date": "2017.11.23", "title": "Макрон пред Шидло: Съдебните реформи в Полша продължават да безпокоят"}
{"url": "https://www.24chasa.bg/novini/article/6568824", "text": "За броени дни столични полицаи разкриха извършителите на въоръжен грабеж. На 14 ноември, около 3.40 часа, в Осмо РУ бил получен сигнал за извършен въоръжен грабеж в игрална зала в с. Бистрица. Това съобщиха от пресцентъра на МВР. На място незабавно са изпратени полицейски екипи. Пред тях крупието в залата заявил, че около 3.30 часа електричеството в обекта било спряно, а двама непознати го нападнали, заплашили го с пистолет, напръскали очите му със спрей, отнели наличните в касата пари и избягали. На местопроизшествието бил извършен оглед, по случая - образувано досъдебно производство. В резултат на предприетите оперативно-издирвателни и процесуално- следствени действия били установени и задържани извършителите на деянието - 19-годишните М. Й. от Кокаляне и Я. Г. от София, криминално проявен за грабежи. След доклад на събраните материали в Софийската районна прокуратура двамата са привлечени като обвиняеми за престъпление по чл.198 от НК. На М.Й. е наложена мярка за неотклонение „подписка”, а на Я. Г. – „задържане под стража” за срок до 72 часа.", "date": "2017.11.23", "title": "Задържаха двама 19-годишни, ограбили игрална зала в Софийско"}
{"url": "https://www.24chasa.bg/novini/article/6568829", "text": "Тази нощ, към 4.50 часа, полицейски служители в София са извикали Бърза помощ за извършване на медицински преглед на арестант, почувствал се зле. Лекарите са констатирали смъртта на 38-годишния мъж. Това съобщиха от пресцентъра на МВР. По случая е образувано следствено дело.                                                                                                                                                                                                                                                                                                                       ", "date": "2017.11.23", "title": "Арестант почина в София"}
{"url": "https://www.24chasa.bg/novini/article/6568845", "text": "Ахмед Дж., непълнолетен от поповското село Гагово, вече е зад решетките, след като получи присъда от 8 години лишаване от свобода за серия от тежки престъпления, съобщиха днес от Апелативната прокуратура във Варна. Наказанието си осъденият ще изтърпи в началото в поправителния дом в Бойчиновци. След като навърши пълнолетие през декември тази година, той ще бъде преместен в затвор. Непълнолетният Ахмед, който към момента на извършване на престъпленията бил само на 15 години, бил предаден на съд от Окръжната прокуратура в Търговище с четири обвинения - за убийство, изнасилване и блудство с възрастна жена, както и за блудство с болно момиче. Изнасилването и блудството на възрастната жена, която страдала от деменция, представляват особено тежък случай, а убийството й било извършено по особено мъчителен начин за жертвата. На 20 февруари т.г. състав на Търговищкия окръжен съд го призна за виновен и по четирите обвинения, като му наложил да изтърпи най-тежкото от тях - 8 години лишаване от свобода в поправителен дом при общ режим. С присъдата на първата съдебна инстанция бил уважен и гражданският иск в размер на 30 000 лева, който с решението си Варненският апелативен съд завишил на 50 000 лева, като размерът на иска бил потвърден от ВКС. На 18 април 2015 г. Ахмед срещнал на пътя между село Гагово и град Опака 74-годишна жена, която страдала от деменция и често напускала дома на сина си. Жената обикновено тръгвала за село Гърчиново, където смятала, че живее. Осъденият първоначално подминал жената, но после се върнал и я заговорил. Така разбрал, че възрастната жена има здравословен проблем и решил да се възползва от състоянието й. Отклонил жената по страничен черен път, съборил я на земята, нанесъл й побой, като в резултат на упражненото насилие, жертвата получила различни наранявания. Съдебните медици, извършили по-късно аутопсия на тялото на убитата, преброили 19 счупени ребра. След като сломил съпротивата й, непълнолетният я изнасилил и извършил блудствени действия. След това напуснал мястото и оставил на земята жертвата си. Няколко часа по-късно 74-годишната жена починала от многобройните увреждания по цялото тяло. Смъртта й, според съдебномедицинската експертиза, била бавна и мъчителна, съпроводена със силни и мъчителни болки, а причинените от сексуалния насилник травми съдебните медици квалифицирали като три средни телесни повреди. Тялото на жената било открито два дни по-късно от случаен минувач, който сигнализирал в полицията. Блудствените действия с 14-годишно момиче Ахмед извършил по-късно - на 20 ноември 2015 г. Той нападнал трудно подвижното момиче на улицата в село Гагово. Съборил го на земята и извършил действия с цел да възбуди и удовлетвори полово желание без съвкупление, но чрез употреба на сила. Ахмед Дж. е с лека умствена изостаналост и разстройство на сексуалния нагон, но съдебнопсихиатричната експертиза е категорична, че той е разбирал свойството и значението на деянията си и е осъзнавал тяхната противоправна същност. При проведения по време на разследването следствен експеримент той сам посочил мястото, където е захвърлил пребитата и насилена възрастна жена, и обяснил с подробности действията си. Пред съда обаче отрекъл да е извършител на деянията.", "date": "2017.11.23", "title": "Непълнолетен влезе за 8 години зад решетките, убил, изнасилил и блудствал"}
{"url": "https://www.24chasa.bg/novini/article/6568848", "text": "Терористичната организация \"Ислямска държава\" е обезглавила 15 от бойците си в Афганистан, предаде Ройтерс, като се позова на представители на местните власти. Екзекуциите са били извършени в източната афганистанска провинция Нангархар и причината за тях са вътрешни противоречия, каза регионалният губернатор Атаула Хогяни, предаде БТА. Съветник на афганистанския президент каза междувременно, че броят на бойците на ИД в страната се оценява на между 3000 и 4000 души, предаде ТАСС. Сред тях са наемници и престъпници от Пакистан, афганистанци, но в основата на ИД в Афганистан са представители на Ислямското движение на Узбекистан, врекло се във вярност на ИД, каза Мохамад Атмар. Според него общият брой на чуждестранните бойци в Афганистан се оценява на 10 000. Афганистан предлага провеждането на конференция на ръководителите на разузнавателните служби на Афганистан, Русия и страните от Централна Азия, заяви Атмар. Той подчерта, че борбата с тероризма и наркотрафика не може да се осъществи без разузнавателно сътрудничество.", "date": "2017.11.23", "title": "\"Ислямска държава\" обезглави 15 свои бойци в Афганистан"}
{"url": "https://www.24chasa.bg/novini/article/6568037", "text": "Турските власти издадоха заповед за задържане на 99 души в окръг Анталия по подозрения за съпричастност към опита за преврат през юли миналата година, предаде ТАСС. По данни на турската телевизия НТВ от 99 заподозрени, повечето от които са лекари и адвокати, 77 вече са задържани. Те са заподозрени в използване на мобилното приложение Байлок (ByLock), което според Анкара е служело за комуникация между членовете на организацията ФЕТО за подготовката и реализирането на опита за преврат миналата година, предаде БТА.  На 15 юли 2016 г. група турски военни предприе опит за държавен преврат, при който загинаха 250 души, а над 2 хиляди бяха ранени. Анкара обвинява за подготовката на преврата живеещия в САЩ ислямски проповедник Фетхуллах Гюлен и свързваната с него организация ФЕТО /Фетхуллахистка терористична организация. ", "date": "2017.11.23", "title": "Властите издадоха заповед за арест на 99 души в Анталия по подозрения за връзки с ФЕТО"}
{"url": "https://www.24chasa.bg/novini/article/6568048", "text": "Децата в Югоизточна Европа са обездвижени, прекарват много малко време навън и се хранят некачествено. Това казаха пред журналисти д-р Мира Драшич, ръководител на Секретариата на Здравната мрежа за Югоизточна Европа и д-р Ангел Кунчев, главен държавен здравен инспектор. Драшич и Кунчев участваха в 39-тата Регионална среща на Здравната мрежа на страните от Югоизточна Европа, посветена на тема \"Промоция на здравето сред децата и младите хора в Югоизточна Европа\", предава БТА. Според експертите проблеми както за децата в България, така и за всички страни в региона, са и прекомерната употреба на алкохол, тютюнопушенето от ранна детска възраст и затлъстяването. За страната ни данните са, че почти 30 процента от децата в ученическа възраст са затлъстели, отбеляза д-р Ангел Кунчев. По думите му всички тези рискови фактори довеждат в по-късна възраст до високо ниво на сърдечносъдови болести, първо място по заболеваемост и смъртност от инфаркти и инсулти в Европа, както и до високо ниво на ракови заболявания. Според лекарите усилията трябва да бъдат насочени не само в инвестиции в болници, лекарства и апаратура, а в предотвратяване на болести. Това обаче може да бъде постигнато само в сътрудничество с родители и със заетите в образователната система, смятат те. Мира Драшич и Ангел Кунчев допълниха, че трябва да се въведе задължителен предмет в училище за здравословния начин на живот. Според Кунчев здравното министерство от години настоява за това, но едва сегашният екип на образователното ведомство е склонен да обсъжда идеята. Такъв предмет вече има в началното образование в Черна гора, но той все още е свободноизбираем, отбеляза Драшич. Експертите смятат, че ако се въведат часове по здравословно хранене, то те трябва да бъдат преподавани по-атрактивно, да се ползват идеи от социалните мрежи, за да има ефект върху здравето на децата. Ако мерките срещу тютюнопушенето, нездравословното хранене и обездвижването, започнат да работят сега, то резултатите ще са видими едва след 10-15 години и поради тази причина те вече са неотложни, смята д-р Кунчев. Той припомни, че стъпки в правилната посока са предложенията за промени в Закона за здравето, които включват наргилетата в забранителния списък, както и затягането на контрола върху тютюнопушенето чрез включване на общинска полиция, агенцията по храните и евентуално ГИТ. Има и промяна в нагласите на производителите, които след дълги години борба вече са склонни да намалят количеството на сол, захар и мазнини в храните, каза здравният инспектор. По думите на д-р Кунчев в сезона, в който почват респираторните заболявания, както и гриповете, най-важно е здравословното и балансирано хранене. Той отбеляза, че при наличието на многообразие на плодове и зеленчуци през всички сезони, най-добрата защита от вируси, е качественото хранене, а не имуностимулантите и добавките. Ако детето обаче закусва с кроасани и вечеря с чипс и кола, няма как да се очаква да бъде здраво, допълни той. Попитан имат ли все пак децата от региона някакви предимства в сравнение с връстниците им от Западна Европа, д-р Кунчев не се сети за такива по отношение на здравния им статус, но се пошегува, че са по- интелигентни.", "date": "2017.11.23", "title": "Експерти: Децата в Югоизточна Европа са обездвижени, хранят се некачествено"}
{"url": "https://www.24chasa.bg/novini/article/6568443", "text": "Корейски и американски учени са клонирали успешно първото клонирано куче Снупи, съобщи в. \"Дейли мейл\", цитиран от БТА.  Снупи се роди през 2005 г. като клонинг на афганската хрътка Таи. Той е живял като обикновено куче в университета на създателите си в Сеул. Когато е бил на пет години, от него са взели стволови клетки, за да го клонират. Така са се родили трите му клонинга, които сега са на седем години и изглеждат съвсем здрави. От имплантираните 94 ембриона на клонинги на Снупи са се получили само четири успешни бременности. Едното от кученцата обаче е починало малко след раждането от необяснима диария. Останалите три са оцелели. Снупи живее 10 години, като умира от рак като Таи, но от различен вид. Той не е имал сериозни здравни проблеми, преди да се разболее от рак. Целта на експеримента е да бъде научено повече за жизнеспособността на клонираните животни. Въпреки досегашните изследвания, специалистите не са сигурни за честотата на вродените увреждания сред тях или дали живеят по-кратко от обикновените животни. Учените от Националния университет в Сеул, университета в Мичиган и университета на Илинойс в Урбана-Кемпейн ще продължат да наблюдават и изследват второто поколение клонирани кучета. Тъй като и Тай, и Снупи са имали рак, ре-клонингите могат да дадат интересна информация за развиването на болестта.", "date": "2017.11.23", "title": "Учени са клонирали първото клонирано куче Снупи"}
{"url": "https://www.24chasa.bg/novini/article/6568038", "text": "Двама водачи, предложили подкупи на полицаи, са били задържани в ареста на Панагюрище, съобщи говорителят на областната полицейска дирекция Мирослав Стоянов. В сряда преди обяд автопатрул спрял за проверка на улица в средногорския град \"Митцубиши\", управлявано от 48-годишния Никола Б. , т.к. автомобилът се движил без включени къси светлини.  Униформените започнали да съставят акт на водача за нарушението. За да осуети действията им мъжът извадил банкнота от 20лв. и я подхвърлил в патрулния автомобил, вследствие на което бил незабавно задържан. По подобен начин, малко след полунощ в четвърътък, микробус \" Фолксваген\" бил спрян в центъра на Стрелча.  При проверката било установено, че автомобила, шофиран от 23-годишният Тодор А. от пазарджишкото село Гелеменово, е без задължителната застраховка \" Гражданска отговорност\". За да избегне съставянето на акт за нарушението шофьорът извадил няколко банкноти на обща стойност 100 лв. и ги подал на полицаите, за да \" оправят нещата\". Вместо това полицаите го арестували.", "date": "2017.11.23", "title": "Двама, предложили подкупи на полицаи, са задържани в ареста на Панагюрище"}
{"url": "https://www.24chasa.bg/novini/article/6568047", "text": "Президентът на Турция Реджеп Тайип Ердоган възнамерява да направи официално посещение в Гърция, което по думите на вицепремиера Хакан Чавушоглу ще бъде първата визита на турски държавен глава в Гърция за последните 65 години, предаде ТАСС, цитирана от БТА. \"В близките дни нашият уважаван президент ще замине на посещение в Гърция\", заяви вицепремиерът, цитиран от в. \"Миллиет\". \"Пътуването на нашия президент ще бъде първото за последните 65 години. Мисля, че то ще бъде много важно за сътрудничеството между двете страни\". Ердоган вече беше на посещение в Атина през 2010 г., но тогава заемаше поста на министър-председател, напомня агенцията. В отношенията между Турция и Гърция до момента се наблюдава определено напрежение, включително във връзка с правата в акваторията на Егейско море и въздушното пространство в този район, кипърския въпрос, както и предоставянето от Атина на убежище на членове на организацията ФЕТО, която Анкара обвинява за опита за преврат през юли 2016 г., отбелязва ТАСС.", "date": "2017.11.23", "title": "За първи път от 65 години турски президент ще посети Гърция"}
{"url": "https://www.24chasa.bg/novini/article/6568078", "text": "Президентът на босненската Република Сръбска Милорад Додик е получил заплахи със смърт, потвърди за телевизия РТРС Министерството на вътрешните работи на Република Сръбска. Заплахите били изпратени на официалните имейл адреси на президента. По неофициална информация на РТРС в писмата сръбският народ е наречен \"геноциден народ, който трябва да се изтреби\", предаде БТА.  Новината за заплахите идва, след като вчера Международният трибунал за военните престъпления в бивша Югославия осъди бившия военен командир на босненските сърби Ратко Младич за геноцид и престъпления срещу човечеството. Преди произнасянето на присъдата Додик оцени, че по време на босненската война Младич е изпълнявал професионално и патриотично своя дълг.", "date": "2017.11.23", "title": "Президентът на Република Сръбска получил заплахи със смърт"}
{"url": "https://www.24chasa.bg/novini/article/6568092", "text": "Варненската полиция издирва автомобил и шофьора му, предизвикал катастроха на кръстовището на улиците \"Генерал Скобелев\" и \"Цар Асен\" в морската столица и избягал. Инцидентът станал в четвъртък сутринта, около 8.45 часа. Виновният шофьор не спрял на стоп и помел движещото се предимство БМВ, след което продължил пътя си. ПРи удара е пострала 32-годишната шофьорка на немската кола. Тя е откарана в болница с контузии на гръдния кош и главата. Няма опасност за живота й.", "date": "2017.11.23", "title": "Издирват шофьор, блъснал кола и избягал"}
{"url": "https://www.24chasa.bg/novini/article/6568106", "text": "Подготвя се достъп до електронночетивни варианти на учебниците, каза в Перник министърът на образованието и науката Красимир Вълчев. По думите му това ще стане със съгласието на издателствата. Паралелно специалистите в министерството работят и в областта на дигиталното оценяване - и вътрешно, и външно. Навлизането на дигиталните технологии в класните стаи е неизбежно, подчерта министърът. Според него дигиталните компетентности ще бъдат необходими за всяка професия, предаде БТА.  Все по-голяма част от добавената стойност ще се формира от дигиталните стандарти и учениците трябва да бъдат не просто дигитални ползватели, а дигитални създатели, каза Вълчев. Затова по думите му е необходимо още от първи клас да бъдат обучавани като такива. Това прави предизвикателствата пред образователната система значителни, заяви министърът. Вълчев съобщи също, че са предвидени 10 млн. лв. по национална програма за информационни и комуникационни технологии в образованието. Трябва да инвестираме в инфраструктурата - т.нар. опорна мрежа, локални мрежи в училищата, да дигитализираме организацията на учебния процес, ползването на електронни дневници, на информационни системи, системи за връзка с родителите, да разширяваме достъпа до дигитално съдържание, подчерта министърът. Според него учебните програми по информационни технологии следва да бъдат така конструирани, че в края на училищното образование ученикът да може да положи изпит за дигиталните компетентности. Вълчев съобщи също, че започва национална обучителна програма за \"ай ти кариери\", имаща за цел да разшири базата от специалисти. Предвижда се обхватът на програмата да бъде разширен, да се включат повече училища, които да бъдат центрове за обучение, каза министърът. По думите му се планира и разширяване на фронталното електронно обучение, което предполага в училищата да има електронна връзка, мултимедийни коректори и евентуално достъп до електронни учебници, но не до всяко дете. Училищата изпреварват до голяма степен усилията на министерството, защото в тях работят много добри преподаватели, новатори, подчерта министърът. Красимир Вълчев присъства днес в Перник на национална конференция \"Дигиталната учебна среда - ново измерение в образователния процес\".", "date": "2017.11.23", "title": "Красимир Вълчев: Подготвя се достъп до електронночетивни варианти на учебниците"}
{"url": "https://www.24chasa.bg/novini/article/6568114", "text": "С викове \"Бойко, Бойко\" бяха посрещнати българският премиер Бойко Борисов и македонският Зоран Заев в Струмица. Пред дома на армията, където се провежда съвместното заседание на двете правителства, се бяха събрали стотина местни, които аплодираха двамата премиери. Преди да влязат за съвместното заседание двамата премиери поднесоха венци на паметника на загиналия в авиокатастрофа македонски президент Борис Трайковски. Коридор номер 8 е приоритет за нас. Той е от жизнено важно значение за нашия регион, каза Борисов в началото на съвместното правителствено заседание. Премиерът Борисов благодари на колегата си Зоран Заев за топлото посрещане и добави, че без европейска солидарност няма нито икономическо, нито европейско развитие. По думите му темата за Балканите е приоритет за България и днешната среща е доказателство за това. \"Дори и днешната среща показва развитие в нашите отношения. След споразумението, което подписахме, се радвам, че днес с министрите си сядаме на една маса\", каза още Бойко Борисов. Премиерът на Република Македония Зоран Заев благодари за посещението на българския премиер. Той каза, че за него българският премиер е първо приятел, а след това колега. В момента се провежда първото съвместно заседание между правителствата на България и Република Македония.                                                                                                                                                                                                                   ", "date": "2017.11.23", "title": "Посрещнаха Борисов с викове \"Бойко, Бойко\" в Струмица (Снимки)"}
{"url": "https://www.24chasa.bg/novini/article/6568099", "text": "Индонезиец стана герой в социалните мрежи, след като с голи ръце уби змия във влак и това бе заснето от пътници, ползвали за целта мобифоните си, предаде Франс прес. Влакът, свързващ столицата Джакарта с Богор, спрял, след като змия била забелязана на мястото за бажаг в един вагон. Кадри, заснети със смартфоните на пътници, показват как мъж се качва върху пътническа седалка, за да стигне до змията улавя я за опашката и я удря в земята. Влечугото умира пред очите на пътниците, предава БТА. Невъзможно е да се разбере веднага за какъв вид змия става дума, нито дали е отровна. Нито един пътник не е пострадал. Змията вероятно е изпълзяла от пътнически сак в претъпкания влак, обясниха от индонезийските железници. \"Съжаляваме за инцидента и поднасяме извиненията си на пътниците, които вероятно са били притеснени\", заяви говорител на железниците.", "date": "2017.11.23", "title": "Индонезиец уби с голи ръце змия във влак (Видео)"}
{"url": "https://www.24chasa.bg/novini/article/6568155", "text": "Във връзка с изявленията на зам.-председателя на Народното събрание и лидер на партия “Воля” Веселин Марешки, направени в българския Парламент, пресслужбата на Лукойл България е упълномощена да заяви следното: Категорично възразяваме срещу въведената от г-н Марешки практика да използва трибуната на българския Парламент за очерняне на бизнес-конкуренти и рекламиране на собствен бизнес. Подобно поведение от страна на заместник-председател на висшия законодателен орган в държавата е пример за злоупотреба с власт. Припомняме, че далеч преди посещението на Председателя на Европейския парламент, още през април 2017 г. Българската петролна и газова асоциация сигнализира Европейската Комисия за множество нерешени въпроси във връзка с нормалното функциониране на пазара на горива в страната и нарушаване на произтичащите от европейското право общи принципи, залегнали в Договора за Европейския съюз, и по-конкретно общия принцип за върховенство на закона. Сигналът е надлежно заведен по установения ред за сезиране на компентентната институция – Европейската комисия. Още по-категорично възразяваме срещу внушенията, направени от г-н Марешки, че компаниите от групата ЛУКОЙЛ укриват данъци. Заявяваме, че всички дружества от групата ЛУКОЙЛ са постоянно подлагани на ревизии и проверки от страна на всички контролни финансови органи в държавата. Всички направени ревизии са завършили със съответните ревизионни актове. Документално е установено, че заплатените от компаниите дължими данъци, акцизи и други вземания са в размер на близо 32,5 милиарда лева (виж приложената таблица). В този смисъл, призоваваме Министъра на финансите и ръководителите на съответните финансови органи да информират обществеността: - има ли и колко са ревизиите, завършили с ревизионни актове, на компаниите от групата на г-н Марешки в сектора на търговията с горива? - има ли и колко са месеците през 2016 г., в които фирмата за търговия с горива на г-н Марешки е внасяла в хазната ДДС в размер, по-голям от 20 лв.? В последните месеци г-н Марешки нееднократно отправи публични намеци за оказван върху него политически натиск, свързан с бизнеса му, докато в същото време сам се възползва от позицията си на заместник-председател на Народното събрание, за да упражни такъв и да инициира две лични срещи с генералния директор на „ЛУКОЙЛ-България”. На тези срещи той ясно и категорично чу нашата позицията за равнопоставеност на всички участници на пазара и върховенство на закона. По този повод заявяваме, че тази позиция няма да се промени, независимо дали е изказана публично или на четири очи.", "date": "2017.11.23", "title": "\"Лукойл\": Марешки използва трибуната на парламента да черни бизнес конкуренти"}
{"url": "https://www.24chasa.bg/novini/article/6568172", "text": "Депутати от БСП не искат ГЕРБ да приеме на конгреса си декларация против коалиция с тях. Това каза председателят на ПГ на ГЕРБ Цветан Цветанов пред журналисти в Народното събрание във връзка с изказванията от страна на ДПС, че искат демонтаж на националистите от властта и че в едно бъдещо управление биха участвали във властта с ГЕРБ, предаде репортер на Агенция „Фокус“.  „Всеки вижда, че ГЕРБ е незаобиколим фактор в едно бъдещо управление и всеки иска да бъде потенциален кандидат за участник във властта“, каза Цветанов. Той поясни, че пред ГЕРБ стои четиригодишен управленски мандат. „Изборите преминаха само преди 6 месеца. Управленската програма, която приехме август месец е за четиригодишен период. В момента се придържаме и изпълняваме ангажиментите си“, заяви Цветанов. По думите му допустимата и възможна коалиция е била ГЕРБ и „Обединени патриоти“.  „Искането на оставка в момента на правителството се комбинира от двете политически формации БСП и ДПС. Това е алтернативата на сегашното управление“, каза Цветанов. На въпрос дали съществува вариант ГЕРБ да управлява с ДПС, Цветанов отговори, че в настоящия момент такава хипотеза не е възможна. „Нека бъдем искрени към съответните желаещи да участват заедно с нас“, допълни председателят на ПГ на ГЕРБ и поясни, че българските граждани са тези, които определят. „Управление с ДПС и БСП е невъзможно. Дори на конференцията на ГЕРБ, която ще си направим, ще излезем с политическо решение“, заяви Цветанов", "date": "2017.11.23", "title": "Соцдепутати молили Цветанов ГЕРБ да не приема декларация против коалиция с БСП"}
{"url": "https://www.24chasa.bg/novini/article/6568265", "text": "\"Тази сутрин Дани роди нашия син Александър - 3550 гр. , 50 см.! Майката и бебето са добре, а дъщеря ни Теа вече е радостна кака.\" Така се похвали журналистът Петър Волгин в профила си във фейсбук. \"Безкрайни благодарности от цялото ни семейство за д-р Дяволов и страхотния му екип в \"Майчин дом\"! Животът наистина е прекрасен!!!\", написа още той. ", "date": "2017.11.23", "title": "Роди се син на Петър Волгин"}
{"url": "https://www.24chasa.bg/novini/article/6568269", "text": "Разрешение за пребиваване и работа тип \"синя карта на ЕС\" вече ще се издава за срок до четири години, реши парламентът. Досега се издаваше за срок от една година. Депутатите приеха на второ четене промени в Закона за МВР, с които се правят изменения в Закона за чужденците в Република България и в Закона за трудовата миграция и трудовата мобилност. В случай, че срокът на трудовия договор е по-малък от четири години, \"синя карта на ЕС\" се издава за срока на договора, удължен с три месеца, като може да се подновява при наличие на основания за преиздаването му. Подобно разрешение за пребиваване и работа \"синя карта на ЕС\" могат да получат чужденци, които са висококвалифицирани работници по смисъла на Закона за трудовата миграция и трудовата мобилност и притежават работна виза или разрешение за продължително пребиваване в Република България на друго основание. При кандидатстване за първоначален достъп до пазара на труда и за продължаване срока на синята карта на ЕС вече няма да се изисква чужденецът да пребивава извън територията на България. Намалява се от 400 на 100 лева таксата, която работодателят внася, за предоставяне или продължаване на срока на решението за достъп до българския пазар. Виза за краткосрочно пребиваване ще може да бъде издадена и на чужденец, който желае да извършва сезонна работа у нас до 90 дни, решиха депутатите и направиха съответни промени и в Закона за трудовата миграция и трудовата мобилност. Досега работници-граждани на трети държави, които имат виза за краткосрочно пребиваване в България, нямаха право на достъп до нашия пазар на труда. От \"БСП за България\" възразиха, че не може да се законодателства на парче и чрез Закона за МВР да се приемат промени, свързани с трудовата мобилност, без становище на социалната комисия в парламента. От левицата коментираха, че синдикатите са против тези изменения. От \"Обединени патриоти\" обясниха, че с измененията се търси решаване на проблемите за набиране на работна ръка и се допринася за интегриране на българските общности зад граница. От ГЕРБ обясниха, че при изготвянето на промените във вътрешната комисия са се съобразили с предложения на Националния съвет за тристранно сътрудничество. Режимът за синята карта е малко по-облекчен и за по-продължително време, това ще подпомогне инициативите на работодателите, коментира председателят на вътрешната комисия Цветан Цветанов /ГЕРБ/ в кулоарите на парламента. В момента най-същественият проблем на страната ни е недостигът на висококвалифицирани кадри и същевременно на сезонни работници, посочи той. По думите му с измененията се дава за помощ от страни извън ЕС.", "date": "2017.11.23", "title": "\"Синя карта на ЕС\" за пребиваване и работа у нас вече ще се издава за срок до 4 години"}
{"url": "https://www.24chasa.bg/novini/article/6568289", "text": "ЧЕЗ Разпределение България въведе в експлоатация днес възлова станция, която захранва Панчарево и Кокаляне с електроенергия. В нея през ноември компанията монтира последно поколение оборудване. Съоръжението е изцяло автоматизирано и ще позволява и резервиране на електрозахранването при евентуални смущения. Това ще минимизира броя на засегнатите клиенти и ще доведе до намаляване на времетраенето на паузите без електрозахранване. Инвестицията е на стойност 370 хил. лв. Общо в района компанията инвестира 914 хил. лв. Компанията стартира и автоматизация на електрическата мрежа чрез монтирането на дистанционно управляеми апарати върху електропроводите. Уредите позволяват по-бързата локализация на авариите по мрежата и ремонтите да се извършват с по-малко неудобства за клиентите. Новите устройства дават възможност за ремонт на отделни части, без да се изключва целият електропровод. В района вече са монтирани 4 дистанционно управляеми апарата, предстои монтиране на още един. Общата им стойност възлиза на 150 хил. лв. Компанията монтира и сигнализатори, които предават дистанционно информация за състоянието на мрежата. Като част от подготовката за зимния сезон в Панчарево и Кокаляне компанията извърши всички необходими ремонти по въздушните електропроводи, включително подмяна на проводници, на над 100 изолатора, изпълни реконструкция на мрежа ниско напрежение, а извършването на просеки в района продължава. Всички трафопостове са диагностицирани и подготвени за зимния сезон. Дейностите по реализацията на проектите в Панчарево и Кокаляне налагат прекъсвания на електрозахранването за провеждане на планираните ремонти, както и кратковременни оперативни превключвания нощем, с цел подготовка на съоръженията за работа. Всички ремонтни дейности ще продължат до средата на декември. Подобренията да доведат до многократно повишаване на сигурността на електрозахранването през зимния сезон.", "date": "2017.11.23", "title": "Ново съоръжение на ЧЕЗ Разпределение захранва Панчарево и Кокаляне"}
{"url": "https://www.24chasa.bg/novini/article/6568293", "text": "Емил Христов бил изненадан от номинацията му за зам.-председател на Народното събрание, призна той пред журналисти в кулоарите. В началото на днешното пленарно заседание по предложение на ПГ на ГЕРБ депутатът попълни овакантеното място на Цвета Караянчева, която миналия петък пое парламентарния председателски пост, след оставката на Димитър Главчев. Христов уточни, че кандидатурата му е била първо обсъдена в групата, преди да бъде обявена и гласувана в пленарната зала, предаде БТА.  Доводът да бъда издигнат, вероятно, е опитът ми като председател на Общинския съвет в Стара Загора, допусна Емил Христов. По думите му, градът се е превърнал в образец как местните власти трябва и могат да работят заедно за развитието на един град. Свикнал съм като военен, като получа задача, да я изпълня по най-добрия начин, обясни той работата си в Общинския съвет на Стара Загора. Христов изрази увереност, че Цвета Караянчева ще се справи добре като председател на НС.", "date": "2017.11.23", "title": "Емил Христов: Изненадах се от номинацията за зам.-шеф на парламента"}
{"url": "https://www.24chasa.bg/novini/article/6567754", "text": "Членове на кралското семейство и бизнесмени, задържани в началото на месеца в Саудитска Арабия, са подлагани на мъчения, извършвани от служители на частна американска военна компания, съобщи Daily Mail, като се позова на източници. 11 принцове и стотици бизнесмени бяха арестувани заради подозрения в корупция по заповед на наследника на короната принц Мохамед бин Салман преди три седмици, информира \"Фокус\". След арестите те са били обект на разпити, проведени от американски наемници. „Те са подложени на побой, мъчения, обиди. Искат да ги пречупят“, каза източник пред британското издание. Според вестника, тези действия са извършвани от служители на частната американска компания Academi, която по-рано е била известна под името Blackwater. Компанията е била наета, тъй като принцът не желае участието на саудитските служби, които до този момент са отдавали чест на задържаните.", "date": "2017.11.23", "title": "Арестуваните саудитски принцове са подлагани на мъчения"}
{"url": "https://www.24chasa.bg/novini/article/6567766", "text": "САЩ смятат да запазят военно присъствие в северната част на Сирия и след разгрома на групировката \"Ислямска държава\", включително за да не допуснат там възстановяване на контрола от подкрепяните от Иран сирийски правителствени войски, пише в. \"Вашингтон пост\", цитиран от БТА.  По данни на Пентагона сега в Сирия има 503 американски военнослужещи. Поражението на ИД скоро може да се окаже неминуемо и тогава американските военни губят основание да се намират на територията на Сирия. Изтеглянето на американските войници може да позволи на силите на сирийския президент Башар Асад да установят контрол в останалите райони на Сирия, което ще гарантира политическото оцеляване на Асад, а това ще е победа и за съюзника му Иран, пише изданието. За предотвратяване на този изход САЩ планират да оставят свои войски в Северна Сирия, където те са обучавали и подкрепяли Сирийските демократически сили (СДС) в борбата им с ИД. Вашингтон иска да създаде в тези райони нови управленски структури, които не са свързани с Дамаск. Подкрепата за бунтовниците от СДС, които са съставени предимно от кюрди, ще позволи и да се окаже натиск на Асад той да направи отстъпки на Женевските мирни преговори под егидата на ООН, отбелязва \"Вашингтон пост\".", "date": "2017.11.23", "title": "САЩ ще запазят военните си в Сирия и след разгрома на \"Ислямска държава\""}
{"url": "https://www.24chasa.bg/novini/article/6567788", "text": "\"Софийска вода\" временно ще прекъсне водоснабдяването в някои части на столицата в петък - 24 ноември, съобщиха от компанията. Без студена вода от 0.00 до 4.00 часа ще са жителите с. Войнеговци, от 10.00 до 18.00 часа - на с. Мърчаево. От 9.30 до 17.30 часа ограничения ще има за живеещи в района на: ул. \"Проф. Антон Митов\", от 9.00 до 19.00 часа - бул. \"Арсеналски\" от ул. \"Църноок\" до ул. \"Милевска планина\", от 9.30 до 14.30 ч. - ул. \"Крива река\", ул. \"Златен клас\", ул. \"Костинбродски път\", ул. \"Минзухар\". Заради монтаж на спирателен кран на ул. \"Милениум\", кв. \"Изгрев\" в Банкя се налага спиране на студената вода от 10.00 до 18.00 часа на хората, живеещи в района на: ул. \"Милениум\", ул. \"Лилиум\", ул. \"Орхидея\". В ж.к. \"Разсадника - Коньовица\" ще са без студена вода от 10.00 до 16.00 ще са живеещи в района на: ул. \"Рибен буквар\" от бул. \"Александър Стамболийски\" до ул. \"Хъшове\". В кв. \"Овча купел\" без вода от 10.00 до 22.00 часа ще са живеещите в района на: ул. \" Монтевидео\" от ул. \"Драгоман\" до бул. \"Никола Петков\", ул. \"Драгоман\" от ул. \"Монтевидео\" до ул. \"696\", ул. \"671\". Във вилна зона \"Симеоново - север\" се налага спиране на подаването на вода от 13.00 до 15.00 часа на живеещи в района на: ул. 53 от номер 5 до номер 15 и ул. 45 от номер 10 до ул. 53.", "date": "2017.11.23", "title": "Вижте в кои части на столицата спират водата днес"}
{"url": "https://www.24chasa.bg/novini/article/6567801", "text": "Софийска градска прокуратура (СГП) повдигна обвинение на Я.Х. за извършено от него убийство - престъпление по чл.115 от НК. Това съобщиха от пресцентъра на Прокуратурата на Република България. Я.Х. е привлечен като обвиняем за това, че   Деянието е извършено чрез огнестрелно и хладно оръжие. В резултат на това, на пострадалия са нанесени наранявания, несъвместими живота. С постановление на прокурор от СГП от 22 ноември 2017 г. Я.Х. е задържан за срок до 72 часа с оглед осигуряване явяването му пред съда за определяне на мярка за неотклонение „задържане под стража“. Установяването и задържането на Я.Х. е резултат от своевременните действия на СДВР по разследването на случая. Процесуално-следствените действия продължават", "date": "2017.11.23", "title": "Прокуратурата повдигна обвинение за убийството в кв. \"Хиподрума\""}
{"url": "https://www.24chasa.bg/novini/article/6567829", "text": "Парламентарната група на ВОЛЯ напусна пленарната зала заради присъствието на депутата от БСП Иво Христов в нея, предаде БТА.  Веселин Марешки заяви, че групата му няма да допусне нито един народен представител публично да обижда 80% от българския народ, наричайки ги „дебили“. \"Няма да допуснем да се принизява историята и ролята на българския народ и държава при спасяването на българските евреи. Ще бъдем безкомпромисни и няма да отстъпим, докато този човек не напусне парламента, защото това е срам за парламентаризма\", заяви Марешки. \"Този, който нарича 80% от българския народ „дебили“, седи и се прави на възпитан\", каза още той.", "date": "2017.11.23", "title": "Депутатите от ВОЛЯ напуснаха пленарната зала заради Иво Христов"}
{"url": "https://www.24chasa.bg/novini/article/6567846", "text": "Тежковъоръжени полицаи са разположени по улиците на македонския град Струмица в очакване на българския премиер Бойко Борисов. След час започва неговото посещение заедно с целия Министерски съвет. Правителството е в Македония за съвместно заседание с кабинета на Зоран Заев. Това е първото съвместно заседание на двете правителства, след като бе подписан договорът за добросъседство и приятелство през август т.г. Полицаите са отцепили целия център на Струмица. Не се позволява влизане с автомобили, пешеходците пък биват молени да заобикалят дома на армията в градския парк. Българският премиер ще пристигне в Струмица с хеликоптер. Засилени мерки за сигурност имаше и през август, когато в Скопие Борисов и Заев подписаха договора.", "date": "2017.11.23", "title": "Тежковъоръжени полицаи чакат Борисов в Струмица"}
{"url": "https://www.24chasa.bg/novini/article/6567852", "text": "Родителите на загиналите при пожар деца в с. Шума са задържани със 72-часова мярка за неотклонение „задържане под стража“. Това съобщиха от ОДМВР-София. 26-годишната Т. М. от гр. Раковски и 29-годишният Г. С. от ямболското село Борисово, и двамата криминално проявени, са привлечени в качеството на обвиняеми за извършено престъпление по чл. 182, ал.1 от НК след незабавни оперативни и процесуално- следствени действия на криминалистите от ОДМВР-София и Районно управление на МВР-Годеч. Разследването е проведено по повод смъртта на двете им деца, настъпила вследствие на възникнал пожар в обитавания от семейството фургон в землището на с. Шума вечерта на 21 ноември. С прокурорско постановление на двамата обвиняеми е взета мярка за неотклонение „задържане под стража“ за срок до 72 часа. Действията по разследването продължават под наблюдението на Софийска окръжна прокуратура.", "date": "2017.11.23", "title": "За 72 часа са задържани родителите на загиналите при пожар деца край Годеч"}
{"url": "https://www.24chasa.bg/novini/article/6567853", "text": "Бургаският апелативен съд потвърди Европейска заповед за арест на немски гражданин, издирван за укрити данъци за близо 1 млн. евро. 42 г. Мурат И. ще бъде предаден на немските съдебни власти в гр. Дуйсбург, за да бъде разследван за престъпления, свързани с избягване установяването и плащането на данъчни задължения и вноски за държавно обществено осигуряване за над 1. млн. евро. Апелативен съд – Бургас не уважи жалбата на германския гражданин и потвърди допуснато изпълнение на Европейската заповед за арест. Мурат И. се издирва от властите в Германия от октомври 2017 г. с цел провеждане на наказателно преследване за извършени в периода 2014-2015г. общо 42 престъпления в съучастие със З. И, . като най-тежките от тях се наказват с лишаване от свобода от 10 години. Като управител на търговско дружество в посочения период Мурат И. е укрил и не е платил данък общ доход в размер на 137849.49 евро и осигуровки на служителите си в размер за 239 889.27 евро от м. март 2014 г. до м. януари 2015 г. и 586 195.16 евро от м. февруари до м. декември 2015 г. Престъпленията имат аналог в българския Наказателен кодекс, според който за укриване на данъци в особено големи размери се налага наказание лишаване от свобода от 3 до 8 години и конфискация на имущество, а за укриване на осигуровки е предвидено наказание от 2 до 8 години лишаване от свобода и също конфискация имущество. Според въззивната инстанция Прокуратурата на гр.Дуйсбург, Германия е спазила всички изисквания на Закона за екстрадиция и Eвропейска заповед за арест. При този вид производства българският съд няма правомощия да проверява истинността на описаните престъпления. Той е длъжен да спази заповедта за арест след като тя е съобразена по форма и съдържание със закона. От друга страна немските власти са дали предварително гаранция, че в случай на осъждане на исканото лице с влязла в сила ефективно присъда, ако пожелае Мурат И. ще бъде върнат в България, за да изтърпи наложеното му във Федерална Република Германия наказание. Той има адресна регистрация и в България, в Аспарухово, Варненско. До фактическото му предаване на съдебните органи на Германия Мурат И. ще остане задържан под стража. Решението на Апелативен съд – Бургас е окончателно и не подлежи на обжалване.", "date": "2017.11.23", "title": "Последно: Даваме на Германия издирван за 1 млн. евро неплатени данъци"}
{"url": "https://www.24chasa.bg/novini/article/6567867", "text": "Номади от евроазиатските степи са пренесли чумата в Европа в периода между края на неолита преди 4800 години и началото на бронзовата ера преди 3700 години, сочат резултатите от изследване, цитирани от Франс прес. Екземпляри от причиняващата заболяването бактерия Yersinia pestis бяха открити върху човешки зъби и кости, датиращи от въпросния период, заявиха авторите на изследването. Те дешифрирали генома й. Анализът на древните форми на чумата би трябвало да позволи да се опознае по-добре еволюцията й във времето, предаде БТА.  За да проследят наличието на Yersinia pestis, учените изследвали над 500 зъби и кости, открити в Германия, Русия, Унгария, Хърватия, Литва, Естония и Латвия. Този инфекциозен агент предизвикал големи пандемии, сред които Черната смърт, отнела в средата на 14-и век живота на най-малко 30 милиона души, т.е. между една трета и половината от населението на Европа. Учените открили цялостна ДНК върху останките от 6 индивида. Дешифрирането на 6-те първи европейски генома на бактерията им позволило да заключат, че чумата вероятно е била пренесена в Централна Европа приблизително по същото време, когато са пристигнали номадите от степите в Евразия - между края на неолита преди 4800 години и началото на бронзовата ера преди 3700 години. Отделните геноми на бактерията, открити в различни части на Европа, са сходни. \"Това навежда на мисълта, че чумата е била пренесена в Европа няколко пъти през въпросния период, като произхожда от един и същ местен резервоар на зараза, или един път в края на неолита\", заяви съавторката на изследването Айда Андрадес Валбуеня от института \"Макс Планк\" за изследване историята на човечеството. Важни миграции в Европа са започнали преди около 4800 години, когато популации хора пристигнали от степите край Каспийско море. \"Това подкрепя хипотезата, че чумата се е разпространила в Европа с миграциите на тези популации\", отбеляза Александер Хербиг от екипа. Пробите ДНК от бактерии на чумата, открити върху зъби и кости, потвърждават също, че през въпросния период е имало генетични промени, свързани с вирулентността на Yersinia pestis. Резултатите от изследването са публикувани в Current Biology.", "date": "2017.11.23", "title": "Чумата е пренесена в Европа от Евразия \nпреди 5000 години"}
{"url": "https://www.24chasa.bg/novini/article/6567884", "text": "Във Водочки манастир в Струмица, Република Македония, започна срещата на \"четири очи\" между министър-председателите на България и Република Македония Бойко Борисов и Зоран Заев, предаде БТА.  Двамата премиери поднесоха венци пред паметника на президента на Република Македония в периода 1999-2004 г. Борис Трайковски. По-късно правителствата на България и Република Македония ще проведат първото си съвместно заседание. От българска страна в заседанието участие ще вземат вицепремиерите Томислав Дончев, Красимир Каракачанов и Екатерина Захариева, министрите Валентин Радев, Николай Нанков, Нено Димов, Румен Порожанов, Ивайло Московски, Емил Караниколов, Теменужка Петкова и Николина Ангелкова. Очаква се да бъдат подписани девет документа за двустранно сътрудничество в областта на външната политика, инвестициите, енергетиката, отбраната, туризма, телекомуникациите, инфраструктурата и реакцията при бедствия. Споразуменията са част от изпълнението на Договора за приятелство, сътрудничество и добросъседство, подписан на 1 август тази година. Предвидена е и церемония по връчването на специализирано превозно средство за хора с увреждания, което е дарение от България за Струмица.                                               ", "date": "2017.11.23", "title": "Борисов пристигна в Струмица (Видео)"}
{"url": "https://www.24chasa.bg/novini/article/6567898", "text": "По искане на Окръжна прокуратура – Монтана съдът е допуснал предаването на българската гражданка Албена Д. (на 41 години) на испанските власти. Жената, с адресна регистрация в с. Якимово, обл. Монтата, е била издирвана с Европейска заповед за арест с цел провеждане на наказателно преследване за притежание и разпространение на наркотици, издадено от областен съдия в град Виланова, Кралство Испания. Понастоящем е задействана процедура по фактическото предаване на исканото лице на чуждестранните органи.", "date": "2017.11.23", "title": "Съдят българка в Испания за наркотици"}
{"url": "https://www.24chasa.bg/novini/article/6567899", "text": "Санкциите на ЕС спрямо Русия изглежда не засягат българския износ. Ако има засегнати стоки, то техният дял е толкова малък, че не може да се улови от статистиката. Това пише в анализ на Веселин Илиев - главен директор \"Външноикономическо сътрудничество\" в Българската стопанска камара, разпространен от пресцентъра на работодателската организация. Според автора ефектът от санкциите на Русия срещу ЕС също не е значителен, въпреки че е възможно да се изчисли. В най-добрите за българския износ години, износът на стоки, обект на настоящите санкции, е бил 11-12 млн. евро, докато през 2016 г. - 5,2 млн. евро. Сумарно за времето на санкциите преките български загуби от износ на стоки едва ли надхвърлят 20 млн. евро. Вероятно косвените загуби са по-големи - основно от пренасочване на стоки на други държави-членки от Русия към България, като така допълнително притискат българските производители на националния им пазар, посочва авторът на анализа. Сред причините, поради които българските доставчици не реализират потенциала на руския пазар, авторът изтъква факта, че условията за достъп до пазара и работа с местни партньори значително се различават от тези в ЕС. Освен това вече успелите български фирми ревниво пазят завоюваното и използват специфичните за Русия механизми, за да не допускат нови конкуренти. Същото се отнася и за вече присъстващите доставчици от други държави. Значителна част от българските предприемачи не отчитат големите промени, настъпили във функционирането на пазара през последните 10-12 години, отбелязва авторът. Друга пречка за българските доставчици е свързана с взаимното признаване оценките на съответствие, изтъква анализаторът и отбелязва необходимостта от увеличаване на броя на акредитираните за руския пазар български лаборатории. Държавните служители, отговорни за различни аспекти на търговско-икономическите отношения с Русия, действат реактивно и не са в състояние да формулират самостоятелни позиции по отделни въпроси, посочва Веселин Илиев. Няма формулирани търговско-икономически интереси и политики, които да подпомагат износа ни, отбелязва още анализаторът и допълва, че практически се следва зададен от Русия дневен ред. Според него не е ефективна и работата на търговските ни служби.", "date": "2017.11.23", "title": "Преките загуби за нас от санкциите на ЕС спрямо Русия възлизат на около 20 млн. евро"}
{"url": "https://www.24chasa.bg/novini/article/6567914", "text": "55-годишен рецидивист от врачанското с. Селановци бе осъден на 8 години лишаване от свобода при строг режим заради изнасилване на болна млада жена през 2015 г. Васил Гулевски многократно е осъждан за изнасилвания, сводничество и кражби. Сега той изтърпява шестгодишна присъда по предходни осъждания. Гулевски нахлул в дома на страдащата от церебрална парализа 25-годишна К. К. докато била сама. Заявил на трудно подвижната жена, че търси майка й заради продажба на мобилен телефон. Намеренията му обаче били други. Неканения гост си носел вино, разположил се на трапезата да пие, след като жената отказала да сподели бутилката с него. В един момент притеснената домакиня се опитала да се обади на майка си, но Гулевски издърпал телефона от ръката й, след което я повалил на леглото и я изнасилил, въпреки опитите й за съпротива.", "date": "2017.11.23", "title": "Изнасилвач рецидивист получи нова присъда в затвора"}
{"url": "https://www.24chasa.bg/novini/article/6567903", "text": "Германската полиция е арестувала 29-годишен мъж, заподозрян в международна търговия с наркотици по интернет чрез анонимни уебсайтове, като пратките достигали по пощата до клиентите в Германия, предаде Ройтерс. Според съобщение на федералната криминална полиция m,r съвместната операция с холандските власти са били иззети 400 хиляди евро, 75 кг екстази, марихуана, кокаин, амфетамини и хероин от апартамент в Холандия, обитаван от заподозрения и неговата майка, информира БТА Главният заподозрян е бил задържан на 9 ноември на влизане в Германия с намерението на разпрати 34 доставки с наркотици. Ден по-рано в баварския град Инголщат е бил арестуван мъж, поръчал марихуана и амфетамини. Холандските власти продължават да издирват други членове на бандата. Германската полиция съобщи, че разследването е започнало през август. През октомври са били извършени първите шест ареста в Кобург, Бавария, което е довело до идентифицирането на други 12 купувачи. Митническата служба в Германия съобщи през юли, че от началото на годината е конфискувала близо пет тона наркотици в северните пристанища на страната, което е три пъти повече от иззетото през цялата 2016 г., отбелязва Ройтерс.", "date": "2017.11.23", "title": "Задържаха дилър на дрога по интернет в Германия"}
{"url": "https://www.24chasa.bg/novini/article/6567910", "text": "България дава сериозна заявка да се превърне в един от центровете за здраве в Европа. Това каза заместник-министърът на туризма Ирена Георгиева по време на първата конференция по медицински и здравен туризъм. Форумът се организира от Министерството на туризма /МТ/ и Българския лекарски съюз /БЛС/. По думите й страната ни има всички условия да бъде конкурентно място като здравен център, но все още е неразработено. Георгиева посочи, че с цел лечение от януари до септември в България през 2017 г. са били над 26 хиляди чужденци, а за цялата минала година посещенията с тази цел са били над 47 хиляди. Вероятно е имало и нерегистрирани туристи, които са били в страната ни с такава цел, уточни тя. Прогнозата, по думите на Георгиева, е че ще нараства броят на посещенията с цел лечение предвид застаряването на населението в Европа. България е втора в Европа след Исландия по отношение на съществуващи ресурси на минерална вода, каза Лилия Арсова - директор на дирекция \"Туристическа политика\" към МТ. Тя посочи, че в България има 435 сондажа и каптирани естествени извори, 19 балнео-курорта от национално значение и 35 - от местно, 34 климатични морски курорти, с което има отлични възможности за развитие на спа-, уелнес и балнео-туризъм. От туристическите ни райони Долината на розата е с водещ здравен туризъм, добави още Арсова. По думите й предстои да се разработят план и стратегия за развитието на здравния туризъм в България. Татяна Ангелова от Асоциацията по физикална медицина и рехабилитация каза, че България е привлекателна заради местоположението си и благоприятния климат и има условията за развит здравен туризъм - калолечение, минерални извори, екологично чисти райони.", "date": "2017.11.23", "title": "България може да стане един от центровете за здраве в Европа"}
{"url": "https://www.24chasa.bg/novini/article/6567925", "text": "Варненската полиция разследва смъртта на 56-годишен мъж от село Кипра. Изясняват се причините и обстоятелствата около инцидента. По случая е образувано досъдебно производство, съобщиха от ОДП в морската столица. Мъжът лежал в сряда вечерта на пътя, на около 400 м. от жп спирката край родното му село. От там минавал 42-годишен мъж със сеата си и в тъмното блъснал лежащия на асфалта мъж.Шофьорът спрял и се обадил ан 112. Пристигналите на място екипи на полицията и спешна помощ само установили смъртта на 56-годишния мъж. Назначени са експертизи, които трябва да установят какво се е случило преди катастрофата и дали тя е причината за смъртта.", "date": "2017.11.23", "title": "Мъж загина при неизяснени обстоятелства във Варна"}
{"url": "https://www.24chasa.bg/novini/article/6567921", "text": "Бившият лекар на американския национален отбор по спортна гимнастика се призна за виновен за сексуално посегателство и тормоз над спортистки по време на медицински изследвания. 54-годишният Лорънс Насар бе обвинен за криминални действия от първа степен, защото три от момичетата са под 13-годишна възраст, а останалите са между 13 и 15. Насар призна вината си, след като сключи сделка със съдебните власти и ще прекара в затвора между 25 и 40 години. Окончателната присъда ще бъде произнесена от съдебните власти в Мичиган през месец януари. Разкритието на вестник „Индианаполис Стар“ предизвика стотици обвинения към Насар от страна на жени и момичета, включително и от членове на американския олимпийски тим. 125-те жертви на лекаря дадоха сведения пред следователите в Мичиган и ще имат правото да свидетелстват преди произнасянето на присъдата през месец януари. Съжаляваме за спортистите, засегнати от Лари Насар. Вярваме, че жените, които дадоха сведения пред следователите от Мичиган, искаха случаят да завърши с признаване на вината от страна на лекаря, а и ние смятаме това признание на тези ужасни действия като много важно. Добре е, че делото ще приключи без допълнителен тормоз над жертвите, написаха от Американската федерация по спортна гимнастика. Златната медалистка от последните две олимпиади - Габи Дъглас, беше едно от най-популярните имена в обвинението срещу лекаря. Тя уточни, че е била жертва на сексуален тормоз заедно с нейните съотборнички Маккайла Мароуни и Али Райсман.", "date": "2017.11.23", "title": "Американски лекар призна за сексуално насилие на спортистки"}
{"url": "https://www.24chasa.bg/novini/article/6567936", "text": "Парламентът прие окончателни промени в Закона за насърчаване на заетостта, с които се намалява административната тежест върху гражданите и бизнеса, предаде „Фокус“. Съгласно новия закон освен намаляване на административната тежест, за целите на изпълнението на държавната политика по заетостта Министерство на труда и социалната политика (МТСП) и Агенцията по заетостта ще обменят информация относно лични данни на физически лица при условия и по ред, определени в инструкция на министъра на труда и социалната политика. ", "date": "2017.11.23", "title": "Окончателно: Намаляват административната тежест"}
{"url": "https://www.24chasa.bg/novini/article/6567937", "text": "Народните представители приеха окончателни промени в Закона за МВР, предаде  „Фокус“. Промените с вносител Министерски съвет бяха приети на първо четене на 21 август. Депутатите решиха МВР и Изпълнителна агенция „Автомобилна администрация“ да обменят технически данни за регистрираните превозни средства и за периодичните им технически прегледи. В случаите, когато при периодичен технически преглед се установи опасна техническа неизправност, Изпълнителната агенция ще уведомява МВР за временно отнемане на регистрацията на неизправното превозно средство. МВР ще отнема временно регистрацията и ще уведомява собственика на превозното средство. След отстраняване на опасната техническа неизправност МВР ще разрешава ползването на превозното средство. В такива случаи няма да се осъществява нова процедура за неговата регистрация. С промени в Закона за Национална система за спешни повиквания с единен европейски номер 112, центровете на системата ще обработват и спешни повиквания от превозни средства. На 16 ноември парламентът въведе глоба от 500 до 1000 лв. за нарушителите на правилата за достъп до стратегически обекти от значение за националната сигурност. За маловажни нарушения органите на МВР ще налагат глоба от 50 лв. Служителите на МВР вече ще могат да оказват съдействие при наблюдение на държавната граница и да задържат нарушителите на граничния режим. Те ще могат да осъществяват охрана или пропускателен режим в района на охраняван от МВР обект. Оградата по границата беше включена в списъка на обектите и дейностите, които МВР охранява с полицейски органи, включително и със сигнално-охранителна техника. С окончателните промени парламентът допусна функционирането на пожарни екипи от двама души в населените места до 5000 души.", "date": "2017.11.23", "title": "Окончателно: МВР временно ще отнема регистрацията на неизправните коли"}
{"url": "https://www.24chasa.bg/novini/article/6567900", "text": "Знаете ли, нямаме време да се занимаваме с политика. При нас проблемите са съвсем различни – липса на вещи лица, забавяне на експертизи, недостиг на преводачи, тълковници. Това казва в интервю пред   градският прокурор на София Емилия Русинова. Хората това не го знаят и не е необходимо да ги натоварваме с нашите грижи. Ние сме заети да мислим стратегия, за да попречим процесът да бъде шиканиран, заети сме да следим срокове, да контактуваме ежедневно с разследващите, да бъдем на терен. Изобщо не се замисляме кой от критиците ни какво ще каже. Работим на принципа, че трябва да правим каквото трябва, но не да става каквото ще, а да дадем на съда възможността да отсъди по справедливост, според доказателствата, казва още тя. Прокуратурата работи с юридически постулати, останалите власти – с политически. Нека не смесваме нещата, призовава Русинова.   За делото срещу Йоан Матев, известно като \"Убийството в Борисовата градина\", тя обяснява, че адвокатите на обвиняемия са протакали разследването, за да изтече срокът, в който той може да бъде задържан в ареста: Разследването по делото беше приключено в края на м. юли 2017г., обвиненият и наследниците на убитото момче са били призовани за финални процесуално-следствени действия. Такива не са били извършени с обвиняемия, поради молба за отлагане от страна на защитника му към оня момент. След това обвиняемият е сменил защитника си и са последвали редица действия, насочени към забавяне на приключването на делото. Те са изхождали от тълкуването на закона, че максимално допустимият срок на задържане е 8 месеца. Затова са пускали молби с искане за отводи на разследващия орган и наблюдаващите прокурори, молби за изменение на мярката, оттегляне на депозирани молби, невъзможност за призоваване, поради неустановяване на адреса или контакт по телефона. Направени са всякакви опити делото да се \"разхожда\" между различните органи и инстанции, до които са депозирани молбите, обяснява Русинова. Според нея наблюдаващите прокурори смятат, че са събрани съвкупност от доказателства, даващи основание да направим единствения извод относно авторството на деянието и да твърдим, че Йоан Матев е извършителят. Дали той ще бъде признат за виновен или не, ще реши съдът, заключава прокурорката. Запитана дали толкова съществени са били пропуските по знаковото дело за продажбата на ЕВН, срещу бившите министри Симеон Дянков и Трайчо Трайков и издателя Иво Прокопиев, Русинова отговаря: Уважавам аргументите на съда, но тези лица, които споменахте, ще бъдат предадени на съда. Когато има доказателства за извършено престъпление от конкретно лице, прокуратурата го предава на съд. Конкретното дело беше внесено с обвинителен акт на 28.08.2017 г. и върнато с разпореждане от 31.10.2017г. точно след два месеца. Прави впечатление тази \"прецизност\" на съда. Само няколко дена след това влезе в сила ЗИДНПК, наблюдаващият прокурор е изготвил и депозирал протест срещу това разпореждане на СГС, с мотиви най-общо, че посочените от съда нарушения не са от категорията на съществените. Каквото и да е решението на САС, тъй като няма започнало съдебно следствие, според новите разпоредби, то ще отиде към Специализирания наказателен съд (СпНС). Ако имаше започнало съдебно следствие, то щеше да се гледа в СГС, казва прокурорката на София. За обвиненията срещу веселин Марешки, тя обяснява: Г-н Марешки има обвинение за изнудване на конкуренти във фармацевтичния бранш. Събраните към момента доказателства не са внесли съмнение в повдигнатите обвинения и тъй като са събрани такива за престъпления от компетентността на Специализираната прокуратура, то делото ще бъде изпратено там, за да бъде внесено в съда. Държа да подчертая, че проверките и разследванията при нас винаги почват по сигнал. Някои данни не се потвърждават в хода на разследването, а други се потвърждават и това е същинската прокурорска работа – да проверим със способите на НПК и да изпратим на съд виновните лица.", "date": "2017.11.23", "title": "Градският прокурор Емилия Русинова:\nНямаме време за политика"}
{"url": "https://www.24chasa.bg/novini/article/6567918", "text": "Магистрати от Специализираната прокуратура и Апелативната специализирана прокуратура начело с шефовете им Иван Гешев и Даниела Попова се обърнаха с писмо до главния прокурор Сотир Цацаров да съдейства за решаването на проблемите на специализираните съдилища. Те основно са свързани с липсата зали и кабинети на служители и съдии. Прокурорите искат да се открият и нови щатове в спецсъда. Засега те са 19. Съдийската колегия на Висшия съдебен съвет (ВСС) вече разгледа въпроса със щатовете и реши, че към този момент и въпреки прехвърлянето на делата за корупция по високите етажи там, засега няма да искат откриване на 15 нови бройки за магистрати, както искаше и шефът на спецсъда Георги Ушев. Причината - за м.г. спецсъдиите са разгледлаи 239 дела по същество, а останали над 6 000 са били мерки за неотклонение, разпити пред съдия и искания за разрешаване на СРС. Ето и цялото и писмо на прокурорите от 2-те спецпрокуратури: УВАЖАЕМИ ГОСПОДИН ЦАЦАРОВ, С настоящото обръщение ние – прокурорите в Специализирана прокуратура и Апелативна специализирана прокуратура и административните ръководители на същите – отправяме към Вас искане за поставяне на обсъждане на въпроса за цялостната материално-техническа и кадрова обезпеченост на специализираните органи на съдебната власт, както и молба за съдействие в тази насока. Мотивирани сме на първо място от дълбокото разбиране за това, което българското общество и гражданите очакват от нас, а именно - реални резултати в борбата с организираната престъпност, а вече и с корупцията по високите етажи на властта. Осъзнаваме, че това няма как да се случи при липса на сътрудничество между институциите и органите на съдебната власт. За съжаление примери в тази насока не липсват през последните години особено вътре в съдебната власт. Считаме, че липсата на колегиални отношения както вътре в съдебната власт така и в контактите с правоохранителните органи и адвокатурата са един от основните проблеми за функциониране на наказателното правосъдие, и то основно в град София. Старали сме се и ще се стараем да не допускаме такива грешки. Убедени сме и че проблемите на една структура на съдебната власт неизбежно рефлектират негативно върху друга и така върху авторитета на съдебната власт като цяло. От всичко това интерес има само престъпността, но не и гражданите на РБ и логично се създава чувство за несправедливост в нашето общество. Именно тази справедливост е длъжна да осигури на българските граждани съдебната власт и основно един независим и обективен съд. Няма обаче как да има такива очаквания от съд, който работи при ужасяващи материални условия и тежки кадрови проблеми. В немалка степен това касае и нас – прокурорите от СпП и АпСпП. В такива условия не работи нито един български съд, още повече такъв с национално значение. В същото време, резултатите от работата ни – на колегите съдии и нашата, срещат положителна оценка както в докладите по Механизма за сътрудничество и проверка, така и в Независимия анализ на прокуратурата. Настоящото наше становище е израз и на уважението, което изпитваме към съдийската професия и частност към колегите от СпНс и АпСпС, както и на разбирането, че техните огромни проблеми рефлектират неизбежно върху нашата работа, а оттам и цялостното остро усещане за несправедливост в българското общество. Със ЗИДНПК (ДВ, бр. 63/04.08.2017г.), в сила на 05.11.2017 г., за пореден път от създаването на специализираните органи на съдебната власт, компетентността им допълнително се разшири, като към момента кръгът от дела, които се разглеждат от тях предопределят възловото им място в органите на съдебната власт. Благодарение предприетите действия от страна на ръководството на ПРБ и в частност на Главния прокурор и Прокурорската колегия на ВСС навременно се предприемат действия за увеличаване състава на магистратите и съдебните служители, както и за осигуряване на нормалния работен процес с необходимия сграден фонд и съответните материално-технически ресурси. Не така обаче стои въпросът по отношение на Специализирания наказателен съд и Апелативният специализиран наказателен съд. Към момента работещите в специализираните органи магистрати и съдебни служители се помещават в една и съща сграда, която освен от тях се използва също и от служителите и администрацията на Държавната комисия по сигурността на информацията. Въпреки напълно усвоената площ на сградата, нейният капацитет многократно е превишен. Към момента, без каквото и да е преувеличение, крайно лошите материално-битови условия създават предпоставки за неспазване дори на минималните изисквания към здравословните и безопасни условия на труд. Сградата /като площ и вътрешно разположение/ е била адекватна за първоначалното свое предназначение, но това положение отдавна е отминало. В момента тя е напълно несъответна на обема на работа на специализираните съдилища и прокуратури. Площта на кабинетите на магистратите не съответства на нормативноустановените изисквания към квадратурата и разполагаемото работно пространство. Към момента Специализираният наказателен съд и Апелативният специализиран наказателен съд провеждат открити съдебни заседания в четири зали. Особеностите на делата по обвинения за организирани престъпни групи поставят специфични изисквания към капацитета на съдебната зала. Това са дела с голям брой подсъдими, явяващи се често с повече от един защитник, и с множество други участници в процеса. Описаните четири зали са и единствено възможните да бъдат обособени като такива, тъй като сградата, както беше изтъкнато и по-горе, не разполага с неусвоени към момента пространства. Архитектурата й не позволява значително преустройство, а дори и такова да може да бъде реализирано, предприемането му е неоправдано от гледна точка на ефекта, който би имало поради неминуемото преустановяване на работния процес до завършването му. Така два съда /първоинстанционен и въззвивен/ разполагат със зали, които отдавна са недостатъчни за съдебните заседания при подсъдността до 05.11.2017 г., а след това и в бъдеще, опасността от пълно блокиране на съдебните заседания е напълно реална. Наред с проблемите по сградния фонд и материалната осигуреност, налице е и необезпечаване с необходимия кадрови състав /магистрати и съдебни служители в СпНС и АпСпНС/. Към датата на влизане в сила на измененията на процесуалния закон в СпНС са налице 18 заети щатни длъжности за съдии. Очевидно не се очаква скорошно решение по отношение на щатната численост. Мнението ни е, че подобен подход не държи сметка за негативния ефект, който би имал не само върху дейността на СпНС, но и върху цялостната дейност на специализираните органи и обществените очаквания към работата им. Както се посочи, делата от компетентността на СпС и СП, разкриват редица особености. На първо място, това е големия брой случаи на нужда от съдебен контрол в рамките на досъдебното производство. Ключов за повдигането и доказването на обвинението се явява периодът по провеждане на мащабни специализирани операции, преди или след които на съда се предоставят огромен по обем брой искания за разрешаване, съответно за одобряване, на извършените действия по разследване /в почти всички случаи десетки дневно/. На второ място, на база годишна статистика СП е прокуратурата с най-голям брой задържани лица в страната. Наред с това обаче, важно е да се отчетат и данните от статистиката само за СП, които собствено показват, че броят задържани лица за 2016 г. е нараснал почти 3,5 пъти в сравнение с предходните отчетни периоди. Това естествено води и до множество съдебни производства, свързани с вземането и контрола по отношение на най-тежката мярка за неотклонение. На следващо място, националната значимост на СпНС и в частност екстериториалната му компетентност, налага нерядко съдиите да бъдат продължително командировани за извършване на разпити пред съдия или изнесени съдебни заседания в страната. Всичко това идва да покаже, че наред с рутинната дейност по разглеждане на пренесените в съдебна фаза наказателни производства, съдиите от СпНС извършват и дейност, която макар и свойствена за всеки първоинстанционен съд, в този случай е в безпрецедентен обем. Това довежда в нередки случай до създаване на условия за поставяне под съмнение ефективното извършване на разследване, тъй като евентуално забавеното издаване на разрешение за извършване на принудителни действия по разследването – макар и обосновано от обективна невъзможност, каквато е прекомерната натовареност – не е в държавен и обществен интерес. Не може да бъде пропуснато и обстоятелството, че по делата за трансгранични престъпления и по линията на международното правно сътрудничество СП кореспондира с чуждестранни партньори. В тези случаи забавянията рефлектират крайно негативно. Поради наличието на крайно недостатъчен брой съдебни зали, заседанията по делата/ в които естествено участваме и ние като страна/ са с продължителност почти до и след полунощ – обстоятелство, което е недопустимо според стандартите на ЕСПЧ. И това не е изключение, а редовна практика, породена от описаните кадрови и битови затруднения на съда. Често пъти при внесено искане за вземане на първоначална МНО „задържане под стража” или „домашен арест”, дори и при оставащо достатъчно време от 72-часовия срок за произнасяне на съда по същото и с нищо неналаганото спешно произнасяне, съдът е принуден да се произнесе дори и след работно време, единствено поради обстоятелството, че за следващия ден или денят след него не са налице свободни съдебни зали. УВАЖАЕМИ ГОСПОДИН ГЛАВЕН ПРОКУРОР, Настоящото обръщение към Вас, цели да изрази призив ЗА СЪДЕЙСТВИЕ на подписалите го магистрати и изпитваната несигурност към бъдещата дейност на специализираните органи на съдебната власт. Макар и осъществяващи различна дейност: прокуратурата – по повдигане и поддържане на обвинение и надзор за законност, а съдът – по правораздаване, и двата органа като част от единната съдебна власт преследват едни и същи цели, а именно защита правата и законните интереси на гражданите, юридическите лица и държавата. Разгледани пред призмата на наказателните дела, тези основни цели се изразяват в стремежа към разкриване на обективната истина, към предоставяне на бързо, качествено, ефективно и справедливо правосъдие. С оглед гореизложено, Ви апелираме за съдействие от Ваша страна, от страна на ВСС и министъра на правосъдието г-жа Цецка Цачева, за обсъждане и решаване в рамките на законовите възможности по поставените нетърпящи отлагане проблеми.", "date": "2017.11.23", "title": "Прокурори молят Цацаров да реши проблемите на спецсъда"}
{"url": "https://www.24chasa.bg/novini/article/6567965", "text": "Политическата криза в Германия продължава, като последната възможност тя да бъде приключена най-скоро е в ръцете на социалдемократическата партия. Днес нейният лидер Мартин Шулц се среща с президента Франк-Валтер Щайнмайер, за да обсъдят евентуални възможни изходи от кризата. Първоначално социалдемократите категорично отказваха всякакви разговори за ново участие в голяма коалиция с християндемократите на Ангела Меркел. На парламентарните избори те спечелиха едва 20% от гласовете – историческа загуба, от която партията предпочита да се съвземе в опозиция. Провалът на коалиция тип „Ямайка“ със зелените и либералите обаче постави социалдемократите в нова ситуация. Ако откажат опит да се разберат с християндемократите, вината за политическата криза ще е тяхна. Затова и гласовете сред членовете на ГСДП Мартин Шулц да оттегли отказа си и да влезе в преговори с Меркел се увеличиха. Президентът Щайнмайер също призова към поемане на отговорност. Днес в медиите се заговори за съвършено нов вариант, който ще бъде обсъден – правителство на малцинството на Ангела Меркел, но с подкрепата на социалдемократите. Гласовете на християндемократи и социалдемократи в парламента са достатъчни за прокарване на решения и големи проекти. След срещата си с Шулц Щайнмайер ще разговаря и с представители на двете парламентарно представени партии, които не са канени за преговори – популистката „Алтернатива за Германия“ и Левицата.", "date": "2017.11.23", "title": "Нов вариант в Германия – правителство на\nмалцинството, подкрепяно от социалдемократи?"}
{"url": "https://www.24chasa.bg/novini/article/6567961", "text": "Невзривен снаряд е бил намерен в близост до гробищния парк на село Багрилци. Местен жител попаднал на боеприпаса вчера около 14 часа и подал сигнал на полицейски инспектор от РУ-Крумовград. Незабавно са били изпратени служители на реда за непрекъсната охрана на зоната за безопасност. Снарядът е намерен в гориста местност и в района няма жилищни сгради. Очаква се пристигането на експерти за обезопасяването на боеприпаса.", "date": "2017.11.23", "title": "Откриха невзривени снаряд край Крумовград"}
{"url": "https://www.24chasa.bg/novini/article/6567953", "text": "Пребиха зверски фолк певицата Дебора.Трима непознати мъже са я нападнали пред дома й. Това тя разказа пред Гала в предаването \" На кафе\". Тя се появи с насинено око и по нейни думи - с рани по цялото тяло. Разказа, че са надраскали и изпочупили колата й.  Според изпълнителката тримата мъже са изпратени от бившия й приятел. Пред   разказа, че е многократно пребивана от него. \"Беше ме страх да подам жалба, защото той ми обясни, че ако се оплача, ще ме залее с киселина\", каза още тя.  Дебора сподели, че е получава панически атаки и от известно време се бори с този проблем. ", "date": "2017.11.23", "title": "Фолк певицата Дебора жестоко пребита пред дома й (Снимка)"}
{"url": "https://www.24chasa.bg/novini/article/6567986", "text": "Парламентът въведе понятието \"е Call\" за спешни повиквания на телефон 112. Депутатите приеха на второ четене текстове от промените в Закона за МВР, с които се изменя и законът за Националната система за спешни повиквания. Съгласно разпоредбите \"е Call\" е спешно повикване от превозно средство на номер 112, направено автоматично за осъществяване на звукова връзка между пътниците в превозното средство и най-подходящия център за приемане на спешни повиквания, предава БТА. Парламентът удължи с още около една година срокът, в който Министерският съвет трябва да приеме решение за пренасочване на повикванията на номера 150, 160 и 166 към центровете на 112. Парламентът даде възможност на доброволните формирования за реакция при бедствия и аварии да се сдружават за решаване на общи въпроси и за постигане на цели от взаимен интерес. МВР ще може да предоставя на Националното сдружение на доброволците за безвъзмездно ползване помещения - държавна собственост, необходими за изпълнението на дейностите му. Органите за пожарна безопасност и защита на населението ще осъществяват дейността си в екипи от минимум трима служители. В населени места с население до 5000 души ще се допуска осъществяване на дейността и в екипи от двама служители, реши парламентът. МВР ще сключи нови договори за осъществяване на пожарогасителна и спасителна дейност и държавен противопожарен контрол на АЕЦ \"Козлодуй\", \"Мини Марица-изток\", ТЕЦ \"Марица-изток 2\" и Летище София, както и на сгради или части от сгради, ползвани от БНБ, решиха още депутатите. Досегашните ще запазят действието си до 31 декември 2017 г. включително. Красимир Янков, \"БСП за България\", коментира, че с тези разпоредби се продължава практика МВР да бъде използвано като търговско дружество. По думите му практиката, в която МВР ще може допълнително да договаря средства, е деструктивна. Цветан Цветанов /ГЕРБ/ обясни, че с тези договорни отношения ще може да се освободи допълнително числен състав, който да покрие вакума в системата. Той посочи, че така ще бъдат осигурени около 70 служители, които да запълнят недостига в пожарните участъци, и да се създаде възможност в населени места до 5 000 жители да има по двама пожарникари.", "date": "2017.11.23", "title": "Въвеждат се и \"е Call\" повиквания на телефон 112"}
{"url": "https://www.24chasa.bg/novini/article/6568036", "text": "Приони, свързани с болестта на Кройцфелд-Якоб, бяха открити в кожата на засегнати от нея пациенти, сочат резултатите от изследване, цитирани от Франс прес. Това предизвиква безпокойство, свързано с евентуалното наличие на непознат начин на разпространението й. Експерименти с лабораторни мишки показаха, че тези приони - анормални протеини, са заразни и могат да предизвикат болестта на Кройцфелд-Якоб, която засяга мозъка. Все пак рискът от предаване на болестта чрез контакти между хора изглежда съвсем малък, като се има предвид, че количеството на прионите в епидермиса е между 1000 и 100 000 пъти по-малко от това в мозъка. Не е невъзможно обаче смъртоносната болест да се предаде посредством хирургични инструменти, различни от онези, които са използвани за мозъчни операции, отбелязаха авторите на изследването. То е базирано върху проби от кожата на 30 умрели от болестта пациенти. \"Известно е, че болестта може да се предаде посредством хирургични инструменти, които са били използвани за изрязване на заразена мозъчна тъкан - заяви Вънцюан Цзоу от медицинския факултет на университета Кейс уестърн ризърв. - Откритието е важно, защото не само поражда безпокойство за възможно предаване на болестта на Кройцфелд-Якоб чрез хирургични инструменти, които не са използвани за мозъчни операции, а и защото навежда на мисълта, че кожни биопсии могат да подобрят диагностицирането на заболяването приживе и пост мортем.\" Понастоящем единствено въз основа на анализ на гръбначномозъчна течност или проби от мозъчна тъкан може да бъде диагностицирана болестта. В редица случаи обаче наличието й се потвърждава, като се изследва мозъкът на човек след смъртта му. Резултатите от изследването са публикувани в Science Translational Medicine.", "date": "2017.11.23", "title": "Учени откриха приони на болестта на Кройцфелд-Якоб в кожата на пациенти"}
{"url": "https://www.24chasa.bg/novini/article/6568046", "text": "Двама младежи на по 21 години и непълнолетния им приятел са арестувани, след като полицаите откриха пакет с марихуана в жабаката на автомобила, в който пътували. Пежото било спряно за рутинна проверка в една от вилните зони край Варна в местността Пчелина. Зад волана бил един от 21-годишните младежи. Държаните на тримата се сторило съмнително на униформените и те проверили автомобила. Пакетът с трева бил в жабката. Направената експертна справка установила, че теглото на дрогата е 7,93 гр. По случая е образувано бързо полицейско производство, уведомен е прокурор от Районна прокуратура – Варна.", "date": "2017.11.23", "title": "Трима в ареста за пакет с трева"}
{"url": "https://www.24chasa.bg/novini/article/6568040", "text": "Всеки- гражданин или фирма, която е претърпяла вреди от картели или монополи на пазара, може да претендира за обезщетение. Това е записано в проект на закона за защита на конкуренцията, който парламентът прие на първо четене. Мотивите са, че с действията си картелите могат да причинят вреди на клиенти, крайни потребители, или на свои конкуренти. Ако причинителят на вредите не е един, а е група, свързани предприятия, отговорността ще се носи солидарно от тях. Размерът на вредите ще се определя по съдебен ред. Това ще се случи, след като проектът бъде гласуван и на второ четене в пленарна зала.", "date": "2017.11.23", "title": "Искаме обезщетение, ако картел ни причини вреди"}
{"url": "https://www.24chasa.bg/novini/article/6568341", "text": "\"Подаряваме на г-жа Фандъкова правилник за редене на павета от 1936 г., за да й служи като учебник\". Това каза лидерът на БСП-София ипредседател на групата на БСП в СОС Калоян Паргов по време на заседанието на Столичния общински съвет. Това съобщиха от БСП София. „В началото на мандата казахме, че ще бъдем конструктивна опозиция и тогава, когато се налага, ще помагаме. И понеже станахме за посмешище с паветата по улиците през последните няколко месеца, затова изнамерихме от архивите един правилник за каменно-паважни настилки, който е от 1936 г. Преди повече от 80 г. нашите предшественици на територията на София очевидно са се вълнували от това как трябва да се редят павета ефективно, така че настилката да не бъде нарушавана. В следствие на което ние считаме, е този правилник трябва да влезе в употреба и да служи на г-жа Фандъкова и Столична община като учебник по редене на павета, за да може да се обучат те, да се обучат и тези, които правят каменно-паважни настилки, и да знаят, че не е много лесна работа и това е било занаят\", заяви още Паргов. По думите му ремонтът на бул. „Княз Александър Дондуков\" е дълга сага. „Като започнем от неговото проектиране, след това сагата с павета или асфалт, което забави проекта. Някои играха и плажен волейбол върху пясъка, но очевидно и това не помогна, за да се справим в срок и качествено. Така че това нещо е като принос от групата на БСП-София в помощ на г-жа Фандъкова в тежката й задача по запазването и пренареждането на паветата в София\", обясни той и уточни, че липсва достатъчно контрол и достатъчно експертност в работата на кмета и на Столична община. „Имаме нужда от повече спазване на правила, защото има чувство на безнаказаност, което хората вече не могат да търпят и затова излизат на протест в неделя\", каза Паргов.", "date": "2017.11.23", "title": "Калоян Паргов подари на столичния кмет правилник за редене на павета от 1936 г."}
{"url": "https://www.24chasa.bg/novini/article/6568320", "text": "Първото съвместно заседание между правителствата на България и Република Македония започна в Струмица - Република Македония. По-рано днес, във Водочки манастир, министър-председателите на България и Република Македония Бойко Борисов и Зоран Заев разговаряха на \"четири очи\", съобщава БТА. Преди началото на пленарното заседание двамата премиери поднесоха венци пред паметника на президента на Република Македония в периода 1999-2004 г. Борис Трайковски. От българска страна в заседанието участват вицепремиерите Томислав Дончев, Красимир Каракачанов и Екатерина Захариева, министрите Валентин Радев, Николай Нанков, Нено Димов, Румен Порожанов, Ивайло Московски, Емил Караниколов, Теменужка Петкова и Николина Ангелкова. Коридор номер 8 е приоритет за нас. Той е от жизнено важно значение за нашия регион. Това каза министър-председателят Бойко Борисов в началото на съвместното заседание. Борисов заяви, че без европейска солидарност няма нито икономическо, нито европейско развитие. По думите му темата за Балканите е приоритет за България и днешната среща е доказателство за това. Премиерът на Република Македония Зоран Заев благодари за посещението на българския премиер. Той каза, че за него българският премиер е първо приятел, а след това колега. Заместник министър-председателят по правосъдната реформа и министър на външните работи на Република България Екатерина Захариева и министърът на външните работи на Република Македония Никола Димитров подписаха Платформа за активизиране на сътрудничеството между външнополитическите ведомства на двете страни. Една от целите на документа е да се създадат работещи механизми по прегледа и изпълнението на Договора за приятелство, добросъседство и сътрудничество. Двете външни министерства ще работят и за синхронизиране на позитивни послания и преодоляване на негативните обществени нагласи. Българската страна препотвърждава готовността си да оказва подкрепа на Република Македония в нейната стратегическа цел за членство в Европейския съюз. Платформата предвижда и съвместни действия за справяне с новите предизвикателства пред сигурността в икономически, социален и политически план. Двете страни ще задълбочат сътрудничеството си в областта на визовата политика, граничния контрол и миграцията. Министерството на туризма на Република България и министерството на икономиката на Република Македония подписаха протокол за сътрудничество. Документът беше подписан от министъра на туризма Николина Ангелкова и Кире Наумов, заместник-министър на икономиката, се посочва в прессъобщение, изпратено до БТА от информационната служба на правителството. Македония е сред водещите туристически пазари за България. През периода януари-септември 2017 г. у нас са пътували повече от 413 хил. македонски граждани, като се отчита 5,8 процента ръст спрямо същия период на 2016 г. Българите също пътуват активно към Македония. За периода от януари до септември 2017 г. повече от 319 хил. българи са посетили съседната страна, което е ръст от 10,7 процента. Ще се намалят цените на роуминга между България и Македония. Това стана възможно след подписания днес Меморандум за разбирателство между министерството на транспорта, информационните технологии и съобщенията на Република България и министерството на информационното общество и администрацията на Република Македония за намаляване на международните тарифи за роуминг и телекомуникационни услуги, съобщи министерството на транспорта, информационните технологии и съобщенията. Споразумението бе подписано от министър Ивайло Московски и неговия македонски колега Дамян Манчевски в присъствието на министър-председателите на двете държави Бойко Борисов и Зоран Заев. Документът предвижда страните да насърчат мобилните оператори за постигането на конкретни споразумения помежду си, които да доведат до трайното намаляване на международните тарифи на роуминг услугите. Цените на мобилните разговори между България и Македония са едни от най-високите в Европа. Те са между 2.99 лв. и 6.99 лв. на минута и около 25 лв. на мегабайт. Подписването на тази междуправителствена спогодба е израз на политическата воля, с която ще изпратим ясно послание, че интеграцията на Западните Балкани е от изключителна важност за приобщаването им към ЕС, заяви министър Московски. Това ще мотивира телеком операторите да сключат споразумения за реално намаление на цените за разговори в роуминг и за ползване на интернет, допълни той. Отпадането на роуминга на страните от Западните Балкани с Европейския съюз е сред приоритетите на българското правителство и на българския еврокомисар Мария Габриел. Предстои дебат на европейско ниво за отпадане на високите цени за роуминг, но България е първата държава, която направи реална крачка в тази посока. Това са само част от мерките за подобряване на свързаността на всички равнища в региона, което пряко ще се отрази на контактите между гражданите и фирмите. Очаква се на 6 декември да бъде подписано същото споразумение и с Република Сърбия. До края на годината Договорът за приятелство с Република Македония може да влезе в сила. Това стана ясно по време на срещата на вицепремиера и министър на външните работи Екатерина Захариева с министъра на външните работи на Република Македония Никола Димитров в Струмица, съобщи министерството на външните работи. Двамата първи дипломати ще положат усилия парламентите на двете страни възможно най-бързо да ратифицират договора. Захариева и Димитров разговаряха в рамките на съвместното заседание на правителствата на България и на Република Македония. \"Поздравяваме българското правителство, че внесе ратификацията на договора в Народното събрание. Надявам се до края на годината или в началото на следващата и ние да го ратифицираме\", каза Никола Димитров. Той благодари на Захариева и за организираната от нея и шведската външна министърка Марго Валстрьом работна закуска в Брюксел, посветена на Република Македония, която се проведе преди седмица. \"Много се радвам, че нашите правителства се срещат днес в Струмица, защото от 18 години не сме имали междуправителствено заседание\", заяви министър Захариева. \"Аз съм оптимист за европейската интеграция на Балканите след подкрепата от страна на Федерика Могерини и Жан-Клод Юнкер, които посочиха региона като един от най-важните приоритети на ЕК.\" Въпреки че договорът за приятелство още не е влязъл в сила, България предприема първи практични мерки в подкрепа на Република Македония. Българското министерство на външните работи финансира 6 проекта на стойност 380 000 евро. Първият от тях е вече факт, доставка на автомобил на хора със специални потребности. Другите проекти са посветени на интеграцията на децата аутисти, за саниране на най-голямото училище в Скопие. Двамата министри обсъдиха финансирането на коридор номер 8 и другите проекти за свързаност в региона. Захариева и Димитров подписаха в Струмица и Платформа за активизиране на сътрудничеството между двете външни министерства. Вицепремиерите и министри на отбраната на България и Република Македония Красимир Каракачанов и Радмила Шекеринска подписаха Протокол за сътрудничество между двете министерства за провеждане на обучение в България на македонски механик водачи на танк, се посочва в прессъобщение, изпратено до БТА от дирекция \"Правителствена информационна служба\". Протоколът създава условия за практическо споделяне на опита на българската страна по въпросите на подготовката на механик-водачи на танк Т-72. Той развива доброто взаимодействие между министерствата на отбраната и въоръжените сили на двете страни, като същевременно дава конкретни насоки за разширяване и задълбочаване на военното сътрудничество. По време на провелото се в град Струмица съвместно заседание между правителствата на Република България и Република Македония бяха подписани две споразумения в енергийния сектор, съобщи пресцентърът на министерството на енергетиката. От началото на 2018-та година стартират съвместни търгове за разпределение на преносни капацитети между електроенергийните оператори на двете страни. Това е регламентирано в споразумение между българския \"Електроенергиен системен оператор\" ЕАД и македонския МЕПСО. Използването на обща платформа ще улесни всички търговски участници, се посочва в прессъобщението. С новите тръжни процедури търговците от македонска страна ще участват съвместно с българските си партньори на дневните търгове, които ЕСО ще провежда от името на двата оператора. Провеждането на съвместни търгове на българо-македонската граница ще доведе до ръст на търгуваната електроенергия в региона и ще повиши ликвидността на националните енергийни борси. Общите тръжни процедури са задължителна мярка за обединение на енергийните борси на Западните Балкани и в Югоизточна Европа, пише още в прессъобщението. Българският газопреносен оператор \"Булгартрансгаз\" ЕАД и Акционерното дружество за извършване на енергийни дейности Македонски енергийни ресурси \"МЕР АД Скопие\" подписаха споразумение за провеждане на предпроектно проучване за изграждане на нова газова междусистемна връзка. С документа се изпълнява подписаният меморандум между Министерствата на енергетиката на България и Министерството на икономиката на Македония от 1-ви август тази година за сътрудничество в областта на природния газ. Страната ни осигурява надежден пренос на руски природен газ за Македония по газопровода Дупница-Скопие в продължение на 20 години. Предвиденото предпроектно проучване ще оцени съществуващата необходимата нова инфраструктура на територията на двете държави. При проучването на маршрути за изграждане на нова междусистемна газова връзка България-Македония ще бъде взето предвид развитието на газопроводите Гърция-България и Турция-България, както и реализацията на концепцията за газоразпределителен център \"Балкан\". Меморандум за сътрудничество между Българската агенция за инвестиции /БАИ/ и Инвест Македония бе подписан по време на съвместното заседание на правителствата на Република България и на Република Македония в гр. Струмица, съобщи за БТА пресцентърът на министерството на външните работи. Меморандумът ще бъде важен механизъм за стимулиране и подкрепа на бизнеса между Република България и Република Македония и ще осигури основа за развиване на тесни търговски отношения и за увеличаване на обема на двустранните инвестиции. Сътрудничество между БАИ и Инвест Македония ще осигури взаимна информационна подкрепа при осъществяването на различни видове дейности в България и Македония, които насърчават взаимното привличане на инвестиции, като бизнес форуми, изложби и панаири. Двете страни ще обменят информация за въпроси, свързани с привличането на инвестиции, включително информация за потенциални бизнес партньори /фирми от България и Македония/, публични статистически данни, аналитични прегледи, резултати от пазарни проучвания, както и информация за държавните регулаторни мерки. Българската и македонската страна ще работят съвместно за развитието на устойчивата икономика и ще си сътрудничат в случай на проекти и програми, свързани с публично-частно партньорство, което може да бъде от полза и за двете страни. Ще бъде обменяна и информация относно дейността на работодателските организации и синдикатите, както и ще бъдат създавани партньорства за потенциално приложение в съвместни проекти като INTERREG Europe и други. Министерството на туризма на Република България и министерството на икономиката на Република Македония подписаха протокол за сътрудничество. Документът беше парафиран от министъра на туризма Николина Ангелкова и Кире Наумов, заместник-министър на икономиката, се посочва в прессъобщение, изпратено до БТА от информационната служба на правителството. Церемонията по подписване се състоя след съвместното правителствено заседание между България и Македония. Двете страни се договориха да насърчават укрепването на сътрудничеството в областта на туризма и да работят за подобряване на туристическия поток помежду си. Споразумението предвижда още да се насърчават участията в туристически панаири, както и в други туристически събития. Страните ще координират разпространението на туристически издания и рекламни материали. Предвижда се България и Македония да си оказват взаимна подкрепа при участия в конференции, семинари, съвещания, изложби и други мероприятия. По силата на протокола се планира държавите да насърчават разработването на съвместни туристически продукти, които да бъдат конкурентоспособни на трети туристически пазари и да ги рекламират и пласират съвместно. В документа се посочва, че страните ще подкрепят организирането на турове за експерти и медийни представители, специализирани в областта на туризма, от трети страни, както и да си сътрудничат в рамките на Световната организация по туризъм към ООН. Македония е сред водещите туристически пазари за България. През периода януари-септември 2017 г. у нас са пътували повече от 413 хил. македонски граждани, като се отчита 5,8 процента ръст спрямо същия период на 2016 г. Така Македония заема шесто място по отношение на генериращите туристи за България пазари. През миналата година в България от съседната страна са дошли над 527 хил. гости, при което се наблюдава нарастване от 11,4 на сто в сравнение с година по-рано. Традиционно македонските туристи идват у нас, за да посетят черноморските курорти, но също така има и сериозен интерес към зимни курорти като Банско, Боровец и Пампорово. Българите също пътуват активно към Македония. За периода от януари до септември 2017 г. повече от 319 хил. българи са посетили съседната страна, което е ръст от 10,7 процента. През цялата 2016 г. пътуванията са над 360 хил. и се отбелязва нарастване от 14 на сто. Така Македония се нарежда на 5-о място сред предпочитаните дестинации за пътувания на българите зад граница. Министерството на туризма на Република България и министерството на икономиката на Република Македония подписаха протокол за сътрудничество. Документът беше парафиран от министъра на туризма Николина Ангелкова и Кире Наумов, заместник-министър на икономиката, се посочва в прессъобщение, изпратено до БТА от информационната служба на правителството. Церемонията по подписване се състоя след съвместното правителствено заседание между България и Македония. Двете страни се договориха да насърчават укрепването на сътрудничеството в областта на туризма и да работят за подобряване на туристическия поток помежду си. Споразумението предвижда още да се насърчават участията в туристически панаири, както и в други туристически събития. Страните ще координират разпространението на туристически издания и рекламни материали. Предвижда се България и Македония да си оказват взаимна подкрепа при участия в конференции, семинари, съвещания, изложби и други мероприятия. По силата на протокола се планира държавите да насърчават разработването на съвместни туристически продукти, които да бъдат конкурентоспособни на трети туристически пазари и да ги рекламират и пласират съвместно. В документа се посочва, че страните ще подкрепят организирането на турове за експерти и медийни представители, специализирани в областта на туризма, от трети страни, както и да си сътрудничат в рамките на Световната организация по туризъм към ООН. Македония е сред водещите туристически пазари за България. През периода януари-септември 2017 г. у нас са пътували повече от 413 хил. македонски граждани, като се отчита 5,8 процента ръст спрямо същия период на 2016 г. Така Македония заема шесто място по отношение на генериращите туристи за България пазари. През миналата година в България от съседната страна са дошли над 527 хил. гости, при което се наблюдава нарастване от 11,4 на сто в сравнение с година по-рано. Традиционно македонските туристи идват у нас, за да посетят черноморските курорти, но също така има и сериозен интерес към зимни курорти като Банско, Боровец и Пампорово. Българите също пътуват активно към Македония. За периода от януари до септември 2017 г. повече от 319 хил. българи са посетили съседната страна, което е ръст от 10,7 процента. През цялата 2016 г. пътуванията са над 360 хил. и се отбелязва нарастване от 14 на сто. Така Македония се нарежда на 5-о място сред предпочитаните дестинации за пътувания на българите зад граница. Република България и Република Македония ще обменят картографски и геодезически данни и кадастрални материали. Това предвижда Меморандумът за сътрудничество между българската Агенция по геодезия, картография и кадастър и Агенцията по кадастъра на недвижимите имоти на Република Македония, който беше подписан днес между двете агенции, съобщи за БТА министерство на регионалното развитие и благоустройството. Събитието се проведе в град Струмица в рамките на първото съвместно заседание на правителствата на двете държави. Обменът на кадастрална информация, особено за приграничните територии, ще помогне за изпълнението на редица икономически проекти и за подобряването на поземлените отношения и в двете страни, отбелязва министерството. В документа се предвижда още реализирането на съвместни регионални проекти от общ интерес, финансирани от фондовете на Европейския съюз. С обмяната на информация се създават и условия за свързване на геодезическите мрежи и височинните системи на България и Република Македония, което ще има положителен ефект върху дейностите в областта на геодезията, картографията, кадастъра и геопространствените данни в рамките на европейската общност. Работна група между Република България и Република Македония ще създава общ Балкански туристически маршрут. Това стана ясно по време на срещата на министъра на туризма Николина Ангелкова с Кочо Ангушев, вицепремиер по икономическите въпроси на Македония, съобщи пресцентърът на министерството на туризма. Те разговаряха след съвместното правителствено заседание, което се проведе днес в Струмица. Министър Ангелкова информира, че двупосочният обмен на туристи е много добър. Тя поясни, че Македония е сред водещите туристически пазари за България. В периода януари-септември у нас са пътували повече от 413 хиляди македонски граждани, като се отчита 5,8 порцента ръст спрямо същия период на 2016 г. Така Македония заема шесто място по отношение на генериращите туристи за България пазари, обясни министърът. Традиционно македонските туристи идват у нас, за да посетят черноморските курорти, но също така има и сериозен интерес към зимни курорти като Банско, Боровец и Пампорово, стана ясно още от думите й. В Македония имате приятели, а България има какво да покаже на посетителите си, коментира от своя страна Ангушев. Относно предстоящия зимен сезон министър Ангелкова посочи, че очакваме ръст на туристите, като сред основните пазари, от които идват гостите, е именно Македония. Имаме желание да организираме съвместна среща между български и македонски кметове на общини, в които се намират зимните ни курорти, заяви министърът. Тя допълни още, че двустранни разговори е добре да се проведат и между туроператори, които ще помогнат за реализиране на Балканския туристически маршрут. Министър Ангелкова обясни, че иновациите в сектор туризъм са важен фокус в работата на министерството и страната се представи с дигитален 3D принтер на професионално изложение в Лондон. България се рекламира и от телевизионни канали, като CNN и Travel Chanal, заяви още министърът. Планира се и провеждането на Дни на България в Македония и Дни на Македония в България. Предвижда се и организация на опознавателен тур на македонски журналисти и туроператори.", "date": "2017.11.23", "title": "Македонски военни ще се обучават у нас, падат цените на роуминга (Видео, снимки)"}
{"url": "https://www.24chasa.bg/novini/article/6568354", "text": "BILLA откри 45-ия си магазин в София в сряда вечерта. Търговския обект се намира в столичния квартал \"Дианабад\" на ул. „Пимен Зографски“ 36А. Лентата на обекта бе официално прерязана от Бойко Сачански, Управител на BILLA България, и Веселин Петков, зам.-кмет на столичния район „Изгрев“.  Супермаркетът има собствена пекарна и ще предлага на своите клиенти ароматен топъл хляб, който ще се приготвя на всеки 30 минути. В новия супермаркет клиентите ще открият и жива бира с уникален вкус и доказано качество. За любителите на вкусната храна пък има богато меню от месни и безмесни грил специалитети. „Новият магазин на BILLA е една чудесна придобивка за „Дианабад“ и сме щастливи, че ще обслужва ежедневно жителите и гостите на квартала. Ще се постараем да превърнем пазаруването в приятно изживяване за тях и да им предлагаме винаги свежи и разнообразни продукти. BILLA е рекордьор по брой магазини в София – доказателство за доверието, което потребителите имат към нас. Това каза управителят на BILLA България на откриването на магазина.", "date": "2017.11.23", "title": "BILLA откри 45-ия си магазин в София"}
{"url": "https://www.24chasa.bg/novini/article/6568394", "text": "Европейската комисия представи днес предложение за повишаване на способностите на ЕС в борбата с природните бедствия. Комисията предлага да бъде обособен запас за действия в областта на гражданската защита на европейско равнище, който да включва например противопожарни самолети, водни помпи, пособия за издирване и спасяване в градовете, полеви болници и екипи за спешна медицинска помощ. Този запас ще бъде управляван от ЕК и ще се използва за съдействие на държавите, засегнати от бедствия. Предвижда се всички разходи по новата система за гражданска защита да бъдат изцяло покрити от ЕС, а комисията ще взема решения за нейното разгръщане. Комисията ще помага на държавите в ЕС да повишат собствените си способности за действия при бедствия, като финансира осъвременяването, поправката, пренасянето и разходите за използване на техните спасителни средства. ЕК отчита, че се наблюдават все по-чести и тежки природни бедствия, които през последните години са се отразили на много европейски държави. Тази година заради природни бедствия в Европа загинаха над 200 души и бяха унищожени над един милион хектара гори, отбелязва комисията. Природните бедствия имат и икономическо отражение - от 1980 г. досега държавите в ЕС са загубили над 360 милиарда евро заради изключително лошо време и природни явления. Само в Португалия преките икономически щети от горските пожари, разразили се между юни и септември тази година, се оценяват на близо 600 милиона евро, което представлява 0,34 на сто от брутния национален доход на страната. Общностният механизъм за гражданска защита, обособен преди 16 години, е доброволна система, чрез която ЕС съгласува разгръщането на предоставената от участващите държави помощ в страната, поискала подкрепа. Предложенията за помощ постъпват в център на ЕС в Брюксел. От 2001 г. ЕС е получил над 250 молби за помощ при бедствия. Механизмът за гражданска защита на ЕС включва всички от Общността, както и Исландия, Норвегия, Сърбия, Македония, Черна гора и Турция, уточнява ЕК.", "date": "2017.11.23", "title": "ЕК предлага укрепване на системата за помощ при бедствия"}
{"url": "https://www.24chasa.bg/novini/article/6568406", "text": "Момиче на 15 години от Девня, което е било обявено за общодържавно издирване от ОДМВР-Варна е било открито в Ловеч, съобщиха от ОДМВР-Ловеч. Служители на Районното управление на полицията в града, след проведени издирвателни мероприятия, са установили Микаела Джабарска и са я предали по съответния ред в Девня. Момичето е здраво и невредимо, допълват от ловешката полиция.", "date": "2017.11.23", "title": "Полицията откри в Ловеч издирваното 15-годишно момиче от Девня"}
{"url": "https://www.24chasa.bg/novini/article/6568458", "text": "Френски лекари съобщиха, че са спасили пациент на 33 години с 95 процента изгаряния по тялото благодарение на присаждане на кожа от неговия еднояйчен близнак, предаде Франс прес. \"За пръв път на пациент с изгаряния по 95 на сто от тялото му беше присадена кожа от неговия еднояйчен близнак - заяви проф. Морис Мимун, ръководител на отделението по пластична хирургия и реконструкция в болницата \"Сен Луи\" в Париж. - На пациенти с изгаряния е присаждана кожа от техни еднояйчни близнаци, но изгарянията не са обхващали толкова голяма част от тялото. При толкова тежки изгаряния шансовете за оцеляване на практика са нулеви. Извършвани са трансплантации на кожа при изгаряния, обхващащи между 6 и 68 процента, т.е. средно 45 процента от тялото.\" Предимството в случая е, че присадената кожа няма да бъде отхвърлена, без да се прибягва до имунопотискаща терапия, защото еднояйчните близнаци са генетично идентични, отбелязаха лекарите, предава БТА. На 27 септември 2016 г. Франк бил приет в болницата с изгаряния по 95 процента от тялото вследствие на инцидент на работното място. Грозяла го смърт, но за щастие лекарите установили, че Франк има брат еднояйчен близнак. Първата трансплантация на кожа от брат му била извършена 7 дни след хоспитализирането на Франк. Двамата братя били оперирани едновременно, за да може кожата да бъде присадена незабавно. Методът бил повторен на 11-ия и 44-ия ден, за да се замени цялата кожа на пациента с изгаряния. Франк бил подложен на общо десетина операции. /", "date": "2017.11.23", "title": "Спасиха пациент с тежки изгаряния с кожа от неговия брат близнак"}
{"url": "https://www.24chasa.bg/novini/article/6568462", "text": "Бившият президент на Зимбабве Робърт Мугабе и съпругата му Грейс ще могат да останат в страната и получават имунитет от съдебно преследване, заяви говорител на управляващата партия Африкански национален съюз на Зимбабве - Патриотичен фронт (ЗАНУ-ПФ), цитиран от ДПА. \"Той продължава да е наш почитан герой от освобождението. Дал е огромен принос за развитието на страната през изминалите 37 години. Нямаме нищо против Мугабе или съпругата му. Народът на Зимбабве иска той да излезе в почивка. Свободни са да останат в страната ако желаят\", каза говорителят Саймон Кхая Мойо, цитиран от БТА. Във вторник 93-годишният Мугабе подаде оставка под огромен натиск след 37 години на власт. Той напусна поста след безкръвен военен преврат, при който армията го постави заедно със съпругата му под домашен арест. Бившият министър от опозиционното Движение за демократични промени Дейвид Колтарт заяви, че не е изненадан, че няма да има съдебно преследване на Мугабе. \"Въпреки демонстрациите в Хараре в събота факт е, че в много селски райони почитат Робърт Мугабе. ЗАНУ-ПФ знае това\", каза той. Зимбабвийският президент, съпругата му и членове на партията му бяха обвинени в кръвопролитно смазване на прояви на инакомислие и корупция в големи размери. Падането от власт на Мугабе бе предизвикано от битката за наследяването на президентския пост между вицепрезидента Емерсън Мнангагва и Грейс Мугабе. Мнангагва ще положи клетва като президент в петък, отбелязва Ройтерс.", "date": "2017.11.23", "title": "Мугабе и съпругата му получават имунитет от съдебно преследване"}
{"url": "https://www.24chasa.bg/novini/article/6568466", "text": "Кампанията на интензивни бомбардировки, която САЩ започнаха като част от новата си стратегия срещу талибаните в Афганистан, може да е контрапродуктивна и да настрои враждебно местното население в случай на увеличаване на цивилните жертви, казаха експертите. През август президентът Тръмп обяви промяна в стратегията на мисията на НАТО, която се командва от генерал Джон Никълсън. Тя предвижда военни подкрепления (14 000 войници са вече дислоцирани), бомбардировки и борба с наркотрафика, от който се финансират талибаните, предава БТА. Към 31 октомври американците са пуснали 3554 бомби от началото на годината, което е почти тройно повече отколкото през цялата 2016 г., когато бомбите бяха 1337. В нощта на неделя срещу понеделник американски самолети за пръв път удариха лаборатории за производство на хероин в Хелманд, \"провинцията на опиумния мак\", която е до голяма степен под талибански контрол, за да атакуват главния им източник на доходи. Афганистан е най-големият световен производител на опиум и тази сенчеста икономика носи на талибаните по около 200 милиона долара годишно според Вашингтон. В тези удари освен дронове за пръв път участваха стелт самолети Ф-22А Раптър. Американските сили успяха да разгърнат в афганистанското небе това високотехнологично оръжие след поражението на групировката \"Ислямска държава\" в Сирия и Ирак. Военните уверяват, че ударите им са най-прецизните в историята, но според Андреа Прасоу от правозащитната организация \"Хюман райтс уоч\" американците може да настроят против себе си афганистанското население, ако увеличаването на въздушните удари доведе до нарастване на броя на цивилните жертви. Темата за цивилните жертви на бомбардировки е много деликатна в Афганистан. Според неотдавнашен доклад на ООН 466 цивилни, две трети от тях жени и деца, са убити или ранени при въздушни удари между януари и септември, което е покачване от 52 процента спрямо същия период от 2016 г. \"Администрацията на Тръмп бе ясна, тя не иска да участва в това, което се нарича \"създаване на модерна държава\", но ако наблегне на военното участие, САЩ ще си създадат врагове там, където би трябвало да си създадат приятели\", заяви Прасоу. През септември в Кабул бяха убити цивилни при американски въздушен удар по време на посещението на министъра на отбраната на САЩ Джим Матис и генералния секретар на НАТО Йенс Столтенберг, които бяха отишли да потвърдят своята ангажираност в борбата с тероризма в Афганистан. Увеличаването на цивилните жертви може да настрои отрицателно и международната общност в момент, когато някои страни от НАТО не изглеждат склонни да повишат нивото на участието си след 16 години война. През 2015 г. американски въздушен удар по болницата на неправителствената организация \"Лекари без граници\" в Кундуз уби 42 души, в това число 24 пациенти и предизвика международно осъждане. За бившия съветник на вицепрезидента републиканец Дик Чейни Джон Хана \"няма никакво съмнение\", че броят на цивилните жертви ще нарасне при по-интензивни бомбардировки. \"Обаче увеличената американска въздушна подкрепа, ако е съчетана с другите елементи от новата стратегия, може да позволи на афганистанската армия отново да премине в настъпление и в крайна сметка да обърне хода на войната\", обясни той. Борбата срещу наркотрафика на талибаните е изключително важна според Хана. \"Трябва да се положат големи усилия срещу основните източници на приходи на врага, ако искаме тази стратегия да има шансове за успех\", заяви той и даде като пример въздушните удари по държаните от \"Ислямска държава\" петролни инсталации в Ирак и Сирия, които лишиха джихадистите от финансови средства. Военните подкрепления обаче не са непременно гаранция за успех. В края на 2009 г. президентът демократ Барак Обама обяви временното дислоциране на допълнителни 30 000 войници в Афганистан, с което американският контингент достигна 100 000 души, заедно с още 50 000 военни от страни съюзници. Военните победи бяха многобройни, но талибаните си върнаха загубените територии след изтеглянето на американските войски. Според генерал Никълсън това изтегляне е било \"твърде значително и твърде бързо\". То обаче няма да случи, след като новата стратегия на Доналд Тръмп за Афганистан предвижда безсрочно американско военно присъствие в тази страна.", "date": "2017.11.23", "title": "Експерти: Новата стратегия на САЩ в\nАфганистан е рискована"}
{"url": "https://www.24chasa.bg/novini/article/6568495", "text": "В 14-дневен срок потребителите могат да върнат стока, закупена онлайн по време на „Черния петък“. Това каза за „Фокус“ председателят на Комисията за защита на потребителите (КЗП) Димитър Маргаритов във връзка с провеждането на кампанията „Черен петък“. „Веднага трябва да кажем, че потребителите могат да се възползват пълноценно от всички свои права, включително от правото на отказ при онлайн пазаруването. Тоест могат да върнат закупената стока в 14-дневен срок, както предвижда законът. В същия този срок, търговецът е задължен да им възстанови обратно средствата, които са платили. Също така имат право и на рекламация. За стоки, които могат да проявят дефекти и т.н., потребителите биха могли да предявят рекламация пред търговеца и той е длъжен да извърши съответния ремонт. Ако не успее да го направи, дължи обратно получените пари“, коментира Маргаритов. По думите му, ако някой се опитва да ограничи отговорността си, това е нарушение и потребителите следва да настояват и да се възползват от правата си по закон или и да сигнализират в КЗП. „Проверяваме търговската мрежа с наши екипи и на принципа „таен клиент“. Също така и онлайн пространството. Там напоследък има доста примамливи оферти, които проверяваме дали са истински. Целта е да сведем до минимум случаите, в които гражданите, искащи да се възползват от промоционалната кампания ще бъдат жертви на некоректно търговско поведение“, допълни той. Според него най-честите проблеми са свързани с това доколко тези намаления са реални и най-често констатираните по време на такива кампании нарушения са именно такива. „Тоест, търговецът или въобще не намалява цената, а само твърди, че това е така, или пък само няколко дни преди кампанията „Черен петък“ изкуствено завишава цената, за да може после, анонсирайки процент на намаление, да си продава стоката без реално това да е така. Нека гражданите бъдат бдителни и по отношение на качеството на стоките, които купуват, тъй като не е изключено точно в тези кампании, когато се правят големи намаления на цени, стоките да са или с технически проблеми, или пък на принципа на т.нар. продаване на залежала стока и да не притежават необходимите характеристики“, препоръча председателят на КЗП.", "date": "2017.11.23", "title": "КЗП: До 14 дни може да се върне стока, купена онлайн на \"Черния петък\""}
{"url": "https://www.24chasa.bg/novini/article/6568494", "text": "Районната прокуратура в Добрич привлече като обвиняем управителя на \"Евроманган\" ЕАД Дейвид Уелингс /69 г./, съобщи пресцентърът на Апелативната прокуратура, цитиран от БТА. Срещу гражданина на Великобритания, който е със статут на постоянно пребиваващ в България,е повдигнато обвинение, че в 30-дневен срок от спиране на плащанията на дружеството като негов управител и представляващ не е поискал от съда да бъде открито производство по несъстоятелност. Районната прокуратура е събрала достатъчно доказателства,че дружеството, на което с концесионен договор е отдадена мангановата мина \"Оброчище\", е изпаднало в несъстоятелност от 30 юни 2016 година. Натрупаните публични задължения към НАП са в размер на около 1 500 000 лева и агенцията е предприела принудително изпълнение за събирането им. \"Евроманган\" ЕАД има задължения и към частни кредитори за доставки и транспорт за 100 000 лева. Само на \"Енерго про\" дружеството дължи около 200 000 лева. Престъплението по член 227б, ал. 2, за което е обвинен управителят се наказва с \"лишаване от свобода\" до три години или с глоба до 5000 лева, посочват от пресцентъра на Апелативната прокуратура във Варна.", "date": "2017.11.23", "title": "Прокуратурата в Добрич привлече като обвиняем управителя на \"Евроманган\""}
{"url": "https://www.24chasa.bg/novini/article/6568541", "text": "Коридор № 8 ще допринесе за развитието на туризма, икономиката и бизнеса в България и Македония. Това каза министър-председателят на Р Македония Зоран Заев на пресконференция след първото пленарно заседание между България и Македония, което се проведе в Струмица. „Днешната ни среща в Струмица и съвместното ни заседание с българското правителство е исторически момент, какъвто бе и подписването на Договора за добросъседство между двете държави“, каза още премиерът Заев. Той добави, че заедно с премиерa Бойко Борисов са обсъдили и теми, свързани с подсилване на сътрудничеството между България и Македония в областта на бизнеса и туризма, а също така експерти от двете страни ще направят проучване за това как може да се снабдяват с газ, който да минава и към Европа. „Освен това заедно ще се изправим срещу всички съвременни трудности като тероризъм и мигрантски кризи“, подчерта Заев. Премиерът на Македония заяви, че за страната в момента на дневен ред стои членството ѝ в Европейския съюз, като за целта се извършват поредица от реформи. „В същото време се подготвяме и за членство в НАТО“, уточни Заев. Той допълни, че македонската държава с интерес ще следи Българското председателство на Европейския съюз и ще помага с каквото може. „По време на пленарното заседание договорихме с премиера Борисов, експерти в различни области от България до дойдат при нас, за да спомогнат за повишаване на капацитета ни при справяне с различни ситуации и проблеми“, добави Заев. Той изказа благодарност към българското правителство и най-вече на министър-председателят Бойко Борисов за възможността да се гради приятелство между двете страни. \"Най-много до 6 месеца ще бъдат намалени цените на роуминга между България и Македония\", каза Заев. Той обясни, че до тази положителна стъпка се е стигнало след подписването на меморандум за разбирателство между българското Министерство на транспорта, информационните технология и съобщенията и Министерството на информационното общество и администрацията на Република Македония. „По закон това е нужният срок нещата да се случат, но аз се надявам, че ще успеем и по-рано да въведем по- ниски цени в роуминг между двете страни, защото това ще спомогне за по-добрата ни комуникация“, каза още Зоран Заев. Според него по-евтините разговори ще допринесат и за това да има по-добро приятелство между България и Македония, а също така ще спомогнат и за развитието на бизнес отношенията между двете държави. Премиерът на Македония също така изрази надежда, че в бъдеще пътуването между София и Скопие ще отнема не 4, а 2 часа, но това ще може да се случи само чрез Коридор № 8 и изграждането на железопътна линия.", "date": "2017.11.23", "title": "Заев: Коридор №8 ще развие икономиката и бизнеса в България и Македония"}
{"url": "https://www.24chasa.bg/novini/article/6568544", "text": "ГЕРБ не подкрепя искането на БСП за създаване на временна парламентарна комисия, която да проучи изпълнението на националната програма за саниране. Това обяви на брифинг в Народното събрание депутатът от ГЕРБ Николай Сираков, цитиран от БТА. ГЕРБ няма да подкрепи такава комисия, за да се цени времето и ресурсът на народните представители, обясни той. Само преди няколко месеца имаше решение на парламента вследствие на разисквания по питане на депутати от БСП, припомниха от ГЕРБ и допълниха, че в резултат министърът на регионалното развитие е предоставил подробна информация по темата. Тази информация се намира в деловодството на Народното събрание, подчерта Сираков. \"Да четат. Деловодството е горе. Всичката информация, която ги интересува, е там\", препоръча Даниела Савеклиева на депутатите от БСП. По думите й искането на БСП за временна комисия за санирането е \"абсолютно недопустимо\". Според ГЕРБ програмата за саниране е изключително важна и е постигнала ефекти като намаляване на разходите на гражданите за отопление с между 40 и 60 процента, облагородяване облика на градовете, сдружаване на хората. От ГЕРБ посочиха, че докато управляващите са изпълнявали програмата за саниране и хиляди хора са получили безвъзмездна помощ, от БСП са заливали с фалшиви новини - \"че материалите били токсични, че щели да бъдат ипотекирани техните апартаменти, че държавата ще им ги вземе\". Програмата не е спряна, продължава да се изпълнява, заяви зам.-министърът на регионалното развитие и благоустройството Малина Крумова. \"Към момента има над 850 завършени сгради, близо 600 са в процес на изпълнение. Останалите са в различен етап на договаряне на обществените поръчки. Средствата за сградите, които се изпълняват, са осигурени и ще бъдат финансирани от бюджета\", посочи тя. Бъдещето на програмата е в пряка зависимост от разработваната на жилищна стратегия, заяви Крумова. По думите й в момента жилищната стратегия се коментира на експертно ниво. Очаква се проектът на стратегията да е готов до края на годината, след което ще бъде подложен на обществено обсъждане.", "date": "2017.11.23", "title": "ГЕРБ не подкрепя искането на БСП за временна комисия по санирането"}
{"url": "https://www.24chasa.bg/novini/article/6568828", "text": "Обезщетение от 462 хил. евро трябва да плати България на реститутите на Синята къща в архитектурния резерват \"Старинен Пловдив\", реши Европейският съд в Страсбург. В мотивите е записано, че са констатирани нарушения на правото всеки мирно да ползва собствеността си. Синята къща, която е една от емблематичните възрожденски сгради под тепетата, е  паметник на културата. През 70-те години е била национализирана, като на притежателите й е платена компенсация от 14 732 лева. Впоследствие наследниците завеждат дело за връщане на имота. През 1998 г. ВАС признава претенциите, а реститутите връщат на държавата компенсацията. \"Въпреки че има окончателен съдебен акт, община Пловдив и фонд \"13 века България\" отказват да предадат Синята къща на собствениците. По тази причина бе подаден ревандикационен иск, но бе отхвърлен от ВКС през 2007 г. Затова и заведохме дело в Страсбург\", заяви адвокатът на седмината реститути Михаил Екимджиев. По думите му обезщетението, което те трябва да получат, е едно от най-високото, присъждано досега от Страсбург по дела срещу България. Кметът на Пловдив Иван Тотев не бе открит за коментар.", "date": "2017.11.23", "title": "България плаща 462 000 евро на реститутите на Синята къща"}
{"url": "https://www.24chasa.bg/novini/article/6568874", "text": "Европейският съюз има намерение да постави Турция в черния списък на данъчните убежища, евентуално през следващия месец, в ход, който може да влоши допълнително и без това напрегнатите отношения между Анкара и най-големия търговски блок, пише турското издание Daily Sabah, като се позовава на публикация в Bloomberg. Работна група на ЕС, натоварена със задачата да наблюдава „некооперативните в данъчно отношение юрисдикции“ твърди, че турските ангажименти да преразгледа политиката си по отношение на прозрачността и премахването на някои данъчни облекчения, към момента „не са достатъчни“, предаде \"Фокус\". В случай, че Турция бъде включена към черния списък, това може да нанесе сериозен урон на престижа на страната и да повиши напрежението над европейските компании, които искат да инвестират там. Потенциалното включване в списъка, за който са гласени още 36 държави, може да се случи заради натиска от страна на Германия над международните институции за ограничаване на финансовите потоци към Турция, най- вече на средствата от Европейската инвестиционна банка и Европейската банка за реконструкция и развитие. Турция евентуално може да избегне включването си в списъка, като се натовари с допълнителни ангажименти преди срещата на финансовите министри на страните-членки на ЕС, предвидена за следващия месец. Всяко решение за включване и изключване от списъка се взима изключително на политическо ниво, според участник в срещата.", "date": "2017.11.23", "title": "ЕС възнамерява да включи Турция в черен списък на данъчните убежища"}
{"url": "https://www.24chasa.bg/novini/article/6568881", "text": "В присъствието на министър-председателите Бойко Борисов и Зоран Заев общината в Струмица, Република Македония, получи дарение от България - специализирано превозно средство за хора с увреждания, съобщи правителствената информационна служба. С това страната ни подкрепи изпълнението на проект за социално включване на уязвими групи в община Струмица и създаването на условия за пълноценното участие на хората с увреждания в икономическия, социалния и културния живот в града.", "date": "2017.11.23", "title": "Община Струмица получи дарение от България (Снимки)"}
{"url": "https://www.24chasa.bg/novini/article/6568893", "text": "Швейцарското правителство съобщи днес, че ще деблокира над 1 милиард евро, за да продължи да помага, както прави вече 10 години, на източно- и централноевропейските страни членки на Европейския съюз, предаде Франс прес, цитирана от БТА. Тази \"автономна помощ\", която предстои да се гласува в парламента, се равнява на 1,3 милиарда швейцарски франка за нов 10-годишен период. Предназначението й е да намали икономическите и социалните несъответствия в Европа, което е в икономически и политически интерес на Швейцария, обясни в комюнике правителството. Новината беше оповестена от президентката на Швейцария Дорис Лойтхард при посещение в Берн на председателя на Европейската комисия Жан-Клод Юнкер. \"Швейцария показва, че е надежден партньор\", заяви на пресконференция Юнкер. Обвинен от журналист, че е дошъл в Швейцария \"да иска чек\", председателят на ЕК увери: Не съм в Берн, за да получа подарък. Решенията на Федералния съвет (правителството) са самостоятелни и независими. От 2007 г., в рамките на подпомагане на разширяването, Швейцария, която не е член на ЕС, но членува в Европейската асоциация за свободна търговия (ЕАСТ), подпомага финансово множество проекти, които имат за цел да намалят икономическото и социално неравенство в страните от Централна и Източна Европа, присъединили се към ЕС през 2004, 2007 и 2013 г. Сумата възлиза на общо 1,3 млрд. франка. Срокът на програмата, одобрена от швейцарското население на референдум през 2006 г., изтече в края на май тази година. Правната база за подновяването й беше одобрена от швейцарския парламент през септември 2016 г., но правителството, което се очакваше също да я одобри, така и не направи това. Миналата седмица то съобщи, че е взело решение за \"кохезионния милиард\", но не пожела да го конкретизира преди визитата на Юнкер в Берн. Над 1 млрд. евро от новата сума за следващите десет години е предвидена за професионално обучение и образование и справяне с безработицата сред младежите, а останалите пари са предназначени за \"по-добро управление на мигрантските потоци\". Швейцария не е член на ЕС, но има множество двустранни споразумения с Брюксел. От 2014 г. отношенията между Берн и Брюксел чувствително охладняха, след като швейцарските граждани подкрепиха инициатива против масовата имиграция. Това разгневи ЕС и той незабавно изключи Швейцария от програмата за студентски обмен \"Еразъм\". Положението се подобри, след като в края на 2016 г. швейцарският парламент одобри смекчена версия на гласуваната през февруари 2014 г. инициатива.", "date": "2017.11.23", "title": "Швейцария дава 1,1 млрд. евро на страните от Източна и Централна Европа в ЕС"}
{"url": "https://www.24chasa.bg/novini/article/6568930", "text": "Новото информационно радио на България 105.6 НОВИНИТЕ СЕГА вече може да бъде слушано и извън София. Уникално по своя формат и идея, 105.6 НОВИНИТЕ СЕГА, е първото Тalk радио в България. С новини, интервюта, анализи, информация, представени от емблематичните Елена Розберг, Ива Дойчинова, Евелина Павлова, Краси Москов, 105.6 НОВИНИТЕ СЕГА спазва правилата на формата- само говор, без музика. Топ новинарите на радиото, Симеон Атанасов, Радослава Божилова, Кристина Цветкова и Симеон Чешмеджиев правят актуални емисии на всеки 15 минути. Освен на честотите на 105.6 в София, новинарските емисии звучат в над 50 града на България. Горещите теми от деня се разгръщат в интересни акценти, които новинарите разработват извън новините. Най-бързо развиващата се радио група в България, „Оберон Радио Макс”(Radio Fresh, Радио FM+, Z-Rock, Радио Melody, 105.6 НОВИНИТЕ СЕГА) дава силна заявка за лидерска позиция на пазара, развивайки по конструктивен и иновативен начин своите радиостанции. Слушайте 105.6 НОВИНИТЕ СЕГА и он-лайн!", "date": "2017.11.23", "title": "Новинарските емисии на радио „105.6 НОВИНИТЕ СЕГА” достигат до над 50 града на България"}
{"url": "https://www.24chasa.bg/novini/article/6568934", "text": "Окръжна прокуратура – Монтана внесе за разглеждане в съда обвинителен акт срещу Кр. Кръстев за причинена смърт на работник. Обвиняемият Кръстев е собственик и управител на дружеството „Т.-73“ ЕООД, което имало сключен договор за добив на дървесина на остров Керкенеза по поречието на река Дунав. По него фирмата се задължавало да извърши сеч, извоз и рампиране до временен склад на маркирана дървесина. На 19.04.2016 г. на острова заминали няколко работника на „Т.-73“ ЕООД за рязане на дърва на обекта. Сред тях бил и четиридесет и четири годишният Б. Йорданов. По време на работа от дървото, което той започнал да реже с моторна резачка, върху него паднал изсъхнал масивен клон. В резултат на случилото се пострадалият получил тежка черепно-мозъчна травма с многофрагментарно счупване на костите на черепа и контузия на мозъка и гръдна травма, довели до неговата смърт. В хода на разследването на трудовата злополука били установени редица нарушения от страна работодателя – обвиняемия Кръстев, в това число Закон за здравословни и безопасни условия на труд, Кодекс на труда, Правилник за здравословни и безопасни условия на труд в горите, Наредба за минималните изисквания по безопасни и здравословни условия на труд, както и задължението му по сключения договор за добив на дървесина. Извършвайки и допускайки нарушения на нормативните правила за безопасна работа, обвиняемият допуснал на работа пострадалия Йорданов като дърворезач с моторна резачка без сключен трудов договор с него. В качеството си на работодател той не извършил оценка на риска за здравето и безопасността на работниците на обекта, която да обхваща работните процеси. Наред с това не изпълнил задължението си да проведе и документира началния инструктаж по безопасност и здраве на работника, пряко зает в дейност с висок производствен риск, нито извършвал ежедневен такъв. Кръстев не осигурил писмени инструкции относно условията за използване на работно оборудване, допуснал дърворезачът да работи без изискващите се за този вид дейности лични предпазни средства – каска, очила, ръкавици. За причиняване на смърт, поради незнание и немарливо изпълнение на правно регламентирана дейност, представляваща източник на повишена опасност, обвиняемият Кръстев е предаден на съд.", "date": "2017.11.23", "title": "Собственик на фирма за дърводобив на съд за причинена смърт на работник"}
{"url": "https://www.24chasa.bg/novini/article/6568924", "text": "Шведската академия е наела юридическа фирма, за да разследва оплакванията на 18 жени, станали жертви на сексуален тормоз от страна на мъж в близки отношения с институцията, която присъжда Нобеловата награда за литература, съобщава ДПА. Постоянният секретар на академията Сара Даниус била \"шокирана и натъжена\" от неотдавнашните публикации по този повод в шведския в.\"Дагенс нюхетер\". В своя блог тя написа, че е бил обсъден въпросът да бъдат преустановени всякакви контакти със споменатия мъж, който не е член на академията. Потърпевшите 18 жени се оплакали, че са станали обект на нежелани аванси от негова страна, били са подложени на сексуален тормоз, дори и на посегателства, предаде БТА. Въпросният мъж накарал жертвите си да мълчат, като ги заплашил, че ще използва връзките си с Шведската академия, както и с влиятелни хора в света на изкуството, за да съсипе кариерите им и да ги включи в \"черен списък\", ако му се противопоставят. Даниус заяви, че няма причини да се съмнява в разкритията на потърпевшите, които са потвърдени от имейли и свидетели. Тя била дочула слухове за нежелани аванси, но не знаела, че нещата са толкова сериозни. Академията, както и общината в Стокхолм, били подкрепили финансово културно мероприятие на споменатия мъж, в което били включени литературни четения, рецитали, обсъждания и танцови постановки.", "date": "2017.11.23", "title": "Проверяват Шведската академия за сексуален тормоз над 18 жени"}
