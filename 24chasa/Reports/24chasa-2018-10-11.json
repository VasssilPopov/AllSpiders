{"url": "https://www.24chasa.bg/novini/article/7097255", "text": "Промяна на 10 текста в плана за управление на Витоша, с което да се отпуши възможността за изграждане на модерни влекове и лифтове, предлага групата на “Патриоти за София” в Столичния общински съвет. Докладът ще бъде изпратен днес на всички шефове на политически групи в СОС. Идеята е Столичната община да предложи на екоминистерството да измени плана и да стартира процедурата. “Взели сме предвид заключенията на междуведомствената работна група. Става дума само за спортни съоръжения. Няма да се допуска никакво друго строителство в планината”, каза пред “24 часа” общинският съветник от ВМРО и шеф на “Патриоти за София” Карлос Контрера. Той напомни, че София ще кандидатства за домакинството на зимната младежка олимпиада през 2024 г. “Това няма как да стане, без да имаме съвременни писти, влекове и лифтове”, обясни Контрера. Според него тази “разруха” в планината не може да продължава повече. Той подчерта, че това е една от ключовите теми до края на мандата на този общински съвет. Предложението ще бъде разгледано следващата седмица на заседание на временната комисия по проблемите на Витоша, каза председателят на Столичния общински съвет Елен Герджиков.", "date": "2018.10.11", "title": "Променят плана за Витоша, за да има модерни влекове и лифтове (Обзор)"}
{"url": "https://www.24chasa.bg/novini/article/7097422", "text": "Руската православна църква ще трябва да скъса евхаристичните си отношения с Константинополската патриаршия заради отцепването на Украинската православна църква, каза в Москва днес Александър Волков - говорител на руския патриарх Кирил, цитиран от Интерфакс и Ройтерс. . Константинополската патриаршия фактически встъпи в канонични отношения с разколниците, снемайки анатемата от лидера на неканоничната украинска църква на митрополит Филарет, заяви пред ТАСС шефът на синодалния отдел на Руската православна църква, който отговаря за отношенията на РПЦ с обществото и медиите Владимир Легойда, предаде БТА. \"Константинопол фактически заявява, че влиза в каноническо общуване с разколниците и с лице, отлъчено от църквата. Свещеният Синод на РПЦ на своето предстоящо заседание на 15 октомври в Минск ще даде оценка на тези действия\", каза той. След тридневното си заседание в Истанбул Синодът на Константинополската патриаршия заяви, че \"Вселенската патриаршия пристъпва към предоставяне на автокефалия на църквата на Украйна\". Той реши да отмени решението от 1686 г. за преминаване на Киевската митрополия под юрисдикцията на Московската патриаршия и възстанови ставропигията на Вселенския патриарх в Киев (статут на подчинение непосредствено на патриарха), предаде ТАСС. Синодът разгледа също жалбата срещу анатемата на главата на Киевската патриаршия Филарет Денисенко и срещу предстоятеля на Украинската автокефална православна църква Макарий Малетич и възстанови \"свещеническото им звание\". Във връзка с приетите решения Константинополската патриаршия призова \"да се избягва присвояването на църкви, манастири и други обекти, а също всякакви други актове на насилие в Украйна\".", "date": "2018.10.11", "title": "Руската църква заплаши да скъса с Константинопол заради автокефалията на украинската"}
{"url": "https://www.24chasa.bg/novini/article/7097442", "text": "Турция прие предложение на Саудитска Арабия да се създаде съвместна работна група по разследване на изчезването на саудитския журналист Джамал Кашоги, съобщи говорителят на турския президент Ибрахим Калин за Анадолската агенция, предаде Ройтерс. Президентът на САЩ Доналд Тръмп заяви, че изчаква да получи повече информация по случая с подозрителното изчезване на Кашоги от саудитското консулство в Истанбул, но вече посочи, че не смята да намали продажбите на оръжие на САЩ за Саудитска Арабия, предаде Франс прес. Саудитците \"изразходват 110 милиарда долара за въоръжение и неща, които създават работни места в тази страна. Не ми допада идеята да сложа край на инвестиция от 110 милиарда долара в САЩ\", заяви Тръмп пред журналисти в Белия дом. \"Знаете ли какво ще направят? Ще вземат тези пари и ще ги похарчат в Русия или Китай, или ще ги вложат другаде. Мисля, че има и други начини. Ако в крайна сметка нещата се окажат толкова зле, колкото изглеждат, сигурно има други начини да се реши ситуацията\", добави той. По-рано Тръмп заяви, че американски следователи работят заедно с Турция и Саудитска Арабия по установяване на обстоятелствата около изчезването на Джамал Кашоги. Турски дипломатически източници, цитирани от Анадолската агенция, обаче отрекоха това. \"Не е вярно, че САЩ са назначили следователи по случая Кашоги\", казаха източниците. Джамал Кашоги е сътрудник на в. \"Вашингтон пост\" и критик на саудитските власти. Той е в неизвестност откакто влезе в саудитското консулство в Истанбул, където беше отишъл да си извади документ, за да се ожени за туркиня, предаде БТА. Турция твърди, че журналистът не е излязъл от консулството, а Саудитска Арабия твърди обратното.", "date": "2018.10.11", "title": "Тръмп: Чакам повече информация по случая с изчезналия Кашоги, но няма да спра продажбите на оръжия"}
{"url": "https://www.24chasa.bg/novini/article/7097415", "text": "В България се надигат настроения за връщане на смъртното наказание. След първоначалния потрес, че мафията убива журналист, сега общественото мнение се фокусира върху жестокостта, с която е извършено нападението. Часове преди погребението на Виктория десетки коментират в социалните мрежи каква ще е съдбата на убиеца ѝ. Публичните профили на Северин също са изпълнени с призиви за връщане на смъртното наказание. Пенсионери са възмутени, че пари за увеличение на пенсиите няма да има, защото ще отиват за издръжката на такива като Северин в затвора, вместо да бъде ликвидиран незабавно. “Израсна едно поколение в гетото, което няма човешки облик, родителите им работят по Европа, карат лъскави коли, а децата им са изроди, израсли без минимален родителски или обществен надзор. Тепърва ще видим какво значи зло”, каза пловдивчанка, която звънна в редакцията на “24 часа”, за да сподели мнението си за бруталното убийство. Тя смята, че спешно трябва да се върне смъртното наказание за жестоки престъпления. Последната смъртна присъда у нас е изпълнена на 4 ноември 1989 г., 6 дни преди падането на режима на Тодор Живков. На 20 юли 1990 г. 13 осъдени на смърт получават втори шанс - депутатите от Великото народно събрание налагат мораториум върху изпълнението на присъдите им. Съдилищата обаче продължават да произнасят смъртни присъди, които не се изпълняват заради мораториума. До края на 1998 г. така са осъдени 22-ма. Смъртното наказание е заменено с доживотен затвор без право на замяна през 1998 г. “Не искам да ме питат за Истанбулската конвенция, а политиците да направят спешно референдум за връщане на смъртното наказание. Този изрод ще лежи в затвора и държавата ще плаща за храната и спокойствието му, а аз като пенсионер отново ще чувам, че същата тази държава трудно намира пари за повишаване на пенсиите”, обяснява мотива си за връщане на смъртното наказание Атанас Атанасов от София. Според него подобни максимални присъди могат да повлияят за намаляване на престъпността в България, където вече убиват по селата възрастни хора за 5 лева. “Аз съм абсолютно “за”. Проблемът е, че Европейският съюз е отрекъл това наказание и ние като страна членка не можем да го въведем. Преди години успяхме да съберем стотици хиляди подписи за връщането на това наказание, но предложението не се прие”, коментира пред “24 часа” юристът от Русе и депутат от ВМРО Искрен Веселинов. “Не може след всяко престъпление да се връщаме към дебата “За или против смъртното наказание”. С цялото ми укорително отношение към подобни посегателства, не може заради единичен случай да правим крачки назад, това е минал период. В закона има предостатъчно тежки наказания като доживотен затвор без право на замяна”, каза членът на ВСС Цветинка Пашкунова, която доскоро бе наказателен съдия във ВКС. Според нея може да се помисли за убийства да се премахне съкратената процедура, заради която виновните получават по-леки наказания. “Смъртното наказание никога няма да бъде върнато, защото едно от условията за членство в ЕС е да няма смъртни присъди, коментира адвокат Марин Марковски. “Това, което може да се направи, е, когато има такива зверски престъпления, да има възможност за доживотен затвор без замяна. Защото сегашните текстове позволяват, след като извършителят признае фактите по обвинителния акт, да не може да получи доживотна присъда”, добави той.", "date": "2018.10.11", "title": "Българи искат референдум за смъртното наказание"}
{"url": "https://www.24chasa.bg/novini/article/7097288", "text": "“Експертното мнение на министерството на образованието е в подкрепа на идеята за отмяна на периодичната смяна на лятното със зимно часово време. Тя се осъществява в периода на учебното време и това затруднява работата на децата по отношение на техния дневен режим, особено при преминаването от зимно към лятно часово време - трябва да стават по-рано и в първите часове не са достатъчно работоспособни, концентрацията им е затруднена”. Това каза за “24 часа” Ели Тричкова, експерт в МОН. Зимното часово време е свързано с нашите географски ширини, което предполага по-добра адаптация на децата, убедени са в министерството. Децата от средищните училища стават по-рано от връстниците си в градовете, за да стигнат навреме, и пътуването им през зимата, когато денят е по-кратък, ще става в светлата част на денонощието. Експертите признават, че въпросът не е еднозначен. Учениците от големите градове, които са на двусменен режим, са засегнати в еднаква степен и от лятното, и от зимното часово време. “Тези в първа смяна започват занятия в 7,30 -7,45 ч, т.е. отиват на училище, когато е тъмно. В същото време учениците от втора смяна приключват занятия в 19 -19,10 ч и също се прибират по тъмно. От тази гледна точка е трудно да се направи еднозначна оценка кое време е по-добро, но традиционно за нашите географски ширини е зимното”, допълни Ели Тричкова. Страната ни да приеме зимното часово време за постоянно, искат 48% от българите, а лятното предпочитат 32%. Това показват данни от национално представително проучване на “Екзакта Рисърч Груп”, проведено от 28 септември до 5 октомври с 1000 пълнолетни българи в 92 населени места. 1/5 от интервюираните нямат мнение по въпроса. Най-често в тази група попадат младите под 30 години. Привърженици постоянно да остане зимното време по-често са жени, хората над 59 г. и жители на провинцията. Лятното избират по-често хората между 30 и 40 години, високообразованите и столичани, обясняват от “Екзакта”. Профилите на подкрепящите двете позиции предлагат прагматични аргументи, които предполагат открит дебат по въпроса, за да се стигне до оптимален избор, коментират социолозите. Само преди няколко дни и “24 часа” проведе на сайта си анкета по темата сред 3051 души. Резултатите съвпадат с получените от “Екзакта” - 48% от читателите ни предпочитат зимното време за постоянно, а 33 на сто - лятното. 18% са без категорично мнение.", "date": "2018.10.11", "title": "Експертите на МОН: Трябва да останем на  зимно време (Обзор)"}
{"url": "https://www.24chasa.bg/novini/article/7097386", "text": "Украинският президент Петро Порошенко съобщи днес, че Константинополският патриархат вече е приел решение за  , предаде ТАСС. Той говори пред журналисти в Киев, коментирайки резултатите от тридневния синод на Константинополския патриархат. \"Това е въпрос на нашата сигурност, държавност и на цялата световна геополитика, това е падението на Третия Рим като най-древна концептуална заявка на Москва за световно господство, - каза украинският президент. - Автокефалията е част от нашата държавна проевропейска и проукраинска стратегия, която ние претворяваме през последните 4 г. и ще провеждаме и занапред.\" Порошенко информира, че някои епископи от Украинската православна църква към Московския патриархат също са подкрепили автокефалията, като са подписали обръщението към Вселенския патриарх Вартоломей с молба да предостави автокефалност на Украйна, предаде БТА. Синодът на Константинопол е отменил решението от 1686 г. за преминаването на Киевската митрополия под юрисдикцията на Московския патриарх, се казва в декларацията след заседанието на синода в Истанбул, цитирана от ТАСС. Добавя се, че решението от 1686 г. е било взето въз основа на обстоятелствата по онова време и е предоставило право на Московския патриарх да назначава Киевския митрополит. Главата на Киевския патриархат - Филарет, каза, че в резултат на снемането от Константинополския патриархат на анатемата от него и от водача на Украинската автокефална църква Макарий, се появява възможност да се създаде единна поместна църква в Украйна. \"Това решение ни дава възможност да се обединим с архиереите на Московския патриархат, които пожелаят да се обединят с нас в обединена автокефална църква, - каза той в Киев днес. - Тоест, сега ние - архиереите на всичките три църкви, сме законни, канонични и благодатни.\" Филарет обяви, че смята в близките дни да свика Архиерейски събор с участието както на Киевския патриархат, така и на представители на Украинската автокефална църква с митрополит Макарий и на Украинската православна църква към Московския патриархат. Това ще бъде обединяващ събор, който ще избере общ патриарх, добави той. След това щял да дойде томосът (писмото) на Вселенския патриарх за предоставяне автокефалност на Украйна. Според Филарет \"създаването на единна поместна църква не означава, че на територията на Украйна не може да съществува и друга църква, в частност руска, защото онези украински епархии, които не се присъединят към единната поместна църква, няма да имат право да се наричат Украинска православна църква, но ще имат право да съществуват и ще се наричат Руска църква\". Той изрази надежда, че патриарх Вартоломей, президентът на Украйна и украинската Рада (парламентът) \"ще доведат това дело докрай\".", "date": "2018.10.11", "title": "Порошенко: Решението за автокефалия на украинската църква е прието"}
{"url": "https://www.24chasa.bg/novini/article/7097388", "text": "Електронната платформа, която струва близо 700 хил. лв. вероятно ще се преработи. Това заявиха от Държавната агенция за технически надзор, предаде  По двете обществени поръчки за електронния регистър и уеб приложението към него, Техническият надзор е платил над 646 хил. лв. И двете платформи не работят. Според софтуерния специалист Божидар Божанов търговете са със завишени стойности. „Гледайки потребителският интерфейс, не е върха на технологиите – грозно е. С минимални усилия са изпълнени изискванията. Ако някой сам реши да си направи нещо за себе си и изглежда така – няма да бъде доволен”, заяви експертът. В продължение на дни, фирмата изпълнител отказваше да се срещне с екипът на bTV, днес заявиха, че са доволни от създадения от тях продукт. „Цената е определена според срока за изпълнение и експертите, които са се включили към разработката, както и печалба за фирмата”, каза Калоян Крумов, управител на „Инфосистемс интернешънъл”. Софтуерът на регистъра няма гаранция, а фирмата, която го е направила няма ангажимент да го поддържа. Според Техническия надзор платформата трябва да се преработи, но не гарантират, че някога ще започне да функционира. Според Борислав Георгиев, главен директор на ГД „Инспекция” в ДАМТН има възможност да се проведе нова обществена поръчка. За да работят регистъра и уеб приложението е необходима специална наредба. Такава все още няма, въпреки проведените обществени поръчки. „За съжаление, има забавяне на проектите, след моето напускане на агенцията. Всичко е готово, налично в експлоатация, просто трябва да се довърши с нормативната база”, посочи Стефан Цанков, председател на ДАМТН 2013-2016 г. В момента тече вътрешна проверка в Техническия надзор по случая, резултатите се очакват в началото на следващата седмица.", "date": "2018.10.11", "title": "Преработват електронния регистър на асансьорите"}
{"url": "https://www.24chasa.bg/novini/article/7097392", "text": "Руският президент Владимир Путин заяви днес, че „за съжаление навремето не успяхме да реализираме проекта „Южен поток“, но сега се появяват нови възможности България да играе съществена роля при транзита на руски газ за европейския пазар“. Това стана на церемония в Кремъл при получаването на акредитивните писма от 23 новоназначени посланици, включително от новия извънреден и пълномощен посланик на Република България в Русия Атанас Кръстин, предаде  . В словото си руският държавен глава даде кратка оценка на състоянието на двустранните отношения с всяка една от държавите с нови посланици в Русия. За България той каза, че са налице перспективи за задълбочаване на двустранното търговско-икономическо сътрудничество, включително в енергетиката. „Отношенията с България се опират на традициите на дружбата и духовната близост на нашите народи. Тази година се отбелязва 140-ата годишнина от Освобождението на България от османско иго. През май страната ни беше посетена от президента Румен Радев и от министър-председателя Бойко Борисов. Състоялите се тогава преговори потвърдиха взаимната нагласа за задълбочаване на двустранното търговско-икономическо сътрудничество, включително в енергийната сфера“, каза Путин. „Навремето, за съжаление, не успяхме да реализираме проекта „Южен поток“, но сега се появяват нови възможности България да играе важна роля в транзита на руски газ за европейския пазар“, добави руският президент. В кратък разговор след края на официалната церемония Путин още веднъж потвърди пред посланик Кръстин готовността на Русия да развива отношенията си с България. Двамата обсъдиха предстоящото в края на октомври в Москва заседание на българо-руската междуправителствена комисия за търговско-икономическо и научно-техническо сътрудничество. Атанас Кръстин е дипломат от кариерата. Оглави дипломатическата ни мисия в Москва в края на август. Преди това беше част от външнополитическия екип на президента Румен Радев. Участва в българската делегация по време на срещата в Сочи между президентите Радев и Путин, когато беше договорено заседанието на междуправителствената комисия.", "date": "2018.10.11", "title": "Путин: България може да изиграе важна роля за транзита на руски газ в Европа"}
{"url": "https://www.24chasa.bg/novini/article/7097396", "text": "Спецсъдът остави за постоянно в ареста четиримата задържани за опит за продажба на златно съкровище. Те са обвинени за участие в организирана престъпна група и незаконна продажба на културни ценности, предаде БТА. В тридневен срок решението на съда може да се обжалва пред втората инстанция.", "date": "2018.10.11", "title": "Спецсъдът остави в ареста иманярите, опитали да продадат златно съкровище"}
{"url": "https://www.24chasa.bg/novini/article/7097302", "text": "Хотелите в България отбелязаха през август 10-годишен рекорд по приходи, съобщи статистиката. През най-натоварения за тях месец на годината те имат приходи от нощувки за 348 млн. лв., което е със 7,5% повече от приходите им през август 2017 г. Това е почти два пъти повече от приходите, които са получили местата за настаняване през август на 2013 г. и е най-високата сума от 2008 г. насам, показва сравнение с данните оттогава. През август 2018 г. има ръст на приходите от нощувки както на чужди граждани - с 9% на годишна база, така и на български - със 7,2%. Общата заетост на хотелите през август 2018 г. достига рекордните 61,5%, с 0,8 процентни пункта над заетостта през август 2017 г. Най-висока е тя в хотелите с 4 и 5 звезди - 74,7%, и намалява с намаляване на категорията на местата за настаняване. Според данните повечето от нощувките в хотелите с 4 и 5 звезди са били направени от чужди граждани, като те отсядат средно с 1 денонощие повече, отколкото гостите от България.", "date": "2018.10.11", "title": "10-годишен рекорд в  приходите на хотелите"}
{"url": "https://www.24chasa.bg/novini/article/7097321", "text": "Трима души бяха задържани с над 20 кг. марихуана по време на сделка в София. Акцията е на сектор \"Наркотици\" в Главна дирекция \"Национална полиция\". Те следили тримата бандити над месец. Тартор на групата бил Мирослав Йорданов, лейтенатни в нея били Кирил Палийски и Цветелин Станчев. И тримата са от столичния кв. \"Надежда\". В четириетажна къща в софийското с. Владиславци тримата отглеждали марихуаната, която после пласирали. Те я превърнали в свръхмодерна оранжерия със системи за охлаждане, специални лампи и капково напояване. Те са задържани за 24 часа, очаква се прокуратурата да им повдигне обвинения утре.     ", "date": "2018.10.11", "title": "Заловиха трима с 20 кг. трева в София (снимки)"}
{"url": "https://www.24chasa.bg/novini/article/7097334", "text": "По предложение на Саудитска Арабия бе решено да се създаде обща работна група за осветляване на случая с изчезналия саудитски журналист Джамал Кашоги, съобщи турският президентски говорител Ибрахим Калън, цитиран от Анадолската агенция. Кашоги, критично настроен към властта в Рияд и пишещ най-вече за в.\"Вашингтон пост\", е в неизвестност от 2 октомври, когато е влязъл в консулството на Саудитска Арабия в Истанбул. Има подозрения, че той изобщо не е напускал комплекса и най-вероятно е бил убит.", "date": "2018.10.11", "title": "Говорителят на Ердоган: Обща работна група ще разследва случая с изчезналия Кашоги"}
{"url": "https://www.24chasa.bg/novini/article/7097374", "text": "Пожар на метри от къщите в благоевградско село. Огънят е обхванал сухи треви и храсти. В следобедните часове Кольо Поповски решил да направи есенно почистване на ливадата пред къщата си в Дренково, разказва NOVA. “Трябваше да запаля един боклук и оттам вятъра тръгна и няма спасение. Не съм очаквал, че ще стане такова нещо. Комшийката извика пожарната“ , разказа Кольо Поповски, който е запалил пожара. Вятърът подхванал пламъците и много бързо ги разпространил. Огънят стигнал и до къщите в селото. “Това е типичен пример за човешката немарливост“, коментира инж. Дамян Дамянов. Преди десетина дни село Дренково преживя още един пожар. Тогава огнената стихия изпепели 300 декара гора.", "date": "2018.10.11", "title": "Мъж запали пожар в опит да почисти ливадата си в Благоевградско (Видео)"}
{"url": "https://www.24chasa.bg/novini/article/7097274", "text": "15 523 души са официално заможните в България. Те са декларирали пред НАП, че за 2017 г. са заработили над 106 800 лв. Общата сума на платените от тях налози е 447 557 лв. Доход между 90 000 и 106 800 лв. са декларирали 4506 човека. Парите, влезли в семейната хазна на 6 967-ма, са били между 74 400 и 90 000 лв. Това става ясно от писмен отговор на финансовия министър Владислав Горанов до Жельо Бойчев от БСП. 13 360 данъкоплатци са обявили годишен доход от 58 800 до 74 400 лв. 29 227 от плащащите данък върху доходите си са декларирали между 43 200 лв. и 58 800 лв. за 12-те месеца на 2017 г. На 78 589 души е начислен данък върху обявените от тях доходи в интервала от 27 600 до 43 200 лв. Най-много са хората, които пред НАП са обявили годишен доход от 6120 лв. Те са 1 657 906 данъкоплатци. Следващите по брой са хората, които хазната е обложила с 10% данък върху доходи между 6120 и 12 000 лв. годишно - те са 811 482-ма. 488 866 пък са заработвали между 12 000 и 27 600 лв. Декларираните суми са от работна заплата, хонорари, граждански договори, дивиденти, от наеми или от чужбина, става ясно от отговора. 3,1 млн. души у нас плащат данък общ доход. През 2017 г. общият внесен от тях данък е 3,09 млрд. лв., съобщава министър Владислав Горанов. ", "date": "2018.10.11", "title": "15 523  са заможните българи с по над 106 800 лева за година"}
{"url": "https://www.24chasa.bg/novini/article/7097366", "text": "Френският президент Еманюел Макрон похвали Тунис за подготвяни законови текстове в подкрепа на правата на жените и насърчи младата демокрация да не отстъпва пред мракобесието, предаде Франс прес. В реч на срещата на върха на франкофонията в Ереван Макрон изтъкна \"смелостта на президента (на Тунис Беджи Каид) Есебси, който през последните седмици подкрепи фундаментални текстове за правата на жените, правото да си свободен, правото в брака, правото на наследяване, когато всички други се страхуваха. Това става в момент, когато изживяваме възход на мракобесието, на хората, които биха искали да затворят цял континент в изопачения прочит на една религия. Когато мракобесниците казваха да не се прави, президентът Есебси го направи и ние трябва да го подкрепим в тази борба. Ще бъдем с вас, г-н президент, не отстъпвайте!\", каза Макрон, обръщайки се към президента на Тунис, който присъстваше на трибуната заедно с още около 40 държавни лидери, предаде БТА. \"Бъдещето на франкофонията ще бъде феминистко\", заяви Макрон. Той имаше предвид водените през последните месеци в Тунис дискусии по обществени реформи като равно право на наследяване за мъжете и жените и декриминализирането на хомосексуалността. Тези реформи засягат вдъхновени от Корана текстове и са остро критикувани от религиозни асоциации. Освен това неотдавна тунизийският парламент гласува закон, който криминализира расистките изказвания, подбуждането към омраза и дискриминациите.", "date": "2018.10.11", "title": "Макрон похвали Тунис за законови текстове в подкрепа на правата на жените"}
{"url": "https://www.24chasa.bg/novini/article/7097244", "text": "Два изтребителя Ф-16 са горели днес в база \"Флоренс\" южно от Брюксел, съобщиха Белгийските военновъздушни сили (ВВС), цитирани от местни медии. Първоначално подаденият сигнал е съобщавал за взривила се машина. Тези данни бяха уточнени по-късно, когато бе установено, че самолет се е запалил при проверка на двигателя на площадка за поддръжка. От пламъците е бил засегнат втори Ф-16, предаде БТА. Двамата техници, извършвали проверката, са се натровили с дим.", "date": "2018.10.11", "title": "Два изтребителя Ф-16 изгоряха в база в Белгия по време на ремонт"}
{"url": "https://www.24chasa.bg/novini/article/7097243", "text": "Българската полиция е по-бърза от немската. Това заяви пред журналисти в Казанлък вицепремиерът Валери Симеонов, предаде БТА. Повод за коментара му беше залавянето на 21-годишния Северин Красимиров, който е заподозрян за убийството на телевизионния директор и водещ на магазинно предаване Виктория Маринова. Симеонов описа как българските полицаи дистанционно от София са ръководили колегите си от Германия при ареста. Един час беше необходим за немските полицаи, събрани от три области, за да влязат в 4-етажния блок, заселен с емигранти, описа ситуацията вицепремиерът. Валери Симеонов поздрави премиера Бойко Борисов за смелостта първи през последните 30 години да събере дипломатите, акредитирани в нашата страна и да заяви, че трябва да внимават с информации и коментари за България, която не познават добре. По думите му в нашата страна журналистите не са зависими от правителството , а от собствениците на медии. Според него страната ни се превръща в \"царство на словоблудството\". Връщането на смъртното наказание е поле за изява на популизма, коментира още вицепремиерът. Валери Симеонов участва в Национална среща на тема \"Обществен ред и сигурност\" в Казанлък.", "date": "2018.10.11", "title": "В.Симеонов: Поздравявам Борисов за това, което направи на срещата с посланиците"}
{"url": "https://www.24chasa.bg/novini/article/7097250", "text": "Осем човека загинаха днес, след като силен циклон връхлетя крайбрежните райони на индийските щати Андхра Прадеш и Одиша, предаде ДПА, като се позова на властите. Всички жертви са в Андхра Прадеш, засега няма информация за загинали в Одиша. Шест от жертвите са били рибари, предаде БТА. Властите са евакуирали преди циклона хиляди хора от ниско разположените крайбрежни райони в двата щата. Рибарите са били предупредени да не рискуват да влизат в морето. Циклонът Титли е връхлетял районите по крайбрежието на Бенгалския залив с ветрове със скорост 140-150 километра в час. Стихията е повредила къщи и е повалила дървета и електрически стълбове. Евакуираните хора са настанени в специални подслони. Най-малко 30 рибари са били спасени от бреговата охрана. Няколко крайбрежни района са останали без електричество и телефонни връзки.", "date": "2018.10.11", "title": "Циклон взе осем жертви и наложи масова\nевакуация в Индия (Снимки)"}
{"url": "https://www.24chasa.bg/novini/article/7097256", "text": "Жертвите от наводненията на испанския остров Майорка станаха 12, като още две тела бяха открити днес, предаде Ройтерс, цитирана от БТА. Телата на мъж и жена бяха открити близо до източния град Арта, близо до мястото, където по-рано беше намерена колата на изчезнала германска двойка, съобщи в Туитър спасителната служба. ", "date": "2018.10.11", "title": "Жертвите от наводненията на остров Майорка вече са 12 (Снимки)"}
{"url": "https://www.24chasa.bg/novini/article/7097277", "text": "\"Дъщеря ми дойде притеснена при мен. Каза ми да прибера братята й, защото в квартала нахлули мотористи и биели наред. Един е бит пред барчето в квартала. Това разказа пред bTV жителка на русенския квартал \"Тракция\", където е живял заподозреният за убийството на Виктория Маринова - Северин. \"Разбиха сателитни чинии, начупиха колите. Невинни хора са пребити. Ядат бой\", разказва друг жител. \"Погледнаха ме и започнаха да форсират моторите. Толкова сме притеснени. Аз съм с толкова деца вкъщи. Децата започнаха да плачат, да реват, да крещят\", разказва пред NOVA друг жител на квартала. По непотвърдена информация мотористите са отишли в друг цигански квартал в крайдунавския град. В \"Тракция\" няма полицейско присъствие, но напрежението в квартала расте.  Жителите му са се събрали и са в готовност да напуснат квартала, ако им бъде посегнато.", "date": "2018.10.11", "title": "Жители на квартала, където е живял Северин: Мотористи нахлуха и биха наред (Видео)"}
{"url": "https://www.24chasa.bg/novini/article/7097275", "text": "Стартът на космическия товарен кораб \"Прогрес МС-10\" ще се състои по план и той ще бъде изстрелян към Международната космическа станция /МКС/ на 31 октомври, предаде ТАСС. Аварията с ракетата-носител \"Союз-ФГ\", която стана в четвъртък, няма да повлияе на сроковете за изстрелване на товарната мисия. Но преди изстрелването на кораба специалистите ще направят подробна проверка на ракетата-носител \"Союз-2\", с помощта на която ще бъде осъществен стартът. Възможно е обаче другите космически полети, предвидени за следващите три месеца на тази година, да претърпят промяна. Понастоящем екипажът на авариралия днес \"Союз\" - руският космонавт Алексей Овчинин и американският му колега Ник Хейг са настанени в Централната медицинско-санитарна част на град Байконур в Казахстан. В петък сутринта те ще отпътуват за Москва. Това е първото произшествие от 35 години насам с носител от този вид, припомня агенцията.", "date": "2018.10.11", "title": "Товарният кораб \"Прогрес МС-10\" ще бъде изстрелян по план към МКС на 31 октомври"}
{"url": "https://www.24chasa.bg/novini/article/7097287", "text": "Човекът, извел Северин от България - Синан е помогнал на предполагаемия убиец на Виктория Маринова от Русе да избяга в Германия. Кара го с колата си до Хамбург. Двамата се познавали от махалата, разказва NOVA. Синан твърди, че през целия път Северин не казал, че е изнасилил и убил Виктория. \"Изобщо не ми е казал нищо. Беше през цялото време мълчалив. 30 часа карах. Говорихме си общи неща. За толкова часове, да е говорил половин час\", разказва младият мъж. Той разбира, че е возил заподозрян за убийство, едва когато го оставя в Хамбург и германската полиция започва да издирва и двамата. Синан се прибрал в България, за да даде показания. Не е задържан. Видял Северин и на рождения ден в нощта преди убийството. Детски рожден ден. По думите му предполагаемият убиец на Виктория бил пиян, но не толкова много. Празнували до сутринта. Северин си тръгнал сам. В 11:30 часа нападнал жертвата си. Това разказва жената, която вижда Виктория за последно. Двете се разминали на алеята час преди това. Тя се страхува да застане пред камера. Твърди, че не е е забелязала убиеца. Страхуват се и в махалата в Русе, където е живял Северин. Носел се слух, че ще следва отмъщение. ", "date": "2018.10.11", "title": "Мъжът, закарал Северин до Германия: Карах 30 часа, той мълча през почти цялото време (Видео)"}
{"url": "https://www.24chasa.bg/novini/article/7097280", "text": "Великобритания разследва съпругата на осъден азербайджански банкер, задето е похарчила 16 млн. британски лири в магазина за луксозни стоки \"Хародс\", съобщи съд в Лондон, цитиран от агенция \"Ройтерс\",  Замира Хаджиева е първият човек, който ще бъде разследван според новите правила на Великобритания за проучване на необяснено голямо богатство, след като миналата седмица окончателно загуби обжалването си на решението на властите да конфискуват нейни собствености и голф гирище на стойност около 22 млрд. лири. \"Заповед за необясненото богатство\" е ново правомощие на британските разследващи, което се цели предимно в чужденци, за които се подозира, че перат пари във Великобритания. Според полицията около 100 млрд. лири \"мръсни пари\" влизат или минават през държавата всяка година, като с тях се купува всичко — от цели компании до луксозни имоти в Лондон. Разследващите се фокусират върху пари от Русия, Нигерия, бившите съветски държави и Азия. Хората, станали обект на Заповед за необяснено богатство, ще трябва да докажат, че всяко притежение на стойност над 50 000 лири е придобито по законен път. Хаджиева ще трябва да обясни как така притежава имот в скъпия лондонски квартал \"Найтсбридж\", който официално е собственост на компания, регистрирана на Британските Вирджински острови, както и голф клуба \"Мил райд\" в Аскот. Освен това Хаджиева е похарчила 16.3 млн. лири в \"Хародс\" между 2006 г. и 2016 г. 121 хил. лири са похарчени за един-единствен ден за бижута, парфюми и часовници, а в друг ден – 48 хил. за неуточнено каква вещ от \"Картие\". Годишните доходи на Хаджиев обаче през 2001 г. са били само 29 хил. долара, нараствайки до 70 хил. през 2008 г. Съпругът на жената е Джахангир Хаджиев, който беше председател на държавната Азербайджанска международна банка между 2001 г. и 2015 г., а през 2016 г. бе осъден на 15 години затвори за измами и злоупотреби. Според азербайджанското финансово министерство възможно е той да е присвоил около 3 млрд. долара. Съпрузите отричат всички обвинения.", "date": "2018.10.11", "title": "Лондон разследва съпруга на азербайджански банкер, похарчила 16 млн. лири в \"Хародс\""}
{"url": "https://www.24chasa.bg/novini/article/7097289", "text": "Президентът на Сърбия Александър Вучич заяви днес, че е винаги готов да разговаря за всякакви компромисни решения за Косово и да ги предложи на сръбския народ, но такива не се очертават, предаде Танюг. Вучич каза, че това, което е мислил, че може да бъде решение, е срещнало всеобща съпротива от страна на сръбските граждани. \"Тези, които са за цяло независимо Косово и онези герои, които доведоха до това Косово да стане независимо, които изведнъж станаха големи храбри герои, макар да не ходят в Косовска Митровица, Зубин поток, които предпочтат да се снимат из Ню Йорк и Лондон, да изпращат там децата си...\", не приеха идеята ми, каза Вучич, цитиран от БТА. Мисля, че моята идея за компромисно решение бе много по-добра за бъдещето на Сърбия. Ще оцените това след 10 или 20 години, каза той. В този момент нямам какво да кажа, добави Вучич и констатира, че народът на практика казва, че цяло Косово трябва да остане така, че са нужни граници на Ярине и Бърняк. \"Ако народът иска това, какво да направя. Не мога да отида против волята на народа, трябва да се съгласите и да зачитате волята на гражданите. Но искам народът да запомни, че съм за друго решение и след 20 години някой ще се сети, че можеше да бъде по-добре\", каза Вучич.", "date": "2018.10.11", "title": "Вучич: Народът не прие моето предложение \nза решаване на въпроса за Косово"}
{"url": "https://www.24chasa.bg/novini/article/7097319", "text": "Близките планове за използването на Международната космическа станция /МКС/ след аварийния старт на космическия кораб \"Союз МС-10\" ще бъдат променени, съобщи Европейската космическа агенция /ЕКА/, цитирана от Франс прес и ТАСС. \"Неуспешното изстрелване ще се отрази в частност на мисията \"Хоризонти\" на астронавта от ЕКА Александер Герст\", изтъкват от ЕКА. Той е на борда на МКС от 6 юни и неговото завръщане на Земята беше планирано за 13 декември. Според Франс прес не е изключено срокът на мисията на Герст да бъде удължен, предаде БТА. Руски източници предположиха, че преди да бъде осъществена следваща пилотирана мисия до МКС, след днешния инцидент с кораба \"Союз\", със сигурност ще бъде осъществен тестов непилотиран полет до станцията, отбелязва ТАСС.", "date": "2018.10.11", "title": "Неуспешното изстрелване на космическия \nкораб \"Союз\" ще се отрази на графика на МКС"}
{"url": "https://www.24chasa.bg/novini/article/7097322", "text": "Полицейски патрули и служители на жандармерията са изпратени в русенския кв. „Тракция“ за осигуряване на спокойствието на жителите, съобщиха от пресцентъра на МВР.  Няма информация за възникнало сбиване.", "date": "2018.10.11", "title": "Полицаи охраняват русенския квартал, където е живял Северин"}
{"url": "https://www.24chasa.bg/novini/article/7097310", "text": "Светът може да изхрани нарастващото си население, без да причини непоправими вреди на околната среда, ако хората консумират по-малко месо, намалят наполовина прахосаната храна и приложат по-добри практики в селскостопанската дейност, заявиха учени, цитирани от Ройтерс и БТА. Но неизпълнението на дори една от тези цели може да усили климатичните промени, да увеличи замърсяването и да намали природните ресурси, като по този начин планетата ще стане несигурно място за човечеството, сочат резултатите от международно изследаване. Светът трябва да произведе 50 процента повече храна, за да поддържа живота на близо 10 милиарда души към 2050 г., оповести ООН. Но ако нещата не се променят, това може да увеличи с 90 процента влиянието на производството на храни върху околната среда към 2050 г., т.е до ниво, при което планетата ще е несигурно място за човечеството, отбелязват учените. За да се предотврати това, всеки трябва да премине към хранителен режим, който е богат на зелени зеленчуци, плодове и ядки и включва малко количество червено месо и млечни продукти. \"Препоръчваме да се консумира по-малко от една порция червено месо седмично\", каза ръководителят на изследването Марко Спрингман от Оксфордския университет. Според Организацията на ООН по прехрана и земеделие (ФАО), добитъкът е отговорен за около 14,5 процента от глобалните парникови емисии.", "date": "2018.10.11", "title": "Хората трябва да намалят консумацията на месо, за да бъде ограничено глобалното затопляне"}
{"url": "https://www.24chasa.bg/novini/article/7097222", "text": "Учителите са основната част в екипите по механизма за обхват на децата и учениците в образователната система. Трябва да положим максимални усилия в тази трудна битка, която трябва да се води всеки ден, заяви министърът на образованието и науката Красимир Вълчев на работна среща, посветена на съвместната работа на институциите по обхващането на децата и учениците в образователната система, която се състоя в Асеновград, съобщи пресцентърът на МОН, цитиран от БТА. В срещата са участвали директори на училища и представители на местната власт от Асеновград, Първомай, Садово, Куклен и Лъки, както и членовете на екипите за обхват от различни институции. Министър Вълчев е подчертал, че общините са важни партньори и без добро взаимодействие между държавата и местните власти няма да се постигне целта на Механизма за обхват. \"Апелирам за взаимодействие с родителите, за сътрудничество със социалните партньори - то е важно за добрия климат на работа в училище\", е добавил министърът. По думите му във всеки един случай, екипите от учители, социални работници и полицаи, трябва да са активни и да се вземат мерки. По време на срещата министърът на образованието е подчертал, че от работещите в образователната система се очаква да осигурят обществената възвращаемост на вложените публични ресурси. \"Трябва да покажем, че системата е по-мобилизирана, работи по-мотивирано и работи за включването на всички деца в образователната система\", е заявил министър Вълчев. Той е съобщил, че през миналата година са се увеличили спрените семейни помощи за деца заради отсъствия от училище и е призовал директорите да сезират регионалните здравни инспекции при съмнителни извинителни бележки. \"Политиката е да направим образователните институции по-отворени за външни партньори\", е посочил министър Красимир Вълчев. Той е съобщил, че ще бъде осигурено финансиране от бюджета за общините и училищата за организирането на извънкласни дейности през тази учебна година. Министър Красимир Вълчев е посетил Основното училище \"Никола Й. Вапцаров\" в Асеновград, където е разговарял с екипа за обхващане на учениците. \"Държавата ви подкрепя, но тя не разполага с по-мощна армия от вас, за да решим проблема\", е казал министър Вълчев на учителите. Той ги е поздравил, че работят в партньорство с лидерите сред местната общност в кв. \"Лозенец\", за да убеждават родителите, че децата им трябва да се образоват. Вълчев е заявил, че цени усилията на учителите, които работят с деца в риск от отпадане и затова с политиките си правителството инвестира в тях и ги подкрепя. Министърът е посетил и Средното училище \"Христо Ботев\" в Лъки, където всички деца са записани в детска градина и училище.", "date": "2018.10.11", "title": "Вълчев: Учителите са в основата на екипите за обхващане на децата в системата на образованието"}
{"url": "https://www.24chasa.bg/novini/article/7097207", "text": "Хората с висок процент на увреждане ще получават гарантиран доход от 200 лв. на месец, това заяви в студиото на   Хасан Адемов, председател на Комисията по труда, социалната и демографската политика. Той заяви, че освен за финансова подкрепа, ще се разработят и политики за достъп до образование и работа. „Промените обхващат всички хора с увреждания, става въпрос за два закона – Законът за личната помощ, който вече е в Народното събрание и Законът за хората с увреждания. По действащото законодателство има заделен финансов ресурс за политиките за хора с увреждания. Той беше допълнен с 80 млн. лв., сега с още 150 млн лв.”, каза Адемов. „Досега Интеграционни добавки за хора с увреждания над 50% бяха обвързани с гарантирания минимален доход, който е в размер на 75 лв. Новото е, че те ще се обвързват с линията на бедност, която през следващата година ще бъде 328 лв.”, допълни той. Адемов обясни, че за хората с по-ниска степен на увреждане подкрепата е 7% от линията на бедност, а за най-високата степен на увреждане достига до 57%. „Подкрепата ще бъде в зависимост от вида и степента на увреждане, децата и най-тежко увредените възрастни хора ще имат право на асистентска подкрепа, която ще бъде лимитирана до 168 часа на месец или 8 часа на ден. Най-важният елемент от новата политика за хората с увреждания е, че тя ще бъде на база на индивидуалните потребности”, заяви Адемов По думите на Адемов, индивидуалната оценка ще се осъществява от отделна структура. До нейното създаване тази дейност ще извършват Дирекция социално подпомагане. „До първи октомври беше обещано Законът за хора с увреждания да влезе в Народното събрание, а по различни причини това не се случи. Фактът, че нямаше човек от министерството на финансите, който да се ангажира как да бъдат разпределени тези средства създаде това напрежение, което изкара майките пред Министерския съвет”, посочи Адемов. Адемов пое отговорност до средата на декември Законът за хората с увреждания да влезе в сила.", "date": "2018.10.11", "title": "Адемов: Ще има гарантиран доход от 200 лв. за хората с висок процент на увреждане"}
{"url": "https://www.24chasa.bg/novini/article/7096255", "text": "Пет технологични тренда ще повлияят на бъдещето на обществото, икономиката и пазара на труда в следващото десетилетие. “Вятърът” на технологичната трансформация ще бъде движен от интернет на нещата, изкуствен интелект и машинно обучение, виртуална и добавена реалност, роботика и облачни услуги. Това сочи доклад, изготвен по поръчка на Dell Technologies от Institute for the Future. Резултатите от него бяха представени от Радомир Бордон, главен директор Технологични напрaвления за Централна и Източна Европа на Dell EMC на годишния форум на Dell Technologies “Make it Real”, организиран от компанията. “Всички тези технологични трендове са изпълнени с данни. Ако знаете как да ги използвате, ще бъдете конкурентоспособни, ще променяте и оптимизирате бизнеса си. Данните стават валута”, заяви Бордон. Според него, за да функционира всяка организация или предприятие след 12 г., процесите в тях трябва да са на базата на “солидни цифрови технологични основи”. “Ускоряването на бизнес процесите с използването на цифровите технологии дава конкурентно предимство. Бизнес плановете трябва да са тясно свързани с технологиите. Една от последиците от цифровата трансформация е и промяната на работното пространство”, смята Бордон. “Ако попитате какво е интернет на нещата, много хора няма да знаят. Това не е нещо, което да изтеглите и заредите, а е цяла концепция”, обясни той. Бордон подчерта важността на цифровите данни за бизнеса. “Колкото повече и по-добри данни имате, толкова по-добре ще можете да планирате бизнеса си. Данните могат да идват от много вътрешни и външни източници и да бъдат консолидирани и анализирани в облака”, каза Бордон. Освен с разработката на умни решения за бизнеса, Dell EMC осигурява и специализирани сървъри, с които безопасно да се обработват и анализират данни. Заради обема и сложността на данните, генерирани от сензорите, устройствата и оборудването в Интернет на нещата могат да претоварят традиционната мрежова инфраструктура. Затова компанията предлага гъвкава архитектура, която се грижи с конкретни решения за отделните бизнеси. Проучвания показват, че повече от 50% от потребителите вече използват платформа, активирана с изкуствен интелект - например дигитални помощници като “Сири” или “Алекса”. Във финансовите институции или в сферата на електронната търговия често не се комуникира с хора, а с чатботове. Компанията отчита, че изкуственият интелект и интернет на нещата са особено активни в няколко измерения: някои хора вече се възползват от решения за интелигентни домове, където могат отдалечено да преглеждат информация за своя дом и да управляват осветлението, отоплението и дори автоматично да получават аларми, ако светлините в дома се включат. “Достигаме добри резултати в България и бизнеса се развива все по-бързо. В момента търсим възможности за разширяване на офисите си, сигурен съм, че през следващата година ще има повече хора в екипа ни\", заяви Александър Антич, директор “Продажби” за Адриатика и България в Dell EMC. Той отбеляза, че компанията е първа по пазарен дял в сегмента за решенията за съхранение на данни и отчита ръст в продажбите на всички технологични продукти, предлагани в България. Около 20% повече са жените с висше образование в България, отколкото мъжете. Това показват данни на Евростат, представени на среща на жените, които са на водещи позиции в сферата на информационните технологии, проведена в рамките на форума на Dell EMC. Срещата беше открита и модерирана от Катерина Атанасополу – маркетинг директор за Централна и Източна Европа, и Нели Илиева – директор Корпоративни клиенти в Dell EMC България “България показва впечатляващи резултати относно делът на образованието спрямо половете. В това отношение е сред най-добрите в Европейския съюз, страхотно е. Но не чак толкова...”, заяви Катерина Атанасопуло. Оказва се, че в България 50% повече мъже работят, отколкото е делът на работещите при жените. Само 2% от жените напускали работата си, за да имат деца. “Къде са останалите?”, попита тя присъстващите на срещата. Атанасопуло цитира данни на “Форбс”, според които от заемащите позиция главен изпълнителен директор по-малко са жени, отколкото тези, които се казват Дейвид. Затова от Dell EMC предприемат различни инициативи, които да засилят ролята на жените в технологичната сфера и в реализирането на световния икономически растеж. Чрез мрежата Dell Women Entrepreneurs Network, Dell свързва жените предприемачи по целия свят с мрежи, източници на капитал, знания и технологии. От компанията смятат, че подходът на жените е уникален, защото не самата технология е важна, а какви връзки и решения помага да се вземат. Dell EMC ще подкрепи за втора година конкурса Entrepregirl, съобщи Саша Безуханова, организатор и основател на Българския център за жените в технологиите. Тазгодишното издание ще стартира на 15 октомври и, както досега, в него ще могат да се включат момичетата между 16 и 25 години. Инициативата се оказва повече от успешна, защото за 4 години е успяла да насърчи над 200 млади жени да стартират свои проекти и да спомогне за преодоляването на стереотипа за женска и мъжка професия.", "date": "2018.10.11", "title": "Пет тренда в технологиите ще променят обществото и икономиката след 2030 г."}
{"url": "https://www.24chasa.bg/novini/article/7097216", "text": "Министерството на туризма заличава 71 дружества, вписани като туроператори от Националния туристически регистър, съобщи пресцентърът на МТ. Дружествата, чиято регистрация е заличена, са със седалище и адрес на управление в градовете - София, Варна, Бургас, Пловдив, Русе, Добрич, Плевен, Несебър, Поморие, Самоков, Кърджали, Велико Търново и Велинград. Заличаването е със заповед на министъра на туризма Николина Ангелкова и се предприема съгласно решение на Експертната комисия по регистрация на туроператори и туристически агенти. Причината е, че компаниите не са представили задължителна застраховка \"Отговорност на туроператора\", което е изрично условие за извършване на туроператорска дейност. Определен е период от две години, през който заличените дружества нямат право да заявяват регистрация за извършване на туроператорска дейност, считано от датата на издаване на заповедта. Заличените дружества не са премахнати от регистъра, но е отразена заповедта за заличаването им, като имената им са оцветени в червено. Това се прави, за да може при справка в регистъра потребителите да получават информация дали туроператорът е коректен и извършва дейност, спазвайки закона. Според действащите разпоредби на Закона за туризма, задължително условие е регистрираният туроператор ежегодно да сключва договор за задължителна застраховка \"Отговорност на туроператора\" със застраховател по смисъла на Кодекса на застраховането и да я представя на министъра на туризма в 14-дневен срок от сключването или подновяването му. Не съществува правна възможност регистриран туроператор временно да спира дейността си и/или да няма валидна застраховка.", "date": "2018.10.11", "title": "Заличиха 71 дружества от Националния \nтуристически регистър"}
{"url": "https://www.24chasa.bg/novini/article/7097099", "text": "Очаквам кметът Йорданка Фандъкова да удържи на обещанието си и до седмица да организира среща с представители на СДВР, за да потърсим заедно решение на проблема с присъствието на травестити и хамали на централния столичен булевард \"Христо Ботев\" и на площад \"Македония\". Това заяви общинският съветник от БСП Николай Николов по време на сесията на СОС днес. Както е известно, преди около месец той входира питане, придружено с подписка, която събира през август. В нея срещу присъствието на травестити и хамали на бул. \"Христо Ботев\" и площад \"Македония\" се подписаха 1031 граждани, живеещи в района. На сесията днес Николай Николов получи отговор на питането си. \"Категорично не съм доволен от отговора на кмета. Госпожа Фандъкова опитва да прехвърли топката на СДВР. За мен това не е нищо ново. Досега институциите точно това правеха и по тази причина няма и решение на проблема, коментира Николай Николов. - Затова бях принуден да направя подписка през август. Но аз няма да се откажа и ще продължа да търся начин за разрешаване на проблема. Надявам се кметът да спази обещанието си и наистина да организира среща с представители на СДВР, за да помислим какви мерки може да бъдат взети. Аз вече съм готов с предложения, които може да обсъдим. В противен случай ще направя нова кампания. Всеки ден ще минавам и ще снимам травеститите и хамалите по бул. \"Христо Ботев\" и площад \"Македония\" и ще поствам снимките в социалните мрежи като ще тагвам кмета Фандъкова и СДВР\". Според Николай Николов, СДВР може да прави акции с цивилни полицаи, които да залавят нарушителите в района. \"Две-три такива акции на седмица биха били достатъчни, за да се разреши този проблем по най-бързия начин, смята общинският съветник от БСП. - Срамно е в европейска столица, която доскоро беше и председател на ЕС, на 10 метра от една от най-красивите сгради в града Министерство на земеделието и буквално под носа на СДВР да цари такова беззаконие и престъпност. А самите представители на СДВР да си затварят очите и да твърдят, че такова нещо няма\".", "date": "2018.10.11", "title": "Николай Николов: Чакам до седмица Фандъкова да организира среща със СДВР по въпроса за травеститите и хамалите на \"Македония\""}
{"url": "https://www.24chasa.bg/novini/article/7097104", "text": "Американският президент Доналд Тръмп каза, че САЩ решително се опитват да разберат какво се е случило със саудитския журналист Джамал Кашоги, който е в неизвестност, откакто преди около седмица влязъл в консулство на Саудитска Арабия в Турция, предаде Асошиейтед прес, цитирана от БТА.  Има опасения, че Хашоги, писал статии за американския в. \"Вашингтон пост\", е убит. Тръмп заяви в интервю по телевизия \"Фокс нюз\": \"Ние имаме следователи там и работим с Турция, а честно казано, работим със Саудитска Арабия.\" По думите му Кашоги е \"влязъл и не изглежда да е излязъл\" от консулството в Истанбул. Във връзка с публикувана от \"Вашингтон пост\" информация, че американското разузнаване е засекло комуникации между саудитски служители, обсъждали план за задържане на Кашоги, Тръмп каза: \"Това би било много тъжно и ние вероятно ще знаем в много близко бъдеще.\" Президентът описа отношенията между САЩ и Саудитска Арабия като \"отлични\". Попитан дали изчезването на Кашоги може да застраши тези връзки, Тръмп отговори: \"Трябва да разбера какво се е случило.\" Той се отнесе резервирано към призивите за спиране на по-нататъшни американски оръжейни продажби за Саудитска Арабия. Според него подобен ход \"би ни навредил\".", "date": "2018.10.11", "title": "Тръмп: Американски следователи са в Турция заради журналиста Кашоги"}
{"url": "https://www.24chasa.bg/novini/article/7097108", "text": "Прокуратурата на Босна и Херцеговина повдигна обвинения срещу бившия командир на босненската армия Атиф Дудакович и още 16 души от Пети корпус на босненската армия за военни престъпления срещу цивилни и затворници по време на войната в Босна и Херцеговина от 1992-95 г., съобщи информационният сайт кликс. Дудакович и другите 16 са обвинени в престъпления срещу човечеството поради убийствата на над 300 сърби, повечето възрастни хора или военнопленници, както и за унищожаването на 38 православни храма. Престъпленията са извършени на териториите на общините Босански Петровац, Ключ, Босанска Крупа, Сански мост, Бихач и Цазин, предаде БТА. Прокуратурата ще доказва обвиненията с разпита на 447 свидетели и шест вещи лица и с прилагането на над 1100 доказателствени материала. Обвиненията във военни престъпления са чувствителна тема в Босна, тъй като Пети корпус отговаряше за района на Бихач в северозападна Босна и през по-голямата част от войната бе под сръбска обсада. Шейсет и четири годишният Дудакович стана командир на босненската армия след войната и остана много уважаван и популярен, отбелязва Асошиейтед прес.", "date": "2018.10.11", "title": "Повдигнаха обвинения срещу босненски командир и още 16 души за военни престъпления"}
{"url": "https://www.24chasa.bg/novini/article/7097091", "text": "За първи път бе продаден на търг кораб, отнет през 2017 г. в полза на държавата - , съобщиха от НАП - Велико Търново. Данъчните от великотърновската дирекция продадоха през август т. г. кораба „Bolkan Princess“ /„Балканска принцеса“/, след отнемането му от КОНПИ /Комисия за отнемане на незаконно придобито имущество/. Той бе на Васил Кънев, който стана клиент на комисията след присъда за контрабанда на корабно гориво и ръководене на организирана престъпна група. След търга речният моторен кораб бе предаден на новия си собственик - румънски гражданин, който плати за него 50 100 лева. Продаденият плавателен съд е в незадоволително състояние. Построен като двуетажен пътнически кораб през 1984 г. в гр. Калайоки, Финландия и с разрешение за превоз на до 100 пътници. Размерите му са: 28 м дължина и 6,5 м ширина. За времето си той е имал отлично навигационно оборудване. Корабът има два салона с 80 места и уютен коктейл-бар. С луксозния тогава плаващ ресторант са организирани разходки на клиенти от Русе до съседно Гюргево. Корабът \"Балканска принцеса\" е закупен през 2001 година от предишния собственик Васил Кънев за малко над 77 000 лева. Функционирал е като ресторант на вода до 2009 г., когато КОНПИ установява, че е той използван за контрабанда на корабно гориво. От 2013 г. до търга плавателният съд престоява на пристанището в гр. Видин. През изминалите девет месеца на 2018 година в отдел „Държавни вземания“ на ТД на НАП В. Търново са проведени 47 броя продажби, в резултат на които в хазната са постъпили 556 112 лева. Реализираните имущества, отнети и конфискувани в полза на държавата са най-разнообразни - от недвижими имоти, моторни превозни средства до дърва за огрев и др. По отношение на публичните продажби, от началото на годината в НАП В. Търново са организирани 114 търга на имущество на длъжници, от които са събрани 309 759 лв. Публичните изпълнители от цялата дирекция, включваща седемте области от В. Търново до Видин, са провели 319 търга, донесли приходи в размер на 1 640 953 лв. Събраните просрочени вземания са 174 701 788 лв.", "date": "2018.10.11", "title": "Кораб за 50 000 лева продадоха на\nтърг великотърновските данъчни"}
{"url": "https://www.24chasa.bg/novini/article/7097121", "text": "Израелската армия съобщи, че е разрушила тунел на палестинското ислямистко движение Хамас под границата между ивицата Газа и Израел, 15-и за една година, предаде Франс прес. Хамас и съюзниците му използваха тези тунели във войната срещу Израел през 2014 г. и разрушаването им стана една от целите на израелската офанзива, предаде БТА. Според израелската армия разрушеният днес тунел с дължина около един километър е бил изкопан от Хан Юнис в южната част на ивицата Газа и е щял да бъде използван за нападение. Тунелът е имал електрическо осветление и комуникационни средства. Той е бил свързан с мрежата от военни тунели на Хамас, каза израелската армия. Не се съобщава за ранени или убити палестинци при операцията по разрушаването, както е ставало в предишни случаи. Освен следенето и разрушаването на тунелите Израел започна преди няколко месеца строеж на подземна бетонна преграда по протежението на ивицата Газа, която ще е с дължина 65 км и ще е оборудвана с датчици за засичане на прокопаване на тунели.", "date": "2018.10.11", "title": "Израел: Разрушихме 15-и тунел в ивицата Газа за една година"}
{"url": "https://www.24chasa.bg/novini/article/7097119", "text": "Британският външен министър Джереми Хънт днес заплаши саудитските власти с \"тежки последици\", ако се потвърди, че носят отговорност за изчезването на саудитския журнаист Джамал Кашоги, предаде Франс прес, цитирана от БТА. Журналистът, който беше критик на властимащите в Рияд и пишеше във в. \"Вашингтон пост\", не е давал признаци на живот от влизането си на 2 октомври в консулството на Саудитска Арабия в Истанбул, където трябвало да получи документ във връзка с предстоящия му брак с туркиня. Турски официални представители потвърдиха в събота, че според досегашното разследване, Кашоги е бил убит в консулството. \"Ако тези твърдения са верни, ще има тежки последици, тъй като нашето приятелство и партньорството ни се основават на общи ценности\", обяви Хънт пред АФП. \"Ако саудитците искат да се стигне до удовлетворително заключение (в този случай), трябва да намерим Хашоги. Те казват, че тези обвинения не са верни, така че къде е г-н Кашоги?\", продължи министърът. Анкара твърди, че Кашоги така и не е излязъл от сградата, но Рияд настоява на обратното. \"Изключително притеснени сме\", обяви министър Хънт и обясни, че е изразил \"дълбоката си загриженост\" пред саудитския посланик в Лондон и пред саудитския първи дипломат. \"Хората, които се смятат за дългогодишни приятели на Саудитска Арабия, смятат, че става дума много много сериозен въпрос\", обяви Хънт, като имаше предвид по-конкретно САЩ, които настояха пред Рияд за обяснение. В сряда американският президент Доналд Тръмп съобщи, че е разговарял за изчезналия журналист със саудитците \"на много високо ниво\", \"повече от веднъж\". Според в. \"Вашингтон пост\" американските разузнавателни служби са били в течение на саудитски замисъл, включващ и саудитския престолонаследник Мохамед бин Салман, 59-годишният журналист да бъде примамен в капан, за да бъде арестуван. Турският президент Реджеп Ердоган днес предупреди, че неговата стана няма да мълчи по случая с изчезването на саудитския журналист.", "date": "2018.10.11", "title": "Лондон плаши Рияд с тежки последици, \nако е замесен в изчезването на Хашоги"}
{"url": "https://www.24chasa.bg/novini/article/7093751", "text": "Едно цяло поколение израсна пред телевизора, гледайки първите западни анимации по “Картуун Нетуърк” и “Фокс Кидс”. Те бяха без дублаж на български и така английският език навлезе в речника на Y поколението. Тази тенденция за ранно самообучение по чужд език се запазва и до днес в България. Пример за това са малките Давид и Матео. Те са на четири и половина и на две и половина години, но добре знаят какво са cat and dog (от англ. котка и куче). “Децата днес всекидневно и на всеки час слушат английски. Като се започне от телевизионните канали за най-малките като Бейби тв, мине се през детските песнички и се стигне до филмчетата от ютюб, всичко е на чужд език”, казва майка им Десислава Райчева. Давид и Матео изкарват не повече от час в гледане на чуждоезични анимации в интернет или по телевизията. Добре разбират всичко казано на чуждия език. “Давид чудесно разбира английския. Понякога казва отделни цели изречения, но не го говори свободно просто защото вкъщи не се говори на чужд език”, разказва майката и добавя, че цветовете, буквите, цифрите са само част от познанията им. Малките полиглоти са част от новата тенденция и все още не влизат в статистиката на Евростат, според която сме един от най-незнаещите чужди езици народ в Европа. По данни на статистическата служба към Европейската комия за 2016 г. По този неприятен показател ни водят само румънците, унгарците и великобританците. В статистиката влизат хората в трудоспособна възраст от 24 до 65 г. Сънародниците ни, които знаят поне един чужд език, са 33%, а тези, които боравят с два, са 13,7%. Малко над 3% от българите говорят дори 3 и повече чужди езици. Най-незнаещите българи са във възрастовата граница 35-54 г. Те са общо 1,02 млн. души. Близо 60% от сънародниците ни със средно образование не ползват друг език освен майчиния си. Това се отнася и за 16% от висшистите. Полиглотите на Европа са шведите, датчаните, латвийците, норвежците, финландците и жителите на Люксенбург. В Швеция процентът на неговорещите чужд език е най-нисък за стария континент - едва 3,4%. Определено обаче водеща в класацията е Люксембург, защото над 51% от жителите там говорят 3 или повече езици. При съседките ни лингвистичните познания не са особено добри. По-зле от нас е Румъния. Съседите ни, които не говорят нито един език освен своя, са цели 64,2%. В Гърция този процент е 33,5%, а в Сърбия е 20,7%. Над 48% от жителите на южната ни съседка владеят един чужд език, а сред сърбите това число е 37,2%. Тези високи числа правят Балканите зона, в която повече от половината население не владее и не използва във всекидневието си нито един чужд език. Изненадващо на дъното на списъка стои Великобритания със своите 65,4% невладеене на чужди езици. Това обаче е разбираемо, защото Близо 96% от хората, говорещи чужди езици, го знаят. Следващият най-разпространен е френският - 26%, следва немският със 17% и испанският с 13%. “В последните години настъпи бум на немския език. Много хора искат да го учат. Има и глад за преподаватели по немски език и изобщо има глад за преподаватели по чужди езици. Много от завършилите английска филология например предпочитат да започнат работа в колцентър”, казва ръководителят на центъра по изучаване на чужди езици към Софийския университет Радостина Кисьова. Причината за силния интерес е, че много млади хора искат да отидат в Германия, за да учат или работят. Кисьова преподава английски от 1999 г. и наблюденията ѝ досега показват, че чужд език. За последните 20 г. изцяло се е променил начинът на преподаване на чужди езици у нас. Ако преди център на вниманието е бил учителят и той е представял суха теория и граматика на децата, то днес се набляга повече на свободното говорене в час, провеждането на диалози, слушането с разбиране и четенето на текстове. “Имах една възрастна жена, която точно се беше пенсионирала. Записа се да учи английски и напредна страшно бързо, а има много млади, които нямат интелектуален капацитет”, казва Радостина Кисьова и добавя, че 99% от ученето на език е труд и зазубряне. Забелязва, че новото поколение деца се справят лесно с материала, защото свикват с английския още от съвсем малки. Макар и много по-слабо отпреди 1989 г., над българските деца все още има руско влияние. Много от тях гледат руски анимации, като едно от най-известните е “Маша и мечока”. “В един момент Давид постоянно гледаше руски филмчета и знае някои думи на руски”, казва Десислава Райчева, която обаче често чете английски детски книжки на малките братя. Смята, че така им помага бързо да усвоят езика. “Сега възприемат без проблем и един ден, като тръгнат на училище или на курс, ще им е много лесно”, казва майката. Обикновено българчетата започват да изучават първи чужд език в първи клас. Не са никак малко и тези, които тръгват на курсове в предучилищна възраст, а в последните години се появиха По данни на Евростат за 2016 г. България е в челните позиции на Европа за учене на чужд език в ранна училищна възраст. 81,4% от децата учат един чужд език, а 17% учат и втори. Най-популярен си остава английският със 74,5%, а на второ място идва руският с 5,6% у нас. Той е петият най-изучаван език сред 19-те милиона европейчета с 2,7%, като изпреварва италианския, който се изучава от малко над 1%. На 100% от децата в Кипър, Люксембург, Малта и Хърватия учат чужд език в основното училище. В България за последните години много предпочитани сред кандидат-гимназистите са езиковите гимназии. В тях освен изучавания до 7-и клас английски се учи и втори език. Тези специализирани училища нареждат България по средата на друга езикова статистика. На първо място е Люксембург със 100%, а на дъното стои Великобритания с 5% и Гърция с 1%. “Много са будни и умни днешните деца. Учат много бързо от предходните поколения. Тяхната слухова памет е много по-развита от зрителната”, казва Радостина Кисьова и добавя, че често децата знаят много повече английска разговорна реч от учителите си. Това се дължи на видеа на влогъри в интернет и песни на любими певци. Много са компаниите, които изискват служителите им да владеят чужд език, провеждат безплатни курсове. Те обаче често пропадат именно защото са безплатни. “Започват все по-големи отсъствия и накрая остават един-двама. Дори напоследък отказвам такива курсове, защото е взаимна загуба на време”, казва Кисьова, която има опит с провеждането на фирмени обучения по английски. Това показва, че единственият начин българинът да вземе подобен курс на сериозно е, когато му се бръкне в джоба. Новите технологии се превръщат в първия учител по чужд език още в най-ранна детска възраст. С навлизането на новото поколение в работна възраст ще нарасне и броят на българите, които свободно боравят на няколко езика.", "date": "2018.10.11", "title": "Тенденцията децата да учат английски от телевизията"}
{"url": "https://www.24chasa.bg/novini/article/7097128", "text": "Българският еврокомисар по цифровата икономика и общество Мария Габриел представи Европейската комисия на провеждащото се във Франкфурт 70-то юбилейно издание на международния Панаир на книгата - най-голямото и престижно книжно изложение в света, съобщи Представителството на ЕК в България, предаде БТА. Тя откри ключовия дебат в рамките на панаира с повече от 100 представители на книжната индустрия, водещите теми в който бяха реформата на авторското право и използването на най-новите технологии в издаването на книги, разпространението и четенето. \"Осигуряване на по-широк достъп на читателите до огромното творчество, което книгоиздаването предлага като най-голямата културна индустрия в Европа, трябва да остане наша водеща цел. Този сектор е изключително важен и за икономиката ни със стабилен оборот от 22 милиарда евро и 125 хиляди души заета работна ръка. Цифровите технологии предлагат неограничени възможности за още по-добър принос на сектора за създаването на все по-голямо съдържание за европейците и за културното многообразие на нашия континент. Реформата на авторското право, ставките за ДДС и работата за по-справедливи и надеждни отношения онлайн платформи-бизнес са конкретни мерки, с които Европейската комисия подкрепяме сектора. Най-важното условие да успеем е да работим заедно\", заяви комисар Мария Габриел при откриването на форума. Тя обърна специално внимание на най-новите технологични разработки и аспекти на цифровизацията на книгоиздаването, продажбата и четенето на книги, като наблегна на необходимостта от жизнеспособни системи за публикуване и продажба на електронни книги, които могат да бъдат истински конкуренти на неевропейски дистрибутори. Комисарят насърчи участниците да разгледат възможностите, предлагани от програми като Хоризонт 2020 и МЕДИА, които предоставят финансова помощ и безвъзмездни средства за медийния сектор. По време на обиколката на панаирните книжни щандове, българският еврокомисар проведе отделна среща само с българските изложители. Обсъдени бяха въпроси, свързани с предизвикателствата пред книгоиздаването, необходимостта от механизми за санкциониране на пиратството, трудностите при осъществяване на преводи от български на чужд език. Българските участници споделиха с Мария Габриел, че много добре се приемат от чужденците родните детски книги с илюстрации, което говори за високото ниво на професионализъм на българските илюстратори.", "date": "2018.10.11", "title": "Мария Габриел се срещна с българските изложители на най-престижния в света Панаир на книгата във Франкфурт"}
{"url": "https://www.24chasa.bg/novini/article/7097129", "text": "Германският президент Франк-Валтер Щайнмайер и гръцкият премиер Алексис Ципрас постигнаха съгласие днес за необходимостта от нов импулс на европейската интеграция на фона на надигането на популизма, предаде АФП, цитирана от БТА. Германският президент, който е на официално посещение в Гърция, и гръцкият премиер демонстрираха волята си да отворят \"нова глава\" в гръцко-германските отношения, за да обърнат страницата на напреженията, провокирани от германското искане за строги мерки за икономии в замяна на финансовата помощ за страната. Щайнмайер заяви, че \"споделя безпокойствата за бъдещето на Европа\", изразени от Ципрас. \"Ние трябва да направим стъпки, за да убедим европейските граждани, че е възможно да се излезе от кризите, и да го направим заедно, ние трябва да отстраним екстремистките и популистки гласове\", заяви Ципрас. Той призова за \"консенсус\" по въпроса за миграционната политика\", \"който не е възможен без солидарност\". \"Не мога да бъда оптимист за Европа, нашият общ дом е застрашен от надигането на крайната десница\", заяви Ципрас по-рано, посрещайки Щайнмайер в своя кабинет. \"Вашето посещение може да даде тласък за ново начало в гърцко-германските отношения\", подчерта Ципрас. Той изтъкна волята на Гърция да се сложи край на \"трудните моменти между нашите две страни по време на кризата и на клишетата, които тровят нашите отношения\". \"Ние се намираме в момент, когато можем да отворим нова страница в нашите отношения\", изтъкна от своя страна Щайнмайер. Той изрази \"уважението\" си както към Ципрас, така и към гърците заради усилията на страната да преодолее осемгодишната дългова криза.", "date": "2018.10.11", "title": "Ципрас и Щайнмайер се обявиха за нов импулс на европейската интеграция"}
{"url": "https://www.24chasa.bg/novini/article/7097134", "text": "Анкарската община взе решение да нарече улицата, на която ще бъде разположена новата сграда на посолството на Съединените щати, на името на Малкълм Екс, борец за правата на афроамериканците в САЩ, предаде ТАСС, позовавайки се на в. \"Хюриет\". Новото здание на американската дипломатическа мисия в турската столица се строи на ул. \"1478\" в квартал Чукурамбар. Тази улица ще бъде применувана на името на Малкълм Екс по нареждане на президента на Турция Реджеп Тайип Ердоган. Решението за това е било окончателно одобрено днес от общинския съвет в Анкара. По време на посещението си в Ню Йорк миналия месец за Общото събрание на ООН Ердоган се срещна с дъщерите на Малкълм Екс и им сподели плановете си да нарече улица в Анкара на името на баща им, предаде БТА. Иляса Шабаз, едната от дъщерите на афроамериканския активист, изтъкна тогава значимостта на срещата си с Ердоган, който по думите й \"олицетворява\" наследството на Малкълм Екс. \"Беше голяма чест за мен да се срещна с такъв лидер, особено по отношение на човешкото достойнство, състрадание и социална справедливост\", заяви Шабаз пред Анадолската агенция.", "date": "2018.10.11", "title": "Кръщават улицата, където ще е новото посолство на САЩ в Турция, на Малкълм Екс"}
{"url": "https://www.24chasa.bg/novini/article/7097136", "text": "Американският специален пратеник за конфликта в Източна Украйна Кърт Волкър каза, че Западът трябва да прояви твърдост и за запази санкциите срещу Москва, защото Русия не изтегля войските си от сепаратисткия регион и не предприема стъпки към разрешаването на конфликта, предаде Асошиейтед прес. Волкър говори пред репортери по видеомост от Брюксел, където има срещи с високопоставени лица от Европейския съюз, на които се обсъжда запазването на санкциите. Волкър бе назначен от президента Доналд Тръмп със задача да настоява за уреждане на конфликта в Източна Украйна в който от 2014 г. досега са загинали над 10 000 души в битки между украинските сили и проруските сепаратисти. Санкциите, наложени от Вашингтон, включват замразяване на авоари и забрани за пътуване на определени личности. Четирима украински войници са били убити през последното денонощие, а трима - ранени, в източната сепаратистка проруска част на Украйна, съобщи днес министерството на отбраната в Киев, цитирано от Франс прес. Двама са загинали при бомбардировка, а други двама са били смъртоносно ранени при избухването на взривно устройство. Украинската армия обвини сепаратистите, че през последните 24 часа са обстрелвали 28 пъти нейни позиции, въпреки че е в сила примирие. Бунтовниците обвиниха украинската армия, че 22 пъти е нарушила прекратяването на огъня, според информационната агенция на сепаратистите. Конфликтът между проруските сепаратисти и украинската армия е отнел живота на повече от 10 000 души от 2014 г. насам. Киев и Западът обвиняват Русия, че подкрепя военно бунтовниците, което Москва отрича, въпреки множеството доказателства. Мирните споразумения, подписани в Минск в началото на 2015 г., последвани от поредица примирия, позволиха значително намаляване на сблъсъците, но по протежение на фронтовата линия периодично продължават изблици на насилие.", "date": "2018.10.11", "title": "САЩ настояха Западът да прояви твърдост и да запази санкциите срещу Русия"}
{"url": "https://www.24chasa.bg/novini/article/7097138", "text": "До 2020 г. над 80% от съществуващата образователна инфраструктура в страната, включваща детски ясли и градини, училища, гимназии и университети ще бъде изцяло обновена. За тази цел се инвестират над 624 млн. лв. по Оперативна програма „Региони в растеж“ 2014-2020 г., съобщиха от пресцентъра на Министерството на регионалното развитие и благоустройството. Това каза в Казанлък заместник-министърът на регионалното развитие и благоустройството и ръководител на управляващия орган на европейската програма Деница Николова. Заедно със заместник-кмета на община Казанлък Цветелина Симеонова тя откри обновената детска градина „Слънце“. Детското заведение е построено преди 30 години и оттогава не е ремонтирано. Градината е напълно реновирана и обзаведена с нови мебели, включително и нова кухня, по проект „Обновяване на образователна инфраструктура в Община Казанлък“ на стойност над 9,5 млн. лв., осигурени от ОП „Региони в растеж“ 2014-2020 г. По него се ремонтират общо осем образователни институции в Казанлък – 3 детски градини и пет училища. Освен сградата са ремонтирани дворното пространство, в което са направени нови спортни площадки и атракциони, включително стадион с атлетическа писта. Подменена е и системата за отопление, създадени са нови зелени и цветни зони. Зам.-министър Николова подчерта, че образованието е основен приоритет на правителството и в тази връзка се прави много. „Целта ни е децата да получават по-добро образование и грижи, а преподавателите да работят в по-качествена среда. Вече виждаме ефекта от усилията на правителството, местна власт и изпълнителите и надявам се, той се цени от всеки, защото така се променя и стандарта на живот в населените места“, отбеляза тя. В Казанлък заместник-министърът инспектира и реконструираното междублоково пространство в кв. „Изток“, част от дейностите по Проект „Обновяване на градската среда в град Казанлък“, финансиран по Оперативна програма „Региони в растеж“ 2014-2020 г., по който в града се влагат над 5,6 млн. лв. Той включва реконструкция и рехабилитация на четири улици и прилежащите им тротоари и възстановяване на две междублокови пространства. Зам.-министърът провери облагородените градски пространства, новите кътове за отдих и игра, детски площадки, фитнес съоръжения и площадки за спортни дейности. В подбалканския град зам.-министър Деница Николова проведе информационен ден за популяризиране на инвестициите в туризма и градската среда, предоставяни чрез финансови инструменти по Оперативна програма „Региони в растеж“ 2014-2020 г. Във форума участваха представители на министерствата на туризма, културата, регионалното развитие и благоустройството и фонд посредника, финансиращ проекти. Към информационната кампания имаше широк обществен интерес, а присъстващите се запознаха с възможностите за реализация на проекти за развитие на туризма и подобряване на градската среда. Зам.-министър Николова обясни, че за Южна България предоставеният финансов ресурс е в размер на 220,5 млн. лв., от които 135,5 млн. лв. са от ОПРР 2014-2020 и 85 млн. лв. съфинансиране от обединението-ДЗЗД „Фонд за устойчиви градове“, което включва ОББ, Фонд ФЛАГ, Фонд за устойчиво градско развитие и Българска консултантска организация. „Инвестициите в туристически забележителности и обекти - културни ценности с национално и световно значение могат да се финансират само с финансови инструменти, като има възможност някои проекти да получат и частично безвъзмездна помощ. Целта е да стимулираме частни инвеститори, неправителствен сектор, граждански организации, които имат желание да се включат в проекти за развитие на туристически обекти. Например – обновяване на крепости и манастири, които да привличат повече туристи, а същевременно да стимулират бизнеса чрез направата на настанителна база, заведения за хранене, места за продажба на сувенири и др. Всички обекти от национално и световно значение, включени в списъка на Министерството на културата“, каза Николова.", "date": "2018.10.11", "title": "Зам.-министър Николова: До 2020 г. ще обновим над  80% от учебните заведения"}
{"url": "https://www.24chasa.bg/novini/article/7097152", "text": "Тир, натоварен с дървени изрезки се обърна на изхода на смолянското село Бостина в посока за прохода Рожен. Пътнотранспортното произшествие е станало на главния път за Пловдив преди около час. Шофьорът изгубил контрол над автомобила със смолянска регистрация, който излязъл от пътя и се обърнал над река Бяла, засядайки на мантинелата. Вследствие на обръщането на тежкотоварния камион дървеният материал се е разпилял. Движението на мястото се регулира от полицейски служители. Шофьорът е пострадал леко и е транспортиран за изследвания в областната болница.", "date": "2018.10.11", "title": "Тир се обърна край Смолян на пътя за Пловдив"}
{"url": "https://www.24chasa.bg/novini/article/7097141", "text": "Британски учен е държан без обвинения в изолатор в Обединените арабски емирства, след като преди пет месеца е бил арестуван в страната, докато е провеждал проучване за своята дисертация, заяви днес неговата съпруга, цитирана от Ройтерс. Матю Хеджис - 31-годишен докторант в Дърамския университет, е бил задържан без обяснение на международното летище в Дубай на 5 май след двуседмично посещение, каза съпругата му Даниела Теджада. По думите й Хеджис се е явил вчера пред съд в Абу Даби, но не е бил уведомен за каквито и да е обвинения срещу него. Миналата седмица той се е явил на първо изслушване пред съда. Назначен му е адвокат и е насрочено ново заседание за 24 октомври. Източник от ОАЕ, запознат със случая, каза, че ученият ще бъде обвинен в шпионаж. Говорител на британското външно министерство заяви, че британските власти оказват подкрепа на британец, задържан в ОАЕ, но не спомена името на мъжа. \"Помагаме на семейството му и поддържаме близък контакт с местните власти. Външният министър също така лично повдигна въпроса пред колегата си от ОАЕ\", каза той. В края на септември медии в ОАЕ съобщиха, че главният прокурор е разпоредил съдебен процес срещу чужденец, обвинен в шпионаж. Според англоезичния в. \"Нешънъл\" следователите са определили, че мъжът се е опитвал да предостави \"поверителна информация\" на чуждестранна служба, а при разпитите е признал, че е шпионирал.", "date": "2018.10.11", "title": "Държат в изолатор британски учен, провеждал проучване в ОАЕ"}
{"url": "https://www.24chasa.bg/novini/article/7097089", "text": "Административният съд в Бургас прекрати делото за ПУП-а на 22 дка. в Силистар край Синеморец, който областният управител Вълчо Чолаков оспори. Възраженията му бяха, че общинският съвет в Царево не е съгласувал решението за изработването му с МОСВ, тъй като теренът попада в границите на Природен парк \"Странджа\" и нарушава ЗУТ. Според магистратите обаче съгласно ЗУТ областният управител не бил органът, който може да оспори решението на колективния орган. \"Решението на Общинския съвет в Царево е част от процедура по издаване на крайния акт, не представлява индивидуален административен акт и не подлежи на отделно оспорване поради което е налице основание за прекратяване на делото\", е становището на Административният съд. От областна управа заявиха, че ще го обжалват.  Срещу решението на местния парламент скочиха природозащитници, които заподозряха, че това е първа стъпка към застрояването на едно от най-красивите кътчета по българското Черноморие.", "date": "2018.10.11", "title": "Съд отказа дело за ПУП-а на Силистар (Обновена)"}
{"url": "https://www.24chasa.bg/novini/article/7097159", "text": "Македонската специална прокуратура, която бе създадена, за да разследва случаите, свързани с незаконно подслушвани разговори, започна шест нови разследвания, в които сред заподозрените са вицепремиерът по европейските въпроси Буяр Османи и генералният секретар на опозиционната партия ВМРО-ДПМНЕ Игор Янушев, предаде агенция Бета, позовавайки се на съобщение на сайта на прокуратурата. Османи е заподозрян, че през 2010 г., когато е бил министър на здравеопазването, е одобрил незаконен търг за строителни работи на болница в Охрид на стойност около два милиона евро, предаде БТА. След публикуване на съобщението вицепремиерът заяви, че подкрепя работата на прокуратурата, но не каза дали ще подаде оставка. Премиерът Зоран Заев от своя страна коментира кратко, че никой не е виновен до доказване на противното, съобщи македонската телевизия Канал 5. Срещу Янушев специалната прокуратура води разследване по подозрения, че като член на комисия за покупка на двуетажни автобуси за град Скопие е участвал в манипулиране на търг в полза на китайска компания, с която е бил сключен договор, макар че офертата й била непълна и с пет милиона евро по-скъпа от друг участник в търга. Шестте нови разследвания на специалната прокуратура засягат повече от 20 души, заподозрени във финансови престъпления, с които са ощетили държавата с общо 80 милиона евро. Бившият премиер Никола Груевски е заподозрян по нови два случая на специалната прокуратура. Досега прокуратурата е завела пет дела срещу Груевски, по едно от които вече осъден на две години затвор. В новите разследвания за пръв път е заподозрян и бившият министър на финансите Зоран Ставрески - кум и близък сътрудник на Груевски по време на 10-годишното управление на ВМРО-ДПМНЕ.", "date": "2018.10.11", "title": "Разследват македонски вицепремиер за финансови престъпления"}
{"url": "https://www.24chasa.bg/novini/article/7096853", "text": "Германски гражданин, който беше арестуван по време на ваканция в Турция, ще бъде изправен пред съда днес по обвинения в обида на президента Реджеп Тайип Ердоган, предаде ДПА. Германският гражданин Хюсеин М. от Брауншвайг е обвинен, че е обидили Ердоган в публикации във Фейсбук през 2014 г. и 2015 г. Той отхвърля тези обвинения, съобщава БТА. Мъжът може да бъде осъден на до шест години затвор - две по първото обвинение и четири по второто. Германският консул в Турция също ще присъства на процеса, който се очаква да започне днес следобед. Преди процеса адвокатът на Хюсеин М. се оплака от условията, при които е държан в ареста неговият клиент, като посочи, че той е поставен в килия, предназначена за 25 души, с още 44 други затворници. \"Те спят на пода. Моят клиент дори няма възглавница\", заяви адвокатът.", "date": "2018.10.11", "title": "Германец е изпратен на съд в Турция за обида на Ердоган"}
{"url": "https://www.24chasa.bg/novini/article/7095830", "text": "БНБ и ЕЦБ вече водят усилени разговори по стъпките за присъединяването на България към банковия съюз и чакалнята пред еврозоната. Планът предвижда стрес тестове и оценката на активите, които ще обхванат цялата ни финансова система. Освен тях Европейската централна банка ще получи право да влиза за проверка по всяко време и във всяка банка, която работи у нас. Това означава, че изненадващи одити може да има не само в топ 5 на банките ни, но и във всяка от останалите 22. Това предвиждат правилата на т.нар. тясно сътрудничество, което страната ни прие, като постави насрещно условие - да влезем едновременно в чакалнята за еврозоната и в банковия съюз. Запознати прогнозират, че надзорът ще се насочи главно към местни банки, които не са част от големи финансови групи. Причината е, че банките майки на мегатрезорите ни, които са в челната петица, отдавна са под мониторинга на ЕЦБ. “24 часа” попита БНБ има ли действащ регламент, според който ЕЦБ определя в колко и в кои български банки да “влезе” и кой е той. Както и дали има вече постигнати договорености между БНБ и ЕЦБ за тясно сътрудничество. “БНБ е в процес на активно взаимодействие с ЕЦБ във връзка с установяването на тясно сътрудничество в рамките на Единния надзорен механизъм. Процесът протича в съответствие с обявената времева рамка. Информация по отделните етапи ще бъде предоставяна координирано от двете институции. На настоящия етап нямаме допълнителни коментари по поставените от вас въпроси”, отговориха от пресцентъра на централната банка. Преди седмица стана ясно, че в момента тече и съгласуване между финансовото министерство, БНБ и ЕЦБ за промени в няколко закона, които ще разпишат надзорната роля на БНБ. Вече са готови и промени в Закона за БНБ, според които централната банка няма да може да финансира държава, общини и закъсали банки. Според сегашния закон БНБ може да предоставя кредити на държавата за сметка на покупки на специални права на тираж от МВФ, при определени, разписани в закон условия. Новите текстове ще забранят на централната банка да купува нито на първичния, нито на вторичния пазар дългови инструменти, емитирани от държавата или от общините. По настояване на ЕЦБ законовите текстове, които гарантират независимост на БНБ, са допълнени. Със закона ще бъде забранено както на управителя, така и на подуправителите да имат право да искат, както и да приемат указания както от кабинета и други органи и институции, така и от институции на ЕС. Предвижда се също законова възможност при предсрочно прекратяване на правомощията на управителя на БНБ той да може да се обърне към Съда на Европейския съюз. Решенията на парламента, респективно указите на президента на републиката за предсрочно прекратяване правомощията на друг член на управителния съвет подлежат на оспорване пред Върховния административен съд.", "date": "2018.10.11", "title": "ЕЦБ започва проверки във всички \nбанки, работещи в България"}
{"url": "https://www.24chasa.bg/novini/article/7096885", "text": "ЕС подкрепя настояването на САЩ за пълно и прозрачно разследване от страна на саудитските власти на изчезването на журналиста Джамал Кашоги, заяви днес говорител на Европейската комисия, предаде БТА. Следим всичко по този въпрос, поддържаме много контакти, включително със саудитските власти, добави той. По думите на говорителя посочената позиция е била изразена и в пряк контакт със саудитската страна. По-рано тази седмица ЕК заяви, че очаква от саудитските власти да съобщят какво се е случило с журналиста след изчезването му на 2 октомври. Кашоги, автор на статии във в. \"Вашингтон пост\" срещу престолонаследника на Саудитска Арабия, изчезна преди седмица при посещение на саудитското консулство в Истанбул.", "date": "2018.10.11", "title": "ЕС подкрепя САЩ за пълно разследване на изчезването на Джамал Кашоги"}
{"url": "https://www.24chasa.bg/novini/article/7096862", "text": "Говорителят на Кремъл Дмитрий Песков опроверга публикация във финландска медия, че се подготвя нова среща в Хелзинки между президентите на Русия Владимир Путин и на САЩ Доналд Тръмп, предаде ТАСС, цитирана от БТА. \"Това не съответства на действителността; сега няма никакви планове или проекти\", каза днес Песков пред репортери. Вчера вестник \"Хелсингин саномат\" писа, че Путин и Тръмп може да участват в инициирана от Финландия среща на върха, посветена на проблемите в Арктика. Според изданието форумът вероятно ще се състои догодина през февруари или в края на пролетта. Пред журналистите Песков направи коментар и за евентуалното решение на Синода на Вселенската патриаршия да предостави автокефалия на Украинската православна църква. \"Вие знаете позицията на Руската православна църква по този въпрос и несъмнено ние не бихме искали да се предприемат някакви стъпки, които водят към дълбок разкол в света на православието\", каза прессекретарят на руския президент.", "date": "2018.10.11", "title": "Кремъл отрече, че се готви нова среща в Хелзинки между Путин и Тръмп"}
{"url": "https://www.24chasa.bg/novini/article/7096906", "text": "През първите девет месеца на годината във връзка с професионалната им дейност са били убити 56 журналисти - повече от цялата 2017 г., сочат данни на неправителствената организация \"Репортери без граници\", предаде Франс прес, цитирана от БТА.  \"Докато 2017 г. беше годината с най-малко убийства от 14 години насам за журналистическата професия, 2018 г. обръща тази низходяща тенденция\", се казва в изявлението на организацията, публикувано днес. \"Вече 56 журналисти са били убити заради професионалната им дейност. Числата нарастват и към тях трябва да се прибавят над десет случая, разследвани от \"Репортери без граници\". Тази тревожна бройка ни напомня, че спешно трябва да се направи още за защита на журналистите, посочи генералният секретар на НПО Кристоф Дьолоар. В тази връзка \"Репортери без граници\" отново настояха за назначаването на специален представител на ООН, който да отговаря за защитата на журналистите, мярка, подкрепяна от редица държави, между които и Франция, както и от \"130 медии, организации и синдикати по света\". Най-опасната за журналисти държава е Афганистан. Там от началото на годината са били убити 13 журналисти, подчертава организацията и напомня, че само за един ден - 30 април, са загинали 10 журналисти. Тогава 9 журналисти загубиха живота си при двоен атентат. Сред тях беше Шах Марай - главен фотограф на АФП в Кабул. Същия ден кореспондентът на Би Би Си Ахмад Шах беше убит от въоръжени мъже в Източен Афганистан. Организацията посочва, че броят на професионалните репортери, убити в Сирия, е силно намалял (двама от началото на 2018 г., срещу 9 за миналата година), но подчертава, че това не бива да прикрива проблема, че журналисти, сирийски граждани, поемат голям риск, когато свидетелстват от първо лице за конфликта. Шестима такива журналисти и медиен сътрудник са убити от началото на тази година.", "date": "2018.10.11", "title": "От началото на годината са убити повече \nжурналисти, отколкото за цялата 2017. В България - нито един."}
{"url": "https://www.24chasa.bg/novini/article/7096905", "text": "Предотвратено е разпространението на огромно количество марихуана. В имот в шуменския квартал \"Дивдядово\" са намерени близо 300 растения в различен стадий на сушене, а в землище на смядовското село Янково- още 51 засадени растения. Това съобщиха на брифинг директорът на ОД на МВР- Шумен старши комисар Ялчън Расим и административният директор на Окръжната прокуратура в града Маргарита Георгиева, предаде БТА. Работата по случая започнала преди около 15 дни, след получен сигнал, че в къща в \"Дивдядово\" се отглежда марихуана. Криминалисти установили ползвателя на имота и превозното средство, с което се придвижвал. На 9 октомври, около 18.40 часа, на ул.\"Генчо Панайотов\" в Шумен полицейски екип спрял за проверка К.К./32г./, който бил зад волана на автомобил \"Нисан Терано\". Той е ветеринарен лекар и инспектор в Агенцията по храните. Извършена му била проверка с дръг тест, който отчел положителна на канабис проба. Заради острия мирис на марихуана било извършено претърсване в лекия автомобил, а след това - в къщата в шуменския квартал. Във всички помещения в имота били открити растения, поставени за сушене, с височина между метър и метър и половина. Иззети са 298 отрязани растения, както и девет полиетиленови чували със суха листна тревна маса, като общото количество било около 80 кг. В хода на предприетите допълнителни мероприятия, с помощта на следово куче, в силно пресечена и трудно достъпна местност в землището на село Янково, е открит и парцел от около 500 кв.м. със засадени 51 растения с различна височина и листна корона. За растежа на канабисовите растения грижи полагал К.К., който ги поливал и торил периодично. Някои от тях достигнали височина 3,90 метра, а другите били между 1,70 и 2,50 метра. Растенията били иззети. К.К. е задържан за срок до 24 часа в районното управление на Шумен. Той не е криминално проявен. Делото е прехвърлено в Окръжната прокуратура в Шумен. Ялчън Расим каза, че откакто е директор на Областната дирекция на МВР в Шумен това е най-голямото иззето количество марихуана на територията на областната дирекция на полицията. Той уточни, че от един грам марихуана могат да се направят три цигари. Една цигара с наркотичното вещество се продава между 8 и 10 лева.", "date": "2018.10.11", "title": "Ветеринар, инспектор в Агенцията по храните, разпространявал марихуана"}
{"url": "https://www.24chasa.bg/novini/article/7096964", "text": "Два случая на намерени отровени безстопанствени животни- общо 7 кучета и котки, се разследват от зоополицията към Областна дирекция /ОД/ на МВР във Враца, съобщи инспектор Венцислав Димитров, цитиран от БТА. Той уточни, че сигналите за намерените мъртви животни са подадени преди дни от граждани, живеещи в квартал \"Дъбника\" в града. Едно от вероятно отровените животни е открито в двора на детска градина, което допълнително е притеснило хората, потвърди инспектор Димитров. Той допълни, че по случаите са започнати досъдебни производства, назначени са необходимите експертизи, които да потвърдят или отхвърлят версиите за отравяне на животните. Засега разследванията се водят срещу неизвестен извършител, уточни полицейският служител. Димитров е един от двамата полицейски служители, които работят от близо година като екип зоополицаи във Враца. Екипи от зоополицаи, които разследват престъпления срещу животни, са създадени към всяко от районните управления на територията на областната дирекция на вътрешните работи. Обща от началото на годината в областта са подадени 10 сигнала за убийство или жестокост към животни. По всички случаи са започнати досъдебни производства, посочи Венцислав Димитров. Той допълни, че много повече са подадените сигнали с искане за оказване на помощ, преди всичко медицинска, както и за бедстващи животни. Зоополицаите разследват само случаите на жестокост и умишлено умъртвяване на животни, уточни Димитров.", "date": "2018.10.11", "title": "Разследват случаи на отровени животни във Враца - общо 7 кучета и котки"}
{"url": "https://www.24chasa.bg/novini/article/7096969", "text": "Космическият кораб \"Союз МС-10\", който трябваше да приземи на Международната космическа станция (МКС) американския астронавт Ник Хейг и руския му колега Алексей Овчинин, бе принудена да осъществи аварийно кацане. Ето какво знаем досега, предава Франс прес, цитирана от БТА. Изтрелването протича нормално в 14:40 часа местно време от космодрума в Байконур в Казахстан. Кадрите, предавани на живо, показват екипажа на борда на капсулата. Но само след две минути прозвучават три кратки звукови сигнала, които означават аварийна ситуация. \"Проблеми с двигателя, 2 минути и 45 секунди\", обявява със съвършено спокоен глас командирът на екипажа Алексей Овчинин, 47-годишен опитен космонавт, който осъществява свой втори космически полет след мисията си на МКС през 2016 година. Според агенция \"Интерфакс\" повредата на двигателя се е получила след 119 секунди полет, по време на отделянето на първата от втората степен на ракетата. Един от блоковете на първата степен е ударил втората степен, предизвиквайки изгасването на двигателя. Аварийната система сработва безотказно и след няколко минути неизвестност, руската агенция \"Роскосмос\" съобщи, че членовете на екипажа на \"Союз МС-10\" са живи и че корабът се е приземил в Казахстан, като с него е бил установен контакт. Космонавтът на Роскосмос Алексей Овчинин и астронавтът на НАСА Ник Хейг преминават през медицински прегледи в град Жезказган, преди отлитането им за Байконур, предаде ТАСС. \"Космонавтът на Роскосмос Алексей Овчинин и астронавтът на НАСА се намират в град Жезказган, където са подложени на медицински прегледи. Генералният директор на Роскосмос Дмитрий Рогозин е взел решение за транспортирането на космонавтите до Байконур\", се казва в съобщение на руското космическо ведомство в Туитър. Роскосмос също така публикува фотографии на екипажа. Двамата мъже седят на кушетки и са включени към прибори за измерване на кръвното налягане и пулса. На една от снимките Хейг е засмян, на друга - Овчинин", "date": "2018.10.11", "title": "Какво знаем досега за приземилия се принудително космически кораб \"Союз\"? (Видео)"}
{"url": "https://www.24chasa.bg/novini/article/7096974", "text": "Окръжна прокуратура - Перник е внесла в съда обвинителен акт срещу Ваня Т./46г./ и Симона И./21г./ - майка и дъщеря за извършено от тях в съучастие тежко престъпление - умъртвяване на новородено дете, съобщиха от институцията. Двете живеят заедно с майката на Ваня и болния й брат в апартамент, намиращ се на седмия етаж в жилищен блок в квартал \"Тева\". В края на 2016 г. Симона забременяла и споделила това само с майка си. Двете решили да скрият бременността от своите близки и от съседите и да умъртвят детето след раждането му. Симона не търсила медицински грижи и помощ за проследяване на състоянието си. Вечерта на 13 август миналата година Симона родила в тоалетната дете от мъжки пол. Показала на майка си новороденото, с думите \"махни го, изхвърли го\". Ваня Т. го взела и го поставила в пластмасова кофичка, освен това почистила следите от раждането в тоалетната, за да не разберат близките им. Тя изхвърлила бебето от терасата, заедно с плацентата и кърпичките, с които почиствала следите. Новороденото паднало от терасата на седмия жилищен етаж в затревена площ на междублоковото пространство. Около 19:45 ч. жена, живуща в съседния блок, забелязала от терасата две едри кучета да душат около тялото на изхвърленото новородено, за което първоначално предположила, че е кукла. Съпругът й отишъл да провери. На място мъжът установил, че това е новородено дете, без признаци на живот, поради което сигнализирал на тел. 112. От заключението на извършената съдебномедицинска експертиза е установено, че детето живяло около пет-десет минути, родено е зряло и жизнеспособно. Смъртта му е настъпила бързо, била е неизбежна и се дължи на съчетана черепно-мозъчна и коремна травма и счупване на двете бедрени кости и гръден прешлен. По делото е била извършена ДНК експертиза, доказваща, че Симона И. е биологичната майка на новороденото дете. Предстои делото да продължи в съда.", "date": "2018.10.11", "title": "Майка и дъщеря на съд - хвърлили новородено от терасата на 7-ия етаж"}
{"url": "https://www.24chasa.bg/novini/article/7096968", "text": "На 15 октомври Негово светейшество българският патриарх и Софийски митрополит Неофит ще отбележи своя 73-и рожден ден. По този повод патриархът ще посети Троянския манастир, където ще бъдат отслужени \"Света божествена литургия и благодарствен молебен за здравето и дългоденствието на първосветителя на родната ни църква\". Това съобщават от Българската патриаршия, цитирани от БТА. Патриарх Неофит призовава всички, които желаят да изразят уважението си към него, да участват в дарителската кампания за набирането на средства за купуването на апарата ROTEM SIGMA за болницата \"Шейново\", който е жизнено необходим за диагностицирането на кръвозагуба при пациенти с тежки усложнения. Средствата за купуването на апарата могат да бъдат превеждани на сметка на Софийската митрополия. Като изказва всесърдечна благодарност на всички, Негово светейшество благопожелава здраве, благоденствие, мир, любов и преуспяване в добрите начинания.", "date": "2018.10.11", "title": "Отслужват молебен за здравето на патриарх Неофит в Троянския манастир"}
{"url": "https://www.24chasa.bg/novini/article/7096983", "text": "„Жените са повече от половината от населението на земята, а все още не са представени достатъчно в политиката. Само 37,3% от евродепутатите са жени и този процент не се е променил от 2010 година.“ Това заяви днес 11 октомври 2018 г. евродепутатът от ГЕРБ/ЕНП Ева Майдел, която беше домакин на събитието „От момиче към лидер“ в Европейския парламент. Ева Майдел подчерта необходимостта и ползите от повече жени в политиката и насърчи присъстващите на събитието момичета винаги да изразяват мнението и позициите си, както и да се включват активно в инициативи на местно ниво или в организации, подкрепящи важни за тях каузи. Тя обяви като недопустима разликата в заплащането между жени и мъже за една и съща работа. „Днешните момичета са жените лидери на утрешния ден. Разнообразието носи само позитиви, както за политиката, така и за бизнеса. Надявам се, че от днес, когато погледнете към Европейския парламент или националните си парламенти ще си кажете: тук има място за мен.“, допълни българският евродепутат. На събитието присъстваха над 70 момичета в гимназиална възраст от 16 националности. Кампанията „От момиче към лидер“ цели да провокира интереса на момичета от цяла Европа към политиката като ги среща с успешно-реализирани жени - политически лидери. Те имаха също възможността да се запознаят с работата на две комисии в Парламента, както и да посетят офиса на Фейсбук в Брюксел.", "date": "2018.10.11", "title": "Майдел: Разлика в заплащането между жените и мъжете за една и съща работа е недопустима"}
{"url": "https://www.24chasa.bg/novini/article/7096976", "text": "Бургаските депутати от ГЕРБ са недоволни от забавения ремонт на пътя Малко Търново-Царево, който пресича Странджа и излиза на Черно море. 54-километровото шосе е в окаяно положение и рехабилитацията му трябваше да започне спешно през май, но с изключение на частични кърпежи, друго по него не е правено през лятото. Заради забавения ремонт народните избраници Ивелина Василева, Димитър Бойчев и Диана Саватева се срещнали с представители на АПИ и получили уверението, че се търсят начини да започне преасфалтирането му. \"Очакваме да се вземе окончателно и крайно решение откъде ще бъде осигурен финансовият ресурс\", заявиха депутатите от ГЕРБ. Преди няколко месеца групата на ГЕРБ-Бургас в парламента отправи питане към тогавашния министър Нанков, който обяви, че за ремонта на отсечката от Агенция \"Пътна инфраструктура\" ще задели 3 млн. лв. Досега обаче бил извършен частичен ремонт на всички проблемните места в участъка Царево-Българи и Българи-Малко Търново. Затова сега депутатите отново щели да настояват пред новия министър на регионалното развитие да форсира рехабилитацията. Пътят минава през най-живописната част на Странджа и е най-пряката връзка от Турция през ГКПП-Малко Търново към морето.", "date": "2018.10.11", "title": "Депутати недоволни от забавен ремонт на път"}
{"url": "https://www.24chasa.bg/novini/article/7096939", "text": "От 2010 година с неуспех са завършили 13 изстрелвания на руски ракети-носители, причинени от повреда в работата на самите ракети или на ускорителните им блокове, припомня ТАСС, цитиран от БТА. От тях осем старта бяха проведени от космодрума Байконур, три от Плесецк, по един от морската платформа в Тихия океан в рамките на програмата \"Морски старт\" и от новия руски космодрум Восточний. В резултат на неуспешните стартове бяха загубени три товарни кораба \"Прогрес\" и 32 спътника, сред които 19 чуждестранни. Агенция ДПА припомня, че корабите \"Союз\" са нещо като космически товарен кон, свършил много работа за повече от половин век. Той е единствената връзка с Международната космическа станция /МКС/, след като НАСА прекрати програмата на совалките. За разлика от тях, корабът \"Союз\" може да се използва само еднократно. Той доставя космонавти и астронавти в космоса, след което ги връща обратно на Земята. Първият полет на \"Союз\" през 1967 година завърши с трагедия. При завръщането му в атмосферата парашутът му не се отвори и \"Союз-1\" се разби на Земята, при което загина космонавтът Владимир Комаров. Мисията на \"Союз-11\" също завърши с трагедия през 1971 година, когато дефектира дюза и заради разхерметизация загинаха тримата космонавти на борда. Корабът \"Союз\" се състои от три части - обслужващ модул, орбитален модул и модул за завръщане. Орбиталният модул се използва след скачването с МКС като \"спасителна лодка\" в случай че станцията трябва спешно да бъде напусната.", "date": "2018.10.11", "title": "Неуспехите при изстрелванията на руските ракети-носители от 2010 г."}
{"url": "https://www.24chasa.bg/novini/article/7096989", "text": "Над 600 служители на местна милиция в Югоизточна Турция са били уволнени по подозрения, че са свързани с терористични организации или с престъпления като контрабанда на наркотици и трафик, предаде турската частна телевизия НТВ. Отстранени са общо 635 \"пазачи по сигурността\" (известни преди като \"селски пазачи\") - въоръжени от държавата местни жители в Югоизточна Турция, които подпомагат армията и полицията в борбата с бойците на Кюрдската работническа партия (ПКК), съобщи министерството на вътрешните работи на Турция, предаде БТА. Кюрдската работническа партия вече над три десетилетия води въоръжена борба срещу турската държава. Десетки хиляди са загиналите в конфликта досега. ПКК е призната за терористична от Анкара, ЕС и САЩ.", "date": "2018.10.11", "title": "Уволниха над 600 служители на турска местна милиция по подозрения за връзки с терористични организации"}
{"url": "https://www.24chasa.bg/novini/article/7097000", "text": "До 10 дни германският съд ще реши дали да екстрадира Северин Красимиров - обвиняемия за убийството на 30-годишната Виктория Маринова в Русе. Това каза за   говорителят на прокуратурата в Целе Бернд Колкмайер. Съдът в германския град решава днес дали да остави в ареста Красимиров, който е декларирал, че е съгласен решението за екстрадиция да се разгледа по съкратена процедура. Българските власти няма да предоставят доказателствени материали на германския съд, тъй като това не е необходимо при европейска заповед за арест, обясни Колкмайер. \"Българските власти не са предоставили доказателства, но това не е и нужно, тъй като става дума за европейска заповед за арест. Т.е. германският съд няма да доказва дали престъплението е извършено от задържания или не. Това е работа на българската правосъдна система. Ние трябва да докажем дали екстрадицията е допустима, това е нашата задача. Задържали сме го и сега в съкратено производство ще се установи дали е възможна екстрадиция в България. Предполагам, че това ще стане относително бързо\", коментира говорителят на прокуратурата в Целе. \"Няма да се доказва подозрението за извършеното престъпление, а само дали при екстрадиция не го грози заплаха за живота или много лоши условия в затвора в България. Но, според мен, случаят с България не е такъв\", допълни Бернд Колкмайер. Процедурата по екстрация може да продължи до 60 дни, но тъй като Северин Красимиров е дал съгласие за нея срокът се скъсява до 10 дни. Красимиров бе арестуван във вторник вечерта в германския град Щаде в дома на майка му. Той е потвърдил по време на разпитите, че е живял и работил за кратко в Германия.", "date": "2018.10.11", "title": "До 10 дни германският съд ще реши дали да екстрадира Северин Красимиров"}
{"url": "https://www.24chasa.bg/novini/article/7096485", "text": "\"Намирам за цинично Европейският съюз да е поискал от България, Словакия и Литва да затворят своите ядрени реактори, те да са се съгласили с това условие (аз бих използвал думата \"ултиматум\"), след което ЕС да ни казва: \"Извинявайте, но вие трябва да отделяте повече средства за извеждането от експлоатация на вашите реактори. Едно е, ако говорим за суверенно решение, взето от суверенни държави – така, както се случи във Франция и Германия. В нашия случай, обаче, говорим за условие, поставено от Европейскиясъюз, който по това време се състоеше от 15 държави членки. И условието за присъединяване към него беше: \"Ще влезете в ЕС само ако спрете тези реактори\".  Това заяви Петър Курумбашев, член на Групата на социалистите и демократите в ЕП, по време на заседание на Комисията по промишленост, изследвания и енергетика в ЕП, което се проведе вчера в Брюксел. На него беше обсъден докладът \"Създаване на специална финансова програма за извеждане от експлоатация на ядрени съоръжения и управление на радиоактивни отпадъци\", по който докладчик е Петър Курумбашев, предават от пресслужбата на евродепутата. Програмите „Козлодуй“ и „Бохунице“ са създадени в контекста на преговорите за присъединяване към ЕС на България и Словакия. Настоящото предложение е продължение на ангажимента на Съюза да предостави финансова подкрепа на държавите членки при извеждане от експлоатация, съответно на блокове 1-4 на АЕЦ \"Козлодуй\" и на атомната електроцентрала \"Бохунице VI\" в Словакия. В настоящото предложение за програмата „Козлодуй“ са отделени €63 млн. За програмата „Бохунице“ са предвидени €55 милиона, а за програмата на Съвместния изследователски център (JRC) за извеждане от експлоатация и управление на отпадъците са отделени оставащите €348 млн. В чл. 7 предложението определя максимален праг за финансово участие на Съюза от 50%, което не съответства на сегашната практика за България и Словакия - съответно 60% и 63%. \"Предложеното понижаване на съфинансирането от страна на Съюза ще създаде финансова тежест за енергийните сектори в двете страни. Трябва да се отбележи, че спирането и последващото едновременно извеждане от експлоатация на четири блока на АЕЦ \"Козлодуй\" е преждевременно, бяха осъществени редица програми за модернизация\", заяви по време на обсъждането българският евродепутат. \"България, Словакия и Литва се съгласиха с това, но както литовскитереакторитип РБМК 1500 можеше да работят, така и нашите реактори, които са тип ВВЕР 440,в момента можеше да произвеждат електроенергия за стотици милиони, а не да обсъждаме\"огромната\" помощ от 63 милиона евро за 7 години, което прави по 9 милиона евро от ЕС за извеждането от експлоатация на ядрени съоръжения в България. „В момента се изказвам не като основен докладчик по този доклад а като български евродепутат. Честно казано, в българското общество съществува болката от това, че пред нас беше поставено това като условие. Особено що се отнася до блок III и IV, които можеше все още да работят“. Петър Курумбашев допълни, че е разговарял спредставители натрите правителстваибългарската държава еединствената, която не е поискалаповечепари. „И на този фон, намирам за безотговорно от страна на Комисията да избяга отспазването поне на така фиксиранияангажимент. Още повече – това е ангажимент, породен от искания, поставени от самия Европейски съюз като ултиматум към държавите, които бяха кандидат-членки към този момент. Затова и не редно в момента да се коментира по този начин въпросът за намаляване на участието от страна на Европейския съюз\", каза още Курумбашев. Според българския евродепутат сумите, предложени за държави като България и Словакия, са изключително малки, а същевременно двете страни могат да бъдат посочени като пример за държави, които са извели безпроблемно от експлоатация своите реактори. \"Надявам се, че ще има и по-сериозно финансиране за Съвместния изследователски институт на ЕС, за да може да се формира изследователска група по извеждане на атомни реактори в бъдеще. Трябва да се намери начин за използването на знанията и уменията на различните държави членки по различните типове реактори - не само в рамките на ЕС, но и извън него\", каза българският евродепутат. „И накрая, като се има предвид принципа на равно третиране и го сравня с процента на съфинансиране от Съюза в литовската на програмата за извеждане от експлоатация, определен на 80%, считам предложения от ЕК подход за небалансиран. Солидарен съм с искането на Литва за финансиране в размер на 780 млн. евро за 7-годишен период – сума, различна от предложените от Комисията 552 млн. евро. Финансирането е необходимо, за да може да започне работата по извеждане от експлоатация на втория реактор на АЕЦ „Игналина“.", "date": "2018.10.11", "title": "Курумбашев в ЕП: III и IV блок на \"Козлодуй\" и до днес можеха да произвеждат еленергия за стотици милиони (Видео)"}
{"url": "https://www.24chasa.bg/novini/article/7096656", "text": "Социологическо проучване, публикувано три дни преди изборите в Бавария, сочи, че Християнсоциалният съюз /ХСС/ ще получи около 33 процента от гласовете на вота в неделя, предаде ДПА, цитирана от БТА. Според публикуваното във вестник \"Аугсбургер алгемайне\" и списание \"Шпигел\" проучване на изследователския институт \"Сайви\" ХСС ще спечели 32,9 процента от гласовете, а \"Зелените\" ще заемат второто място с 18,5 процента. За първи път в историята се очаква резултатът на ХСС да е под 40 процента. На федерално ниво ХСС е съюзник на Християндемократическия съюз (ХДС) на канцлерката Ангела Меркел. Между ХСС и ХДС има споразумение кандидати на ХДС да не се явяват на изборите в Бавария. Успоредно със спада на подкрепата за ХСС се засилват позициите на крайнодясната партия \"Алтернатива за Германия\", която според данните от проучването ще спечели 12,8 процента от гласовете в Бавария. Социалдемократическата партия се очаква да спечели около 11 процента от гласовете на баварските избиратели.", "date": "2018.10.11", "title": "Проучване: Християнсоциалите ще вземат 33% от гласовете на вота в Бавария"}
{"url": "https://www.24chasa.bg/novini/article/7096675", "text": "Целият екип на Областна дирекция на МВР – Русе е бил ангажиран с разследването на убийството на телевизионната водеща Виктория Маринова, съобщи за „24 часа” директорът старши комисар Теодор Атанасов. „Всички служители в Русе бяха пряко заангажирани, цялата дирекция работи активно през цялото време за разкриването на убиеца на Виктория. Всички имаха поставени задачи и допринесоха за раззследването на жестокото убийство”, обясни Атанасов. Според шефа на русенската полиция са взети и превантивни мерки в квартал „Тракцията”, откъдето е заподозреният за убийството Северин Красимиров, но не може да се говори за засилено полицейско присъствие там, или на което и да било друго място в Русе. „В „Тракцията” е изпратен един полицейски патрул. Към момента там не е възникнало някакво обективно напрежение, което да налага полицейско присъствие. Решихме да изпратим полицейски патрулен екип просто като превантивна мярка, за да не се стигне до възникване на каквито и да било спречквания, или напрежение, докато продължават да се коментират фактите около убиството на Виктория Маринова”, посочи директорът на ОДМВР-Русе. Пред различни медии, роми от квартал „Тракцията” заявиха, че се страхуват за живота си, защото заради „турчина” Северин Красимиров, известен и като Сейляйдин Ремикса, били получили множество заплахи от различни хора в Русе, заради това цяла нощ във вторник не са спали. Те се опасяват дори, че ще бъдат нападнати в своя квартал, заради това много цигани са се изнесли временно при приятели из града и са спрели децата си да не ходят на училище. Според ромите, ако наистина Северин е извършил жестокото убийство, той заслужава да получи най-строга присъда. Те твърдят, че убиецът е турчин, а не циганин.", "date": "2018.10.11", "title": "Целият екип на полицията в Русе бил ангажиран след убийството на Виктория Маринова"}
{"url": "https://www.24chasa.bg/novini/article/7096346", "text": "Система, разработена в сътрудничество между китайската компания „Тенсънт Медиктъл\" и британската „Медопад\", ще наблюдава от разстояние пациентите с Паркинсон чрез смартфони. Тя ще включва и изкуствен интелект, който ще тества силата и движенията им, освен това ще трансформира видео от смартфоните в графики, които оценяват състоянието на болните. Разработчиците се надяват новото мобилно приложение да намали времето, необходимо за диагностициране на Паркинсон от 30 на 3 минути, предава  Д-р Уей Фан, ръководител на лабораторията за изкуствен интелект на „Тенсънт Медикъл\" каза, че компанията предоставя технологии и възможности за видео анализа на двигателната функция при болестта на Паркинсон, които ще бъдат използвани в медицинското приложение на Медопад. То ще улесни достъпа на лекарите до техните пациенти, без да се налага те да бъдат извеждани от домовете им. Освен това ще помогне за коригирането на дозите на новите лекарства, наблюдението и модифицирането на грижите за пациентите. Дан Вахдат, главен изпълнителен директор и основател на Медопад каза, че сътрудничеството им с Тенсънт е резултат от споделена визия за промяна на бъдещото здравеопазване. „С комбинирането на медицинския опит на Медопад и технологичните възможности на Тенсънт се надяваме да предоставим необходимата технология, която ще помогне на медиците да предотвратят усложненията при пациентите с Паркинсон\", каза Вахдат.", "date": "2018.10.11", "title": "\"Тенсънт\" и \"Медопад\" правят мобилно приложение за хора, болни от Паркинсон"}
{"url": "https://www.24chasa.bg/novini/article/7096685", "text": "Министърът на вътрешните работи на Сърбия Небойша Стефанович заяви днес, че от началото на годината в Белград са се случили 17 убийства с елементи на организирана престъпност, а осем от тях вече са разкрити, съобщи Танюг. Стефанович изтъкна, че за разлика от предишната власт сегашната не прави разлика между жертвите и за нея е важно всяко убийство да бъде разкрито, информира БТА. Министърът посочи, че в периода от 2001 до 2012 година е имало по 250 убийства годишно, а днес опозицията често пуска фалшиви данни и твърди, че в Белград не е разкрито нито едно убийство./", "date": "2018.10.11", "title": "Сърбия: От началото на годината в страната ни са се случили 17 убийства, 8 са разкрити"}
{"url": "https://www.24chasa.bg/novini/article/7096686", "text": "Волен Сидеров е отказал охрана от НСО за момента за себе си и за семейството си. В парламента той разговаря днес с началника на НСО Данчо Дяков, съобщи БТА. Той се интересуваше как може да осигури и има ли нужда от охрана за мен и семейството ми, обясни в кулоарите Сидеров ( ). Разбрахме се да имаме връзка, началникът на НСО да даде допълнителна информация има ли нужда от постоянна охрана, уточни лидерът на \"Атака\" и председател на ПГ\"Обединени патриоти\". Има ситуации, в които, без да се чувстваш застрашен, има заплаха за теб, за семейството ти, добави Волен Сидеров. И припомни, че преди около две години и половина пак е имал предложения за охрана, заради заплахи от ислямисти срещу политически лидери от цял свят, сред които е бил и той. В момента нови заплахи към него нямало. Въпросът за оставката на вътрешния министър стои, но темата е реорганизацията на МВР, реформите, които трябва да се направят, подчерта председателят на ПГ \"Обединени патриоти\". Той щял да я постави на коалиционния съвет, който ще се събере вероятно идния понеделник. Въпросът е и сред поводите вчера депутати от \"Атака\" да се срещнат с премиера Бойко Борисов, стана ясно от думите на Волен Сидеров. Наред с това са били обсъдени и законодателни въпроси, както и отношенията в управляващата коалиция и как тя ще продължи да функционира. Появяват се проблеми, те се разрешават чрез разговори, отговори политикът на въпрос дали има нови противоречия между партиите във властта. Той посочи, че ГЕРБ, Валери Симеонов, Красимир Каракачанов трябва да кажат дали приемат идеята човек от \"Атака\" да оглави вътрешното ведомство. Сидеров потвърди, че има подходящи кандидати както за министър, така и за главен секретар на силовото министерство. Светлозар Лазаров е пълнолетен, няма конфликт и интрига - така той коментира защо Лазаров се е отказа да е координатор на партията и дали го е предлагал отново за главен секретар на силовото министерство.", "date": "2018.10.11", "title": "Сидеров отказал охрана от НСО за себе си и семейството си"}
{"url": "https://www.24chasa.bg/novini/article/7096694", "text": "13-годишното момче, което преди повече от две седмици беше премазано от метална футболна врата на спортна врата в Пазарджик, е починало тази сутрин в реанимацията на МБАЛ-Пазарджик, съобщиха от болницата. Нещастието стана на 24 септември, докато група момчета от ромския квартал \" Изток\" играели футбол на площадката. Михаил се провесил на вратата, но тя се преобърнала и го ударила фатално по главата и гърдите. Момчето беше прието в реанимацията на областната болница в кома с тежка черепно-мозъчна травма, контузии на гърдите и белите дробове. Въпреки усилията на лекарите, обаче, то е починало. Въпреки изискванията на закона, на детето не е направена аутопсия, т.к. родители и близки блокираха болницата, след като са уведомени за смъртта на момчето, и не са позволили да му бъде направена съдебно-медицинска експертиза. Те се оправдали за това с религията си. Починалото дете е било предадено на близките му, за да бъде погребано.", "date": "2018.10.11", "title": "Почина 13-годишното момче, премазано от футболна врата в Пазарджик"}
{"url": "https://www.24chasa.bg/novini/article/7096699", "text": "С предложението си за нов Регламент за Европейски социален фонд плюс (ЕСФ+), който е част от пакета на законодателни предложения за следващия програмен период 2021-2027 г. Европейската комисия предлага съществени промени, които отиват далеч от простото обединяване на Европейския социален фонд с няколко други европейски фонда и програми в социалната и здравна сфера, съобщиха от офиса на Пирински. Евродепутатът социалист Георги Пирински като докладчик по ЕСФ+ в Комисията по бюджетен контрол на заседанието на 10 октомври 2018 г. постави редица въпроси, изразяващи загриженост промените да не доведат до загубване на особената социална роля на ЕСФ по отношение на най-нуждаещите се от подкрепа граждани на ЕС, които се намират в крайна бедност или са изключени от обществото. Предложените от Пирински изменения към предложението за нов Регламент за ЕСФ+ са насочени към това ЕСФ да запази и развие своята социална функция и да продължи чрез грантове да подпомага проекти в социалната сфера за постигане на социално сближаване и за преодоляване на социалните неравенства. Българският евродепутат се противопоставя на тенденцията, която води към това и при ЕСФ+ средства за безвъзмездно финансиране да бъдат пренасочени за реализация на проекти чрез финансови инструменти, подчинени на пазарната логика вместо на най-острите социални приоритети.", "date": "2018.10.11", "title": "Пирински: Европейският социален фонд да запази и развие своята социална същност и функции!"}
{"url": "https://www.24chasa.bg/novini/article/7096710", "text": "Френският президент Еманюел Макрон призова днес на срещата на високо равнище на Международната организация на франкофонията в Ереван да бъде вдъхнат нов живот на франкофонията, предаде Франс прес. Макрон подчерта, че франкофонията не е просто клуб или място, чийто смисъл вече се е изчерпал, и посочи, че тя трябва отново да отстоява сериозно позициите на френския език в международни организации като ООН и Европейския съюз, информира БТА. \"Трябва да можем да общуваме, да водим преговори и да предлагаме инициативи на нашия език. Английският се превърна в езика на консумацията. Френският е езикът на творческия процес\", каза Макрон и призова да бъде създадена организация на писателите франкофони. Това ще позволи \"лансирането на френския като езика на творците, което го различава от английския, който е езикът на всекидневието\", отбеляза президентът. \"Основен приоритет на франкофонията обаче са младите хора и най-вече тези в Африка\", която е неин \"епицентър\", добави Макрон и отправи призив за борба \"срещу мракобесието, потисничеството на жените и лишаването от образование, особено на младите момичета\". Макрон поиска също така да бъде преразгледан уставът на Международната организация на франкофонията, за да бъдат създадени нови правила за приемане в нея. \"Трябва ли да се задоволяваме с това дадена страна просто да поема няколко ангажимента по въпросите с човешките права\" при приемането си в Международната организация на франкофонията, попита риторично Макрон в в момент, когато предстои да бъде разгледана породилата противоречия молба за членство на Саудитска Арабия.", "date": "2018.10.11", "title": "Еманюел Макрон призова да се вдъхне нов живот на франкофонията"}
{"url": "https://www.24chasa.bg/novini/article/7096712", "text": "Подписът на министъра на финансите Владислав Горанов под плана за действие за законодателството за хората с увреждания е гаранция, че промените ще се осъществят, заяви омбудсманът Мая Манолова, цитирана от   Манолова дойде при палатковия лагер на майките пред Министерския съвет. Работна група в социалното министерство днес обсъжда проекта на закона за социалните услуги. Предстои заседание на Националния съвет за интеграция на хората с увреждания, който за пореден път ще обсъжда оспорвания проектозакон за хората с увреждания.", "date": "2018.10.11", "title": "Манолова: Подписът на Горанов гарантира промените в законите за хората с увреждания"}
{"url": "https://www.24chasa.bg/novini/article/7096724", "text": "Полицията в южния турски град Адана днес иззе близо един милион таблетки, съдържащи наркотично вещество, които трябвало да бъдат транспортирани в Саудитска Арабия, предаде ТАСС, като се позовава на Анадолската агенция. Главната прокуратура в Адана е получила информация за това, че се планира голямо количество наркотични вещества да бъдат транспортирани с товарен самолет от местното летище в Саудитска Арабия, предаде БТА.  Служители от Отдела за борба с разпространението на наркотици към полицията в Адана са извършили операция с помощта на специално обучени кучета, по време на която са открили пакети, в които имало 965 хиляди таблетки с наркотици. Пакетите са били скрити в склад на летището.", "date": "2018.10.11", "title": "Полицията в южния турски град Адана иззе\nедин милион таблетки наркотици"}
{"url": "https://www.24chasa.bg/novini/article/7096730", "text": "Мъж е в ареста за 72 часа за незаконно притежавано оръжие и наркотици. Оперативните действия стартирали на 9 октомври, когато на първокласен път I-3 екип от служители на секторите \"Пътна полиция\" и \"Противодействие на криминалната престъпност\" и Специализирани полицейски сили при ОДМВР - Плевен спрели лек автомобил \"Мерцедес\". Проверка изяснила, че зад волана е 38-годишна столичанка, с отнето свидетелство за управление на МПС поради неплатени глоби, заедно с която пътувал мъж на 38 години от Трън, област Перник. В багажното отделение на колата полицаите открили четири чувала със суха, зелена тревиста маса - 9.592 кг марихуана, видно от направените експертизи. Намерен бил и заглушител за огнестрелно оръжие. Последвалата проверка в жилището на мъжа завършила с изземането на 6 г марихуана, саморъчно навита цигара с марихуана, плочка хашиш, както и пистолет със заличен сериен номер и с поставен в него пълнител с три бойни патрона, и друг пълнител - с пет бойни патрони. Назначени са експертизи на незаконния арсенал. Жената е разпитана в качеството на свидетел пред дежурен съдия в Районен съд - Плевен, а мъжът - привлечен като обвиняем за извършено престъпление по чл. 354 а, ал. 3, т. 1 от НК. Разпитан е в присъствието на служебен защитник. С постановление на прокурор при районната прокуратура му е взета мярка за неотклонение \"задържане под стража за срок до 72 часа\" и е приведен в арест към затвора Плевен. По случая е образувано досъдебно производство.", "date": "2018.10.11", "title": "Затвориха мъж за 72 часа заради незаконно притежавани оръжие и наркотици"}
{"url": "https://www.24chasa.bg/novini/article/7096741", "text": "Групата на Патриотите в Столичния общински съвет предлага изменение на плана за управление на Витоша, за да се реконструират и модернизират влековете и лифтовете на Витоша. Това обяви днес в залата на СОС общинският съветник от ВМРО и председател на групата „Патриоти за София“ Карлос Контрера. Той призовава всички политически групи да подкрепят доклада. Документът ще бъде изпратен до председателите на групите на ГЕРБ, БСП, Реформаторски блок и Група 5 в петък, като Контрера поиска от тях до следващия четвъртък становище дали ще подкрепят предложението за модернизация на съоръженията на Витоша. Карлос Контрера заяви, че е подготвен доклад, с който СОС и Столична община официално да предложат на МОСВ да измени плана. Докладът съдържа предложения за конкретни промени на текстове, които в момента блокират модернизацията на съоръженията. Предложението е изготвено като са взети предвид заключенията на междуведомствената работна група по темата при Министерство на младежта и спорта. Общинският съветник от ВМРО – Българско национално движение напомни, че кандидатурата на София за домакин на Зимна младежка олимпиада през 2024 г. вече е в ход. Не можем да бездействаме повече. Макар не всичко да е в наши ръце, чрез предложение за промяна на плана за управление ние ще покажем като град, че действително желаем тази олимпиада да се случи. Другото са само приказки, заяви Контрера. Припомняме, че предложението идва в синхрон с активните действия на министъра на младежта и спорта, който подготвя кандидатурата на България и София за Младежка зимна олимпиада 2024 г. Вчера в Буенос Айрес министър Кралев и неговият екип проведоха срещи и разговори с Международния олимпийски комитет. Българската кандидатура има сериозна подкрепа. Според Контрера, подкрепата за предложението за промяна на плана за управление на Витоша и даването на възможност да се модернизират съоръженията ще бъде мерило за поведението на всяка група и всеки общински съветник в СОС дали искат развитие, или сегашното състояние на разруха ги устройва.", "date": "2018.10.11", "title": "„Патриоти за София“ предлагат промяна на плана за управление на Витоша"}
{"url": "https://www.24chasa.bg/novini/article/7096352", "text": "Току-що приключи едноседмичната почивка за Националния празник на Китай, известна още като „златната седмица\". За първи път златната седмица е въведена през 1999 г. През последните 20 години практиката за концентрирани почивни дни променя начина на живот на китайците, предава  В периода на едноседмичната почивка, китайците или са в задръствания по пътя или остават по домовете си; екскурзиантите се тъпчат в препълнените забележителности и атракции, други пък са принудени от родителите да се женят или участват в сватби, а трети се отправят на покупателен туризъм. Участието в сватби, посещението на приятели и близки, семейни пътешествия... за много китайци, почивните дни за националния празник са по-заети отколкото обичайните. Защо китайците предпочитат да правят важни неща през празника? Поради недостатъчния отпуск? Или имат проблем с настоящата структура на официалните почивни дни? За много китайци „7-дневното веселие\" се е превърнало в „7-дневна заетост\". Цялата златна седмица е изпълнена с посещения на близки и приятели, екскурзии и провеждането на сватби. Дундзъ, работещ в Пекин се шегува, че е прекарал почивните дни в „сватбена екскурзия\". На 1, 3 и 6 октомври, той е участвал в сватби в Хандан, Лайджоу и Шъдзяджуан. Цин Ян, студент в Цинхуа университет, е предпочел да пътува заедно с родителите във Вътрешна Монголия по празника, като целта е била едновременно да прекара време с родителите и да пътешества. Въпреки че е знаел колко претъпкани с туристи са повечето забележителност, това е било единственото свободно време на родителите му. Според статистически данни, пътуването по празниците продължава да бъде популярен избор. Подробен анализ на бившата Национална туристическа администрация показва, че в периода на националния празник през 2016 г. туристите в цялата страна са достигнали 593 милиона, като тази цифра е нараснала до 705 милиона през 2017 г. Данни на Министерството на културата и туризма за туристическия пазар в страната показват, че през първите четири дни на тазгодишната златна седмица туристите са били 502 милиона, като в редица ключови забележителности туристическият поток е достигнал върхови стойности. Според публичен доклад, броят на официалните празници и почивните дни в Китай е общо 115 дни, което заема над 31% от календарната година. Това на практика означава, че в 1/3 от годината, китайците си почиват. Много хора считат обаче, че почивката им не е достатъчна. Началникът на Бюрото за изследвания на туризма към Центъра за изследване на културните индустрии при Пекинския университет за чужди езици Лиу Съмин счита, че общият брой на почивните дни не е малък и е над средното ниво за света. Причината, хората считат, че отпуската им не е достатъчна се дължи на нерационалната структура на почивните дни. Лиу Съмин разясни, че с подобряването на стандарта на живот, доходите и духовните търсения на хората в страната, много китайци избират да пътуват. Обаче туристическите забележителности често се намират на дълги разстояния, освен националния и пролетния празник, останалите официални празници не надвишават три дни, следователно не могат да задоволят нуждите на желаещите да пътуват по-далеч. На национално равнище винаги е било изисквано да се прилага системата за платен годишен отпуск. През 2014 г. Държавният съвет публикува „Предложения за стимулиране на туристическата реформа и развитие\", а през 2015 г. бяха изработени предложения за по-нататъшното насърчаване на туристическите инвестиции и потребление. В тях се изисква от местните правителства да обърнат внимание на изпълнението на системата за годишен платен отпуск, да изработят конкретни мерки и планове за прилагането й. В „Националната програма за туризъм и отдих (2013-2020)\" се отбелязва, че основно се прилага системата за годишен платен отпуск на служителите. Обаче днес има много хора, които не са се възползвали от тези права. Ян Шансин, който работи за частна компания в гр. Чънду, никога не е ползвал платен отпуск за 11-те години откакто е започнал работа. Той каза, че компанията му предлага тази опция, но той не смее да си вземе отпуск, защото работата ще се натрупа и ще му бъде трудно да се справи със задачите като се върне. Данните показват, че има много хора, които отказват да ползват платения си годишен отпуск. В публикувания от Центъра за изследвания на туризма при Китайската академия за обществени науки „Доклад за развитието на рекреацията в Китай 2017-2018 г.\" се посочва, че сред работещите в Пекин, 30.1% не са ползвали годишен платен отпуск през 2016 г. 45.6% от тях са заявили, че са прекалено заети в работата и нямат свободно време. Останалите изброяват причини като „липса на система за годишен платен отпуск на работното място\" и „натиск от конкуренцията и страх от загуба на заетост\". В тази връзка Лю Съмин коментира, че системата за платен отпуск не е причина за стимулиране на туристическото потребление, а неизбежен резултат от икономическото развитие. Той даде пример със САЩ, където годишният платен отпуск не е записан в закона, обаче реално системата се изпълнява и отпуските са дори по-дълги от тези в Китай. Това е така, защото на сегашния пазар на труда в Китай все още има свръхпредлагане и хората се притесняват, че ще загубят работата си и нямат друг избор освен да се откажат от своята почивка. Това е главната причина, поради която китайците избират да използват официални празници с повече почивни дни да пътуват и се забавляват. В доклада за развитието на рекреацията в Китай 2017-2018 г.\" се казва: „рекреацията е важна част от воденето на добър живот\". Днес в Китай задоволяването на увеличаващите се нужди на народа към по-добър начин на живот е най-важната задача в развитието. Развитието на рекреацията е изправено пред ключови възможности, но е пред много недостатъци. Относно важността на отпуска, постдокторантът по приложна икономика в Китайския институт за финансови науки Пан Хълин казва, че умерената почивка е тясно свързана с индекса за щастие на хората, нещо повече, тя дори активизира работната ефективност и повишава производителността. А отпускът означава, че хората са склонни да пазаруват повече, което ще съдейства за благоприятното развитие на икономиката. Тогава как да се усъвършенства структурата на почивните дни? Пан Хълин предлага вариант с разпределена във времето отпуска, т.е. хората сами да избират, кога да ползват официалните почивни дни, определени в закона. По този начин, ще избегнат пиковите празнични дни за пътуване. Лиу Съмин счита, че трябва да се възстанови бившата златна седмица за празника „1 май\" и да се добави „златна седмица за лятната ваканция\" през август. Той допълни обаче, че независимо колко и кога са почивните дни, всъщност стресът от пътуването не може да се смекчи. Хората предпочитат да пътуват през м. октомври или зимната и лятна ваканция, това се определя от потребителските навици. Връщането в родния край и посещенията на родителите, провеждането и участията на сватби и пътешествията са популярни и необходими за китайците. Те обаче не могат да задоволят напълно техните търсения, затова се наблюдават настоящите явления за националния и пролетен празник. Лиу Съмин предлага да се създаде златна седмица през всяко тримесечие, с цел задоволяване на търсенето на китайците спрямо почивката. Той добави, че за добавянето на две златни седмици са необходими само 5 почивни дни, два от които са включени в празника „1 май\", а другите 3 през м. август. Така заедно с уикенда, всяко тримесечие ще има златна седмица.", "date": "2018.10.11", "title": "Експерти предлагат увеличаване на официалните почивни дни в Китай"}
{"url": "https://www.24chasa.bg/novini/article/7096752", "text": "67-годишна жена от Свищов е обвинена в извършването на измама. В хода на разследването е установено, че в периода 5 януари - 18 май тази година е успяла да измами жителка на с. Ресен с обещанието, че с нейна помощ ще може да спечели дело за наследство и да продаде 117 декара земеделски земи. Повярвала във възможностите на свищовлийката, жертвата поела и заплатила близо 6500 лева такси и разноски по гражданско дело на Районен съд - Русе. 67-годишната е с множество криминалистически регистрации и многократно осъждана. След доклад на материалите в прокуратурата, тя е привлечена като обвиняема, а мярката й за задържане е удължена до 72 часа.", "date": "2018.10.11", "title": "67-годишна измамница искала да продаде незаконно 117 дка земеделски земи"}
{"url": "https://www.24chasa.bg/novini/article/7096738", "text": "Престъпна група от 4-ма, сред които и агент на ДАНС, били заловени по време на сделка, когато искали да продадат златен венец за 2 млн. евро. Това стана ясно на извънреден брифинг на спецпрокуратурата и службите. В края на юли била получена информация от ДАНС в ГДБОП, че се готви сделка с културно-исторически ценности. В понеделник службите са реагирали по неотложност и първоначално задържали седем души в Симеоновград, които се опитали да продадат 400-грамов златен венец от античността. На четирима от тях, сред които и агентът от ДАНС, са повдигнати обвинения за участие в банда, занимаваща се с търговия на културно-исторически ценности. Те имат и обвинения, че предлагали за отчуждаване движими културни ценности, каза прокурорът, който разследва случая, Сийка Милева. По време на пресконференцията тежковъоръжени антимафиоти от ГДБОП пазеха културните ценности, задържани от групата. Изложени бяха освен златния венец, две гривни и златна торква. Зам.-директор на института по археология към БАН Христо Попов каза, че артефактите са уникални и най-вероятно датират от втората половина на 4 век преди н.е. \"Откъде е придобита тази иманярска находка, тепърва ще установяваме\", каза зам.-главният прокурор Иван Гешев. Сделката за златния венец била с българи. Преди известно време обаче имало опит съкровището да бъде изнесено в Турция. Ролята на служителя на ДАНС била да координира срещите на иманярите с купувачи. Той е проверявал надеждността им, обясни Гешев. Трима от обвинените са осъждани.  Днес от спецпрокуратурата ще поискат постоянен арест от съда на обвинените.", "date": "2018.10.11", "title": "Иманяри пробвали да продадат златен венец от съкровище за 2 млн. евро (Видео)"}
{"url": "https://www.24chasa.bg/novini/article/7096778", "text": "Поредната крайпътна жрица на любовта от Варна ще бъде съдена по бързата процедура. 27-годишната П. Ц. била спипана от полицейски патрул в \"рабоен процес\". Мъжът, който си платил за услугата, бил пуснат да се прибере, а дамата - задържана за 24 часа. Според действащите у нас закони проституцията не е престъпление. Затова органите на реда трябва да успеят да напишат 3 предипредителни акта на работещите момичета и едва тогава могат да ги изправят пред съда и то по тест от закона, станал известен като \"безделниество\". В конкретния случай жената е задържана на пътя в местността \"Боровец\", където от много години тя и колежките й предлагат платени ласки.", "date": "2018.10.11", "title": "Крайпътна жрица отива на бърз съд"}
{"url": "https://www.24chasa.bg/novini/article/7096740", "text": "Повдигнаха обвинение в убийство срещу мениджъра на компания за наем на лимузини в Кобълскил в американския щат Ню Йорк, предаде Ройтерс, цитирана от БТА. 28-годишният Науман Хусейн бе обвинен в убийство по непредпазливост. Той пледира невинен и бе пуснат от съда в Кобълскил под гаранция от 150 000 долара. Съдебното заседание се състоя на няколко километра от мястото на катастрофата в окръг Скохари, където бе организирано бдение със свещи в памет на жертвите. Губернаторът на Ню Йорк Андрю Куомо заяви в понеделник, че причинилата катастрофата лимузина е била на технически преглед миналия месец, но не е била призната за технически годна, а шофьорът й не е имал необходимото за управлението на такъв автомобил свидетелство. Властите са наредили миналия месец колата да бъде спряна от движение и тя не е трябвало да бъде на пътя, заяви ръководителят на нюйоркската полиция Джордж Бийч. \"Цялата отговорност за това, че моторното превозно средство е било на пътя в събота е на Науман Хусейн\", посочи Бийч. Лимузината със 17 души в нея пътувала към тържество по случай рожден ден в събота, не спряла на знак \"Стоп\" на кръстовище на магистралата в Скохари и се врязала в паркирана кола и двама пешеходци. При сблъсъка загинаха пешеходците, шофьорът на лимузината и всичките 17 пътници в нея, припомня Ройтерс. Четири сестри и съпрузите им са сред загиналите при катастрофата с лимузина в американския град Скохери, на около 260 км северно от Ню Йорк, съобщи по-рано \"Пийпъл\".", "date": "2018.10.11", "title": "Обвиниха в убийство мениджъра на компанията на катастрофиралата лимузина в Ню Йорк"}
{"url": "https://www.24chasa.bg/novini/article/7096796", "text": "Мащабна полицейска операция бе проведена на територията на РУ- Елин Пелин. На 10 октомври служители на криминална, икономическа, охранителна и пътна полиция в ОДМВР- София и колегите им от РУ- Елин Пелин проведоха специализирана полицейска операция за противодействие на престъпността, опазване на обществения ред и ограничаване на пътнотранспортния травматизъм. Съвместно с представители на НАП, Българска агенция по безопасност на храните, Комисия за защита на потребителите и Инспекция по труда са извършени проверки на разнородни търговски обекти. Вследствие на констатирани нарушения са съставени общо 19 акта. За срок от 30 дни от данъчните служители са запечатани два обекта: павилион за закуски в района на автогарата в Елин Пелин и ресторант в с. Байлово. В първия инспектиран обект контролните органи установили неиздаване на фискален бон и неводене на касова книга, а във втория - наред с констатираните редица груби нарушения, били установени и двама служители, работещи без трудови договори. Допълнително, при съвместна проверка с представители на Регионалната дирекция по горите и \"Общински гори\"- Елин Пелин, от частен имот в с. Доганово са иззети 1.5 кубика широколистна дървесина без контролна горска марка и документи за произход. На собственика е съставен акт за установено административно нарушение по Закона за горите. Незаконно добитата дървесина е иззета. В хода на операцията са задържани общо 11 души. Установен е и обявен за издирване 32-годишен мъж от с. Мусачево. По линия \"Пътен контрол\" полицейските екипи са извършили обходи в шест населени места. Проверени са 69 моторни превозни средства и 78 лица. Съставени са 18 фиша и един акт. 111 са издадените електронни фишове. Благодарение на предприетите организационни и превантивни мерки през изминалото денонощие няма възникнало пътнотранспортно произшествие с пострадали на цялата територия на ОДМВР- София.", "date": "2018.10.11", "title": "Мащабна полицейска операция в Елин Пелин"}
{"url": "https://www.24chasa.bg/novini/article/7096799", "text": "Бившият британски премиер Тони Блеър заяви, че би посъветвал депутатите от Лейбъристката партия да гласуват против споразумението за Брекзит, договаряно от Тереза Мей с ЕС, предаде Ройтерс, цитирана от БТА. Блеър, премиер от Лейбъристката партия от 1997 до 2007 г., заяви, че избирателите трябва да получат възможност за нов референдум дали страната да остане в ЕС, защото според него британската политика е блокирала. Ако Мей постигне споразумение с ЕС, тя ще трябва да го прокара в парламента, който е разделен по въпроса за Брекзита. Лейбъристката партия даде знак, че вероятно ще гласува срещу каквото и да било споразумение, което премиерът внесе. На въпрос, зададен му на организирано от Ройтерс медийно събитие в Лондон, дали би посъветвал депутатите от лейбъристи да гласуват срещу възможно споразумение Блеър отговори така: \"Определено е сложно, всичките алтернативи са по-лоши\".", "date": "2018.10.11", "title": "Блеър съветва лейбъристите да гласуват против споразумението за Брекзит на Мей"}
{"url": "https://www.24chasa.bg/novini/article/7096808", "text": "Американският астронавт Ник Хейг и руският космонавт Алексей Овчинин бяха извадени от спасителите от кораба \"Союз МС-10\", кацнал аварийно в Казахстан, съобщиха АФП и ТАСС, цитирани от БТА.  Състоянието на космонавтите от авариралия кораб \"Союз МС-10\" \"не е съвсем добро\" и те възможно най-скоро ще бъдат превозени до Москва със специален полет, съобщи ТАСС. \"Екипажът беше прегледан от лекари. Състоянието им не е съвсем добро\" - каза източник от космодрума Байконур. След като бъдат превозени до Москва, американецът Ник Хейг и руснакът Алексей Овчинин, ще бъдат откарани в Звездното градче. Автоматичните спасителни системи се задействаха веднага и корабът се спусна балистично на 20 км източно от Жезказган, съобщиха от Роскосмос. Екипажът на Международната космическа станция е информиран за аварията и ще промени работния си план. След аварията веднага е сформирана държавна комисия, която да разследва случилото се с ракетата носител \"Союз-ФГ\". Тя вече пристъпи към работа и изучава телеметричните данни, съобщи Дмитрий Рогозин, ръководител на Роскосмос. Аварията беше регистрирана в ракетата, с която беше изстрелян космическият кораб, две минути и 45 секунди след старта. За проблема със съвсем спокоен глас съобщи командирът Овчинин по време на излъчването на живо. \"Появи се проблем с двигателя няколко секунди след отделянето на първата степен на ракетата\" - казаха и коментаторите от НАСА, които също излъчваха пряко изстрелването. Според фотограф на АФП на космодрума Байконур, изстрелването е протекло добре, но след отделянето на първата степен \"сякаш имаше проблясване\".", "date": "2018.10.11", "title": "Състоянието на космонавтите от \"Союз\" \"не е съвсем добро\""}
{"url": "https://www.24chasa.bg/novini/article/7096815", "text": "Под натиска на Конгреса правителството на Тръмп се изправя пред дилема: как да реагира на изчезването на саудитския журналист Джамал Кашоги, като същевременно се гарантира, че евентуалните наказателни действия няма да отблъснат Рияд, основен съюзник на Щатите срещу Иран. Водещи сенатори вече ясно изразиха недоволство от Саудитска Арабия. Сенатор Боб Коркър заяви пред Ройтерс: \"Не може да убиваш журналисти\". Отричането от страна на Саудитска Арабия, че има нещо общо с изчезването на Кашоги, не бе чуто в Конгреса. Близо една четвърт от сенаторите предизвикаха американско разследване по случая. Президентът на САЩ Доналд Тръмп, който след като встъпи в длъжност си изгради близки отношения със саудитския престолонаследник принц Мохамед, също все повече изразява притеснение. Ако се предприемат категорични действия срещу един от най-твърдите съюзници на Тръмп, това ще е в ярък контраст със сравнително мълчаливата позиция на правителството за водената от кралството война в Йемен и строгите мерки срещу инакомислието във вътрешен план. Коркър, председателят на комисията за външни работи на Сената, призна, че случаят - ако се потвърди отговорността на Саудитска Арабия - може да затрудни стратегията на САЩ за възпиране на Иран, който се опитва да придобие влияние в целия Близък изток. \"Може да се отрази на повече от едно неща, по които работим с тях и които са много важни\", заяви вчера Коркър, добавяйки, че отношенията на Сената със Саудитска Арабия са в \"много, много ниска точка\". Срещу Рияд така или иначе имаше бурни реакции в Конгреса, където расте гневът заради цивилните жертви в кампанията в Йемен на коалицията начело със Саудитска Арабия. Вчера, седмица след изчезването на Кашоги на 2 октомври, Белият дом заяви, че високопоставени американски представители са разговаряли с престолонаследника, а Тръмп определи случая като \"много сериозна ситуация\". Възмущението сред конгресмените и от двете основни партии в САЩ, включително сред републиканските съюзници, външнополитически анализатори, бивши американски официални представители и водещи медийни коментатори, познаващи Кашоги, засили натиска върху Белия дом да възприеме твърда линия. Кашоги, който през последната година е живеел в САЩ, за последно е бил видян да влиза в саудитското посолство в Истанбул. Турската му годеница Хатидже Дженгиз, която чакала отвън, заяви, че той така и не излязъл. Турски източници изразиха мнение, че е бил убит в сградата, твърдения, които Рияд отхвърли като безпочвени. Вчера сенаторът републиканец Линдзи Греъм, който в края на миналата седмица игра голф с Тръмп, предупреди, че \"ще бъде ужасно\", ако се докаже отговорност на Саудитска Арабия. \"Ако са толкова безочливи, това показва незачитане, незачитане на всичко, на което ние държим, незачитане на отношенията. Не искам да издавам предварително присъди, но ако нещата се развият по начина, от който се опасявам, незачитането ще бъде посрещнато с незачитане\", каза той. По-късно през деня вчера близо една четвърт от членовете на Сената написаха писмо до Тръмп, което предизвика американско разследване по случая. То може да доведе до санкции срещу саудитски физически лица по силата на американското законодателство за правата на човека. Засега саудитското посолство няма коментар. Нед Прайс, бивш официален представител при управлението на Обама, заяви, че не \"прогнозира стратегическо преориентиране\" в американско-саудитските отношения, освен ако Конгресът не принуди правителството да действа против волята си. \"Ако събитията се разиграят така, ще станем свидетели на значителни тактически промени в отношенията, които до голяма степен ще бъдат предизвикани от законодателната власт\", заяви той. Възможно е Конгресът да ореже средствата за подкрепа от Пентагона за коалицията в Йемен, водена от Саудитска Арабия, и да настоява за санкции, добави Прайс. Тези бурни реакции може да се засилят, ако демократите, които застанаха начело на критиките срещу Рияд, спечелят едната или и двете камари на изборите за Конгрес на 6 ноември. Въпреки това те ще трябва да имат предвид нуждата от сътрудничеството на Саудитска Арабия за постигането на външнополитическите цели на САЩ, включително мир в Близкия изток, доставки на петрол и продажби на системи за противоракетна отбрана, заявиха анализатори. \"Рияд е единственият ни разумен (арабски) партньор, защото е съгласен с повечето от нашите дългосрочни цели\", каза Хусейн Ибиш от вашингтонския Институт за арабските държави от Залива. \"Така че демократите ще трябва да оставят вратата отворена, но въпреки всичко може да използват това, за да навредят сериозно на външната политика на Тръмп\", добави той. \"Имаме общ интерес да ограничим разпространението на иранското влияние в региона, а върху това ще има отражение. Но има въпроси като правата на човека и нормите в международната дипломация, които винаги са с предимство\", заяви пред Ройтерс сенаторът от републиканците Марко Рубио.", "date": "2018.10.11", "title": "Съдбата на Кашоги е изпитание за американско-саудитските отношения"}
{"url": "https://www.24chasa.bg/novini/article/7096812", "text": "Петима души бяха обгазени днес при изтичане на газ в съдебната палата в турския егейски град Измир. Сградата е евакуирана, съобщи турската телевизия НТВ, цитирана от БТА. Петимата са приети в болница. Състоянието на един от пострадалите е тежко. Пред съдебната палата пристигнаха много линейки. Засега се отхвърля версията за саботаж, посочиха полицейски източници, цитирани от НТВ.", "date": "2018.10.11", "title": "Петима обгазени след изтичане на газ в съдебната палата в Измир"}
{"url": "https://www.24chasa.bg/novini/article/7096830", "text": " Движението в посока София при 64-ия км на магистрала \"Тракия\" временно се осъществява само в аварийната лента заради катастрофа, съобщиха от Агенция \"Пътна инфраструктура\". Шофьорите да се движат с повишено внимание и съобразена скорост, спазвайки указанията на служителите на \"Пътна полиция\", съветват от агенцията.", "date": "2018.10.11", "title": "Катастрофа на \"Тракия\", движението към София при 64-ия км само в аварийната лента"}
{"url": "https://www.24chasa.bg/novini/article/7096829", "text": "На двудневно посещение в Гърция днес пристигна президентът на Германия Франк-Валтер Щайнмайер, съобщи агенция АНА-МПА. В гръцката столица той разговаря с домакина си, президента Прокопис Павлопулос, и с министър председателя Алексис Ципрас. В приветствието си към Щайнмайер Павлопулос подчерта отличните отношения между двете страни и това, чете споделят обща визия за Европа. Гръцкият президент отбеляза и безпокойството си от силите, които целят да подкопаят Европейския съюз в една решаваща година преди изборите за Европейски парламент, информира БТА. Сред важните европейски теми Павлопулос изтъкна проблема с миграцията, защитата на социалната държава, както и темите, които засягат Гърция, но и целия континент - Кипърския въпрос, гръцко-турските отношения и отношенията между Атина и Скопие. От своя страна Щайнмайер подчерта общия европейски интерес да бъде намерено решение на проблема с миграцията, като постави акцента върху разкриването на възможности пред тези хора, за да останат в своите страни. В разговора си с германския президент, проведен пред телевизионни камери, премиерът Ципрас изтъкна необходимостта да останат в миналото осемте години на меморандумите и съответните стереотипи, които помрачават отношенията между Гърция и Германия, и изрази надежда за едно бъдещо равноправно сътрудничество. Ципрас каза още, че не трябва да бъдат \"замитани под килима\" различията, които идват от далечното минало, за които заяви, че \"трябва да бъдат разрешени на основата на международното право\", имайки вероятно предвид гръцките претенции за репарации от германска страна за окупацията на Гърция по време на Втората световна война. Гръцкият премиер подчерта и нуждата от упорита работа за ограничаване на крайните и популистки гласове в общия европейски дом. От своя страна германският президент се извини от името на Германия за ужасите на нацистката окупация и говори за нова глава в отношенията Гърция - Германия. Щайнмайер каза още, че не желае миналото да бъде забравено, нито да бъде пренебрегната моралната вина за тези зверства. На срещата с Щайнмайер Ципрас определи Преспанското споразумение като \"модел за разбирателство между два народа, които искат да живеят в мир, без да подценяват историята и идентичността на другия\".", "date": "2018.10.11", "title": "Щайнмайер разговаря с гръцкия си колега Павлопулос и с Ципрас"}
{"url": "https://www.24chasa.bg/novini/article/7096831", "text": "Министрите на правосъдието на страните членки на Европейския съюз бяха информирани от министър Цецка Цачева за разкриването на жестокото убийство на 30-годишната журналистка Виктория Маринова, което предизвика широк обществен и международен отзвук. Министър Цачева направи това в началото на заседанието на Съвета на Европейския съюз в частта \"Правосъдие\", което се провежда в Люксембург, съобщи пресцентърът на министерство на правосъдието, съобщи БТА. Цачева изтъкна пред колегите си предприетите действия за разкриване на тежкото престъпление, извършено на 6 октомври 2018 г. в град Русе. Тя подчерта, че задържането на заподозряното лице е станало възможно благодарение на активната работа по случая на компетентните органи в България и Германия. Министърът информира, че според събраните данни до момента най-вероятно се касае за спонтанно нападение и това опровергава внушенията на национално и международно ниво от първите дни след убийството, че престъплението е свързано с професията на жертвата. Министрите бяха запознати и с това, че на основата на събраните доказателства е издадена Европейска заповед за арест, като на 9 октомври 2018 г. лицето е задържано от германската полиция в провинция Долна Саксония. Предстои проверка на предоставените от българска страна доказателства и разпит на лицето пред германски съд, който да вземе решение за предаването му в България. Цецка Цачева изрази надежда за бързо развитие на процедурата по екстрадиция на лицето. Според нея случаят е показателен за ефективността на европейските механизми за взаимодействие в областта на правосъдието и вътрешните работи. Правосъдният министър заяви, че българското правителство категорично осъжда всяка форма на насилие и от самото начало полага всички усилия за установяване на фактите около това тежко престъпление. Тя увери колегите си, че оставаме твърдо решени да работим ефективно и в бъдеще за разкриване и налагане на справедливи присъди на извършителите на всички криминални деяния и посегателства срещу живота и неприкосновеността на нашите граждани.", "date": "2018.10.11", "title": "Министър Цачева информира колегите\nси от ЕС за разкритото убийство в Русе"}
{"url": "https://www.24chasa.bg/novini/article/7096840", "text": "19-годишен шофьор от Аксаково се заби в дърво в зоната под Аспарухов мост във Варна. Според разследващите причината е висока скорост, заради която изтървал контрола над митсубишито си и излетял от пътя. При удара е пострадала 20-годишната приятелка на младежа, която е откарана в болница с различни контузии, без опасност за живота. По случая е образувано предварително производство. Още един младеж е ранен при пътен инцидент във Варна. 18-годишен моторджия е откаран в болница с контузии, след като 33-годишен варненец с тойота му отнел предимството при обратен завой и го блъснал. Инцидентът станал по обяд на бул. \"Осми Приморски полк\".Срещу виновния шофьор има образувано дело.", "date": "2018.10.11", "title": "19-годишен се заби в дърво, рани приятелката си"}
{"url": "https://www.24chasa.bg/novini/article/7096801", "text": "Китайските власти публикуваха документ, определящ принципите за борба с екстремизма в Синцзян-Уйгурския автономен район (СУАР), където живеят мюсюлмани. С него се признава съществуването на \"лагери за превъзпитание\", в които според експерти на ООН са хвърлени без съд за неопределено време близо 1 милион души. Лагерите са наречени \"центрове за професионално обучение и повишаване на квалификацията\". Освен това се забранява жителите на региона \"да се месят в сватби, погребения и процедури за наследяване на други хора\", \"да се отказват от радиото и телевизията\" и \"да разширяват понятието халал извън сферата на храненето\". Документът, публикуван на 9 октомври, носи името \"Наредба за борба с екстремизма в Синцзян-Уйгурския автономен район\". Приет е от Постоянния комитет на Тринайсетото събрание на народните представители на СУАР на петата му сесия. Той определя екстремизма като \"крайна проява на религиозни идеи, бойкот (на стоки, услуги и събития, организирани от властите на региона, бел. на изданието), както и намеса във всекидневния живот и общественото мнение\", а също така \"изказвания и действия, разпалващи омраза, дискриминация и пропагандиращи насилие чрез изопачаване на религиозни учения\". Сред описанията на конкретни примери за екстремизъм освен обичайно подразбираните неща (принуждаване на други хора да носят определен вид дрехи, да спазват религиозни канони и др.) има и доста изненади. Забранено е например жителите на СУАР \"да се месят в сватбите и погребенията на други хора\" (може би всъщност да им налагат шериатските ритуали), \"да се отказват от радиото и телевизията\" и \"да разширяват понятието халал (позволено според ислямските норми) извън сферата на храненето\". Забранено е също да се унищожават държавни документи, валута, знамена, снимки на китайски лидери и да се възпрепятства обучението на децата в държавни училища. Последната точка забранява и \"всякакви други екстремистки действия или изказвания\". От началото на април 2017 г. в Китай действа закон за борбата с екстремизма в Синцзян-Уйгурския автономен район. Осем милиона от 21-милионното му население изповядват исляма и властите на страната правят опити да не допуснат разпространяване на радикални идеи. За да изкоренят това зло, властите в региона \"ще китаизират религията, ще я адаптират към нормите на социалистическото общество\". Отговорните служители \"ще отчитат всяка година изпълнението на задачите за борба с екстремизма\", ще бъдат и награждавани за особено добри постижения в тази сфера. \"За борба с екстремизма е необходимо ясно да бъдат разграничавани законната и незаконната религиозна дейност, нормалните обичаи и противоправното поведение\", гласи чл. 11. Накрая, чл. 14 предписва с цел изличаване на екстремизма да се съчетава \"индивидуалното образование с обучение в центровете за професионално обучение и повишаване на квалификацията\". Най-вероятно се подразбират т. нар. лагери за превъзпитание, чието съществуване китайското правителство отричаше досега. В тях по данни на експерти от ООН са настанени може би към 1 милион души, които са заети с физически труд, пеят патриотични песни, гледат пропагандни филми, учат китайски и четат партийния печат. Първите данни за тези лагери започнаха да изтичат в началото на 2017 г. Създаването им е свързано с личността на назначения през август 2016 г. шеф на партийния комитет в СУАР Чън Цюанго, работил преди това в друг неспокоен китайски регион - Тибет. Затворниците в такива лагери са най-вече уйгури и казахи. Както информира по-рано \"Комерсант\", според източници, запознати с обстановката в региона, човек може да бъде хвърлен там за спазване на религиозните ритуали, за твърде чести посещения в джамиите, за отказ да учи китайски език или наличие на роднини, заминали в чужбина, а и за много други неща. Документът посочва, че в \"центровете за професионално обучение и повишаване на квалификацията\" трябва да се съчетават \"образование и наставничество, идеологически и психологически консултации, корекции в поведението, изучаване на държавния език и законите\". Според чл. 17 \"центрове за професионално обучение и повишаване на квалификацията\" могат да създават властите на всички нива от околия нагоре. Собствени задачи в борбата с екстремизма са поставени на културното, образователното, съдебното, правоохранителното и всички останали ведомства от региона. Местното здравеопазване примерно трябва да се бори срещу \"подронването на политиката за планиране на раждаемостта и разпространението на екстремизъм в медицинските заведения\". В голям раздел са оформени законодателно вече съществуващи практики за контрол върху комуникациите на хората в СУАР. Чл. 28 разпорежда на телекомуникационните компании \"да монтират системи за мониторинг и блокиране на екстремистко съдържание под формата на текст, аудио- или видеозаписи\". Ако бъде открито подобно съдържание, то трябва да бъде \"незабавно премахнато, да се запазят доказателства за разпространението му и да се подаде сигнал до съответните органи\". Има и доста точки, засягащи личните отношения между хората. Освен споменатата вече забрана за \"намеса в сватби и погребения\", чл. 35 изисква Комсомолът в КНР \"да съдейства за смесването на всички етнически групи в Синцзян\". Властите на региона се задължават \"да бдят за законно регистриране на браковете и провеждане на сватби\". Семействата трябва \"да спазват закона\". Родителите - да учат децата на \"уважение към науката, гражданска съзнателност, опазване на междуетническия мир\". Според ориенталиста Дмитрий Жолобов, старши преподавател в Уралския федерален университет, властите в КНР са решили да кодифицират съществуващите вече практики в района, тъй като кампанията за \"превъзпитание\" е добила прекалено голям мащаб. \"Твърде много се заговори за нея извън Китай - посочи той за \"Комерсант\". - Външнополитическите минуси от мълчанието по тази тема станаха прекалено много, трябва нещо да се обяснява пред журналистите.\" Експертът уточни, че с оглед обема и подробната разработка на документа китайските власти явно не смятат скоро да отхвърлят политиката за \"превъзпитание\". (От БТА)", "date": "2018.10.11", "title": "Китай е узаконил лагерите за превъзпитание на мюсюлмани"}
{"url": "https://www.24chasa.bg/novini/article/7096848", "text": "В екомузея в Русе бе показан новоизграденият терариум. За видовете змии, които могат да бъдат видени и за тяхното отглеждане, разказа Венцеслав Петков, уредник в отдел \"Природа\" на Регионалния исторически музей-Русе. Презентацията „Змиите – красивите непознати“ запозна присъстващите с начина на живот и местообитанията на влечугите, а след това присъстващите имаха възможност да се докоснат и до една от змиите - американски царевичен смок. Идеята за създаването на Терариум се заражда още през 2013 г. след реализацията на проекта на Сдружение „Приятели на музея“ – „Змиите – красивите непознати“, подкрепен от Фондация „ЕкоОбщност“. Цел на проекта тогава е да повиши информираността, да съдейства за преодоляването на страховете и изграждане положителна нагласа на хората към змиите. Отделна зала в Екомузея показва 15 броя неотровни змии от четири вида. Царевичният смок, албинос, е змия, която е безобидна и се използва при срещите на уредниците от отдел „Приода“ с подрастващите за превъзмогване на насадени страхове. Мъжкият и женски зелен питон са едни от най-красивите змии в Терариума. Видът живее почти изцяло в короната на дърветата. Слиза от тях, само когато снася яйцата си. Показана е също Кенийската пясъчна боа, както и няколко индивида от вида Боа Констриктор. Терариумите, в които са разположени змиите в Екомузея, са изградени в съответствие с изискванията на съвременната тераристика, българското и европейско законодателство. Спазени са всички изисквания за размер на местата за живот като за влечугите в Екомузея дори са направени по-големи по площ клетъчни единици. Всяка една от тях е снабдена с терморелета, които контролират температурата, поставени са нагряващи лампи и подово отопление. Създадени са и карантинни зони, в които змиите се местят при почистването на отделните терариуми. Всеки един от терариумите има уникален от останалите декор, направата на който е съобразена с реалните местообитания на съответния вид. Декорите са изработени от реставратора на русенския музей Даниел Кънчев. Змиите се хранят в определен ден и час по два пъти в месеца. За тях има също и стриктно фиксирани периоди на ден и нощ (9 часа задължително е нощ, останалите са ден). Всички змии в Екомузея притежават набор от необходими документи и регистрации в Министерството на околната среда и водите.", "date": "2018.10.11", "title": "Нов терариум откриха в екомузея в Русе"}
{"url": "https://www.24chasa.bg/novini/article/7097010", "text": "Турските власти възнамеряват да запазят курса на подкрепа на Ирак при новото ръководство на арабската страна, предаде ТАСС. Това е заявил днес турският външен министър Мевлют Чавушоглу на среща в Багдад с номинирания за премиер на страната Адел Абдул Махди. Чавушоглу \"потвърди подкрепата за Багдад във всички сфери и изрази готовност за съвместна работа по укрепване на отношенията между двете страни и съвместно решаване на натрупаните проблеми\", съобщи във Фейсбук пресслужбата на иракския премиер. Чавушоглу и Адел Абдул Махди са обсъдили също \"засилване на взаимодействието в редица области, включително по въпроса за разпределение на водните ресурси\" и са засегнали темата за ситуацията в района, предаде БТА. На срещата Махди е подчертал, че Ирак е започнал нова епоха на преустройство след освобождаването от терористичната групировка \"Ислямска държава\". Чавушоглу пристигна в Багдад днес за среща с новоизбрания президент на страната Бархам Салих и с други представители на новото ръководство. В дневния ред на разговорите са въпроси за граничната сигурност, за участие на Анкара във възстановяването на Ирак след победата над ИД, както и за износа на петрол от Иракски Кюрдистан.", "date": "2018.10.11", "title": "Чавушоглу: Продължаваме сътрудничество с новото ръководство на Ирак"}
{"url": "https://www.24chasa.bg/novini/article/7097031", "text": "Два тира и пътнически бус катастрофираха на пътя Русе – Велико Търново. Инцидентът е станал около 14:00 часа близо до село Поликраище, предаде NOVA.  Няма тежко ранени. Леко пострадал е шофьорът на единия тир, който е румънски гражданин. Причина за инцидента най-вероятно е мокър път. В момента отсечката е затворена и се опесъчава. ", "date": "2018.10.11", "title": "Катастрофа между пътнически бус и два тира (Видео)"}
{"url": "https://www.24chasa.bg/novini/article/7096721", "text": "Мъж, смятан за най-младия африкански милиардер, е бил отвлечен от икономическата столица на Танзания Дар ес Салам, съобщи Асошиейтед прес, цитирана от БТА. 43-годишният Мохамед Девджи е бил отвлечен тази сутрин от фитнес, преди да тръгне за работа, от двама бели маскирани мъже, които стреляли във въздуха и били с кола. Засилени са мерките за сигурност по всички гранични пунктове и летища, за да се попречи на похитителите да напуснат страната. Списание \"Форбс\" оцени през 2016 г. богатството на Девджи на 1,5 милиарда долара.", "date": "2018.10.11", "title": "Въоръжени и маскирани мъже отвлякоха най-младия африкански милиардер"}
{"url": "https://www.24chasa.bg/novini/article/7097048", "text": "\"С Националната пациентска организация се обединихме около нашето предложение- в здравеопазването да няма търговия, лечебните заведения да не са търговски дружества и ако искат да ползват обществен ресурс, да бъдат пререгистрирани по Закона за лечебните заведения. Тези, които искат да останат търговски дружества, може да се намери частен механизъм за финансиране\". Това заяви лидерът на БСП Корнелия Нинова след среща с ръководството на организация. Тя обясни, че по време на срещата са обсъдени много въпроси- като по част от тях е постигнато съгласие. \"Единодушни сме и по отношение на намаляването на ДДС за лекарствата, като начин за намаляване на цената за крайния потребител. Имаме висока степен на съгласие за регионално разпределение на здравната система\", каза тя и допълни, че става въпрос за предложението на левицата за създаване на регионални структури, съобщиха от пресцентъра на БСП. Корнелия Нинова подчерта, че левицата е срещнала подкрепа и по отношение на заплащането на лекарския труд - да се намери начин за реално остойностяване на труда на лекарите и да се намери механизъм да се определят заплатите според квалификацията, опита и други критерии. \"Обща е и тревогата ни, че от досегашния модел, като чели най-много страдат пациентите. Именно тях трябва поставим в центъра на вниманието, когато обсъждаме новите реформи, така че те да бъдат хората, които ще получат достъп до здравеопазване, което е качествено и бързо\", каза още Корнелия Нинова. Тя бе категорична, че не може да товариш работниците с нова задължителна застраховка, а правителството да не плаща за администрацията, децата и пенсионерите, каквото е изискването на закона сега. Д-р Станимир Хасърджиев: Настоящият здравен модел е изчерпан, предложената от министър Ананиев реформа не става \"Настоящият здравен модел е изчерпан и не функционира по начина, по който очакваме. Предложената от министър Ананиев реформа не става\". Това каза председателят на Националната пациентска организация д-р Станимир Хасърджиев. Той добави, че този модел е причина за всички изкривявания в здравната система - раздутата болнична помощ в големите градове, неравенствата по регионите и това, че за да оцелее една болница, трябва да прави повече търговия, отколкото медицина. \"В това отношение имаме пълно единомислие и считаме, че здравеопазването се нуждае от нов обществен и политически консенсус, нов обществен договор и дългосрочна визия за следващите 20 години\", коментира той. Хасърджиев добави, че този договор трябва да гарантира няколко неща в системата. \"На първо място тя трябва да бъде солидарна и всички, които са здрави и работят, трябва да плащат своите осигуровки, съразмерно с доходите си, за да могат, когато се разболеят, да получат необходимото лечение. Искаме българският гражданин да бъде лекуван по европейските правила, максимално бързо и качествено, а не да минава от болница в болница и от пътека в пътека\", отбеляза председателят на Националната пациентска организация.", "date": "2018.10.11", "title": "Националната пациентска организация и БСП: Болниците да не са търговски дружества"}
{"url": "https://www.24chasa.bg/novini/article/7097061", "text": "Апелативният специализиран съд потвърди определението на първата инстанция и остави в ареста за постоянно четирима от задържаните за незаконна търговия с онколекарства - Борислав Сотиров, Делян Денсузов, Калоян Молалийски и Милослав Пейков, предаде БТА.  Другите трима, задържани при акцията в Благоевград и София, остават под домашен арест - Небесна и Зара Балджийски, както и Светлана Тюлекова. Обвиняемите бяха задържани заради схема, чрез която е източвана здравната каса с незконен реескпорт на медикаменти за онкоболни. Лекарствата били за пациенти в болницата \"Йоан Павел\" в София и \"Св. Мина\" в Благоевград. Според съда няма данни, че обвиняемите могат да се укрият, но има опасност да извършат ново престъпление. Според доказателствата има ясно разграничение кой каква функция е изпълнявал в престъпната група, която според разследването е работила от средата на 2017 г. до 4 октомври 2018 г.", "date": "2018.10.11", "title": "Оставиха в ареста 4-ма от обвинените за незаконна търговия с онколекарства"}
{"url": "https://www.24chasa.bg/novini/article/7097067", "text": "Разходите на британската полиция за гарантиране на сигурността на американския президент Доналд Тръмп по време на 4-дневното му работно посещение във Великобритания през юли възлизат общо на почти 18 милиона британски лири (повече от 24 милиона долара. Това съобщи днес председателката на Националния съвет на полицейските началници Сара Торнтън, предадоха ТАСС и Асошиейтед прес, цитирани от БТА.  По думите й за британските правоохранителни органи тази операция е била най-голямата след масовите безредици, обхванали Англия през август 2011 г. \"Общата стойност на (полицейската) операция все още се уточнява, но по предварителни оценки, тя възлиза на близо 18 милиона лири\", заявява Торнтън в съобщение, публикувано на сайта на съвета. Тя добавя, че общо \"са били задействани близо 10 хиляди полицейски служители, изработили 26 000 смени\". Имайки предвид, че по време на визитата на Тръмп в Русия се провеждаше световното първенство по футбол, което се гледаше по улиците на Англия, полицията трябваше да работи на границата на възможностите си. Според Торнтън \"повечето полицейски управления е трябвало да отменят почивните дни на служителите и да удължат смените им\". Торнтън не направи сравнение на направените разходи с тези, похарчени за гарантиране на сигурността на други президенти на САЩ или лидери на чужди държави по време на техни визити във Великобритания. Но, както се разбира от публикувана в интернет служебна бележка на Скотланд ярд, разходите на лондонската полиция по време на държавната визита на предшественика на Тръмп, Барак Обама през 2016 г. са били 15 пъти по-малки - 1,2 милиона лири (1,6 милиона долара), при положение, че бяха задействани два пъти по-малко полицаи - 4200 души. По време на 3-дневната визита през юли Тръмп заедно със съпругата си Мелания отседна в резиденцията на американския посланик в лондонския район Риджънтс парк. За да избегне многочислените протестни акции Тръмп се придвижваше предимно с вертолет. Програмата му включваше вечеря в двореца Бленъм, фамилна резиденция на херцозите Марлбъро, разговори с премиера Тереза Мей в извънградската й резиденция Чекърс, аудиенция при кралица Елизабет Втора в замъка Уиндзор. След визитата в Лондон президентът Тръмп и съпругата му заминаха за Шотландия, където се намира едно от голф игрищата, собственост на американския президент. Навсякъде по маршрута им имаше протести.", "date": "2018.10.11", "title": "Визитата на Тръмп е струвала на британската полиция 24 милиона долара"}
{"url": "https://www.24chasa.bg/novini/article/7097070", "text": "Помощник машинист на пътнически влак е скочил по време на движение и е починал. Инцидентът е станал преди минути в тунела край благоевградското село Бело поле.  Влакът е пътувал от Благоевград към Дупница. Не е ясно по каква причина 33-годишният помощник-машинист е решил да се самоубие. Той е от дупнишкото село Бистрица.  Към мястото пътуват екипи на полицията, за да изяснят инцидента. Очаквайте подробности. ", "date": "2018.10.11", "title": "Машинист скочи от влак и загина на място"}
{"url": "https://www.24chasa.bg/novini/article/7097073", "text": "Разработват се различни варианти за бъдещето на ТЕЦ \"Марица-Изток 2\". Това каза министърът на енергетиката Теменужка Петкова по време на блиц контрола в Комисията по енергетика, цитирана от БТА. Тя призна, че е предложен и вариант за обединяване на въглищната централа с АЕЦ \"Козлодуй\", но според енергийния министър едно подобно обединение би създало повече проблеми, отколкото да ги разреши. Петкова се аргументира, че АЕЦ \"Козлодуй\" е подписала конвенция, свързана с нейната финансова стабилност. Освен това има сключено споразумение с Евратом, като в него са залегнали определени клаузи, които не бива да бъдат нарушавани, защото това създава риск от предсрочна изискуемост на заема от 215 млн. долара, който през 2000 година е предоставен на ядрената централа. По този заем остават още 2-3 години, като до този момент АЕЦ \"Козлодуй\" успешно погасява заема. Теменужка Петкова изтъкна, че едно евентуално обединение на АЕЦ \"Козлодуй\" с ТЕЦ \"Марица-Изток 2\" може да доведе и до концентрация на пазара на електроенергия, защото това са двете най-големи производствени мощности в страната. Тя допълни, че в случай на обединение може да се получи и т. нар. \"крос субсидиране\", за което ЕК следи внимателно и това също е проблем. Отделно от това на АЕЦ \"Козлодуй\" са необходими средства за удължаване на живота на VI блок на централата. Не бива да се подценява и ангажиментът, който има атомната централа във връзка с вноските, които прави във фонда за извеждане от експлоатация и радиоактивни отпадъци, които са на база на приходите от произведената и продадената енергия на централата. \"Обединявайки тези две големи мощности, ще се получи така, че АЕЦ \"Козлодуй\" ще трябва да плаща 10-процентна вноска върху цялата енергия и на двете мощности и това ще създаде допълнителен финансов дисбаланс в системата\", отбеляза енергийният министър. Затова, според нея, ако такова едно обединение бъде направено, то няма да реши проблема изцяло, защото в подобен случай на ТЕЦ \"Марица-Изток 2\" ще се наложи да намали своята работа, за да може да генерира по-малко емисии. Тогава обаче работата на мините ще бъде трудно планирана, защото те няма да могат да прогнозират какъв добив да предвидят за следващата година. Затова в момента в Министерството на енергетиката се обсъждат различни варианти за бъдещето на ТЕЦ \"Марица-Изток 2\", като не се изключва нито един от тях, но се отчитат положителните и отрицателните страни на всеки един обсъждан вариант. Петкова изтъкна, че това, което се случва с ТЕЦ \"Марица-Изток 2\", е факт и за всички въглищни централи в Европа, защото емисиите са достигнали на нива от 25 евро на тон. Енергийният министър заяви, че българската електроенергийна система не е подготвена и не би могла да издържи без мощностите от въглищните централи. В една от краткосрочните мерки е заложено да се намери възможност до края на март 2019 г. да бъдат закупени емисиите за ТЕЦ \"Марица-Изток 2\". От друга страна се разглеждат и дългосрочни мерки, като до края на другата седмица трябва да бъдат готови предложенията, които ще бъдат представени и пред Комисията по енергетика, за да може да се търси решение по този въпрос. В отговор на журналистически въпрос Петкова бе категорична, че няма вариант да се увеличи на цената на тока, защото това се решава от КЕВР. Тя е на мнение, че за разрешаването на проблема с ТЕЦ \"Марица-Изток 2\" трябва да се намери дългосрочно и трайно решение. По този въпрос Петкова е разговаряла и с полския си колега. Подобен проблем стоял и пред Германия, Гърция, Полша, Румъния и Петкова е уверена, че с общи усилия ще се намери подходящото решение.", "date": "2018.10.11", "title": "Петкова: Обединение на АЕЦ \"Козлодуй\" и ТЕЦ \"Марица-Изток 2\" ще създаде проблеми"}
{"url": "https://www.24chasa.bg/novini/article/7097084", "text": "Българските власти трябва да отговорят на запитване на германската прокуратура дали затворите у нас отговарят на минималните европейски стандарти. Едва тогава ще се вземе окончателното решение за екстрадацията на Северин Красимиров, каза пред „24 часа“ говорителят на прокуратурата в град Целе Бернд Колкмайер. „Има европейски стандарти като минимален размер на килията, условия в нея и така нататък, очакваме българските власти да ни пратят потвърждение, че затворите ги изпълняват и ще се произнесем“, заяви той. Планът на прокуратурата е бил това да стане до края на деня, но писмото от България, удостоверяващо европейските стандарти на затворите, не бе пристигнало до 15,30 часа. Преди това стана ясно   Според нея той е невменяем. Северин е дал информация за случая пред съда. Той се е съгласил на опростена процедура, за да бъде върнат максимално бързо в България. Това означава, че ако всички документи са налице, той ще бъде върнат до 10 дни. Какво точно е казал и дали задържаният е признал или отрекъл престъплението председателят на окръжния съд в Щаде Вили Вирт не уточни. „Той даде информация по този въпрос“, каза Вирт, без да дава подробности. Германските власти очакват да пристигне европейската заповед за арест, за да задвижат процедурата. Тъй като става дума за съдебни решения и защита и на правата на обвинения, това все пак ще отнеме известно време, разясниха от съда. Днес съд в Целе ще гледа и мярката за неотклонение на заподозрения.", "date": "2018.10.11", "title": "Германия ни пита дали затворите у нас са европейски, за да екстрадира Северин"}
{"url": "https://www.24chasa.bg/novini/article/7097074", "text": "Германска компания  започна днес строителството на четвърта фабрика за кабели в Сърбия в град Кралево, в която ще инвестира 60 милиона евро, предаде агенция Бета. Планирано е първият цех с площ 6500 квадратни метра да бъде завършен до края на годината, а пробното производство на кабели за автомобилната индустрия ще започне от началото на февруари следващата година, докогато ще бъдат назначени над 1000 работници. Серийното производство за германския Мерцедес-Бенц се предвижда да започне в края на 2019 г. или в началото на 2020 г., а цялата фабрика, която ще има площ 65 000 квадратни метра, ще бъде завършена до 2023 г. и в нея ще работят около 5000 души. Леони има фабрики и в Прокупле, Малошище и Ниш, където е инвестирала около 90 милиона евро и има 6000 работници, предаде БТА. На откриването на строежа в Кралево присъства президентът Александър Вучич, който заяви, че с назначаването на още няколко хиляди работници компанията става най-големият работодател в Сърбия, а Кралево ще се върне на картата на индустриалните центрове. В момента компанията е един от 15-те най-големи износители в Сърбия, а в нейните фабрики в Сърбия от 2009 г. досега са произведени 1,5 милиона кабелни системи. Групата има над 88 000 работници в 31 страни, а миналата година приходите й от продажби достигнаха 4,9 милиарда евро.", "date": "2018.10.11", "title": "Германска компания строи четвърта фабрика за кабели в сръбския град Кралево"}
{"url": "https://www.24chasa.bg/novini/article/7097092", "text": "Малка част от живеещите в кв. \"Тракция\" в Русе са напуснали домовете си, тъй като има слухове, че ще бъде упражнено насилие върху хората от квартала. В квартала последно е живял Северин Красимиров, който бе арестуван в Германия за убийството на 30-годишната Виктория Маринова. Областната дирекция на МВР няма обективни данни, които да потвърдят тези опасения, каза за БТА директорът на ОД на МВР в крайдунавския град старши комисар Теодор Атанасов. Той заяви, че въпреки това превантивно в квартала има постоянно полицейско присъствие. Създадена е също и организация за бърза и адекватна реакция при евентуална ескалация на напрежението. \"Нямаме обективни данни, които да сочат, че има подготвен акт на насилие спрямо населението в квартала от когото и да е било\", коментира Атанасов.", "date": "2018.10.11", "title": "МВР: Нямаме данни за подготвяно насилие в квартала, където е живял Северин"}
{"url": "https://www.24chasa.bg/novini/article/7097069", "text": "67-годишна жена от гр. Свищов е обвинена в извършването на измама. В хода на разследването е установено, че в периода 5 януари – 18 май тази година в с. Ресен и гр. Русе тя е измамила жена от с. Ресен, като я накарала да заплати такси и разноски по гражданско дело на Районен съд – Русе за признаване собствеността и последваща продажба на 117 декара земеделски земи, на които потърпевшата била наследник. Имотите се намирали в землището на с. Бъзовец. По този начин на пострадалата е била причинена вреда в размер на 6450 лв. От проведените действия по разследването криминалистите стигнали до извършителя – 67-годишната Анелия Т.от гр. Свищов, известна на полицията и многократно осъждана. След доклад на материалите в прокуратурата тя е привлечена, като обвиняема, задържана е до 72 часа. Наблюдаващият  случая прокурор Валентина Годжова е поискала постоянен арест за жената.", "date": "2018.10.11", "title": "Арестуваха брокерка от Свищов за поредна измама с имоти"}
{"url": "https://www.24chasa.bg/novini/article/7097164", "text": "Гл. комисар Христо Терзийски, заедно с директора на Агенция \"Митници\" Георги Костов, са на работна визита в САЩ. Те участват в конференция на Международната асоциация на полицейските началници (IACP), един от най-големите световни годишни форуми на правоприлагащите служби, който се провежда в Орландо, Флорида. В нея са включени ръководители на полицейски, разузнавателни и митнически служби на над 80 държави, съобщиха от МВР. В рамките на конференцията директорът на ГДНП взе участие в работна дискусия с директора на ФБР Кристофър Рей, на която бяха засегнати теми, свързани с актуалните заплахи за сигурността в световен мащаб. Българската делегация се срещна с регионалния директор на ДЕА за Европа Кевин Скъли и с регионалния директор на ДЕА за региона на Близкия Изток Уилям Уорън. По време на разговорите американските представители оцениха високо постигнатите резултати в борбата с наркоразпространението и наркотрафика. Обсъдиха се и конкретни оперативни мероприятия за противодействие на наркотрафика по т. нар. балкански път. По време на визитата, директорът на ГДНП проведе работна среща с главния изпълнителен директор на „Международната асоциация на полицейските началници“(IACP) Винсент Талучи и неговия заместник Терънс Кънингам. Те дискутираха възможностите за по-тясно сътрудничество с IACP и страните членки на Асоциацията. В разговор с Джеймс Сойлес, старши съветник към Федералния център за обучение на правоохранителни служители (FLETC) към Департамента за вътрешна сигурност (DHS), бе обсъдена идеята за бъдеща подготовка на български служители на МВР в центъра. По покана на службата за „Гранична и митническа защита“ (CBP), част от Департамента за вътрешна сигурност на САЩ, главен комисар Терзийски посети Порт Канаверал - едно от най-натоварените круизни пристанища в света. На място той се запозна с организацията на работа, с методите и технологиите за анализ на риска и отсяване на рискови пътници и товари. Дискутираха се добри практики и модели на работа за противодействие на трафика на наркотици, нелегалната миграция, контрабанда на стоки. Бе договорено и бъдещо сътрудничество в области, представляващи взаимен интерес.", "date": "2018.10.11", "title": "Директорът на ГД „Национална полиция“ е на работно посещение в САЩ"}
{"url": "https://www.24chasa.bg/novini/article/7097169", "text": "Турски дипломатически източници опровергаха пред Анадолската агенция, че американски следователи са включени в разследването за изчезването в Истанбул на саудитския журналист Джамал Кашоги, предаде АФП. Кашоги, критично настроен към властта в Рияд и пишещ най-вече за в.\"Вашингтон пост\", е в неизвестност от 2 октомври, когато е влязъл в консулството на Саудитска Арабия в Истанбул. Има подозрения, че той изобщо не е напускал комплекса и най-вероятно е бил убит, предаде БТА. Турският министър на външните работи Мевлют Чавушоглу очаква пълно сътрудничество от Саудитска Арабия по въпроса с изчезването на саудитския журналист Джамал Кашоги, предаде турската частна телевизия НТВ. Чавушоглу, който е на посещение в Ирак, заяви, че турската прокуратура води \"усилено и всеобхватно разследване\" по случая. \"Искаме да работим в тясно сътрудничество със Саудитска Арабия, тъй като случаят е станал в саудитското генерално консулство. Саудитска Арабия трябва да сътрудничи с нас\", изтъкна той. Чавушоглу подчерта още, че Турция остава твърдо ангажирана с борбата срещу тероризма. \"Турция ще продължи борбата срещу тероризма в рамките на международното право без значение къде се намират терористите. След като бъде съставено иракското правителство ще водим заедно тази борба\", изтъкна турският първи дипломат. Чавушоглу съобщи също, че Турция ще отвори отново консулствата си в Басра и Мосул, след като бе принудена да ги затвори от съображения за сигурност.", "date": "2018.10.11", "title": "Турция: Не е вярно, че американски следователи разследват изчезването на Кашоги"}
{"url": "https://www.24chasa.bg/novini/article/7097163", "text": "Австралийски учени откриха \"изгубен свят\" с огромни подводни вулкани край Тасмания, около които гъмжи от морски живот, съобщи Сайънс алърт. Подводните вулкани са на около 400 км източно от Тасмания. Те се издигат на до 3000 м от дъното, и пак са дълбоко под повърхността. Откри ги експедиция на австралийската Организация за научно-промишлени изследвания. \"Вулканите са с различна форма, някои са с остри върхове, други са плоски, по тях има малки конични хълмове\" - каза д-р Тара Мартин от екипа, цитирана от БТА. \"Това е много разнообразен пейзаж и несъмнено там се съсредоточава биологичното разнообразие.\" Сред вулканите учените в експедицията са видели дори гърбати китове и кашалоти. Според специалистите възвишенията им помагат да се ориентират. Вулканите най-вероятно са се образували при отделянето на Австралия и Антарктида преди 30 милиона години. Вече е планирана нова експедиция, която да изследва терена и морския живот през австралийското лято.", "date": "2018.10.11", "title": "Учени откриха огромни подводни вулкани край Тасмания"}
{"url": "https://www.24chasa.bg/novini/article/7097183", "text": "Турската полиция е заловила днес 132 кг хероин в източния турски окръг Ван, предаде Анадолската агенция, позовавайки се на съобщение на полицията. Наркотикът е бил намерен в камион, който бил спрян от полицаите за проверка край град Гюлпънар. Дрогата е била разпределена в 250 пакета. Задържани са двама предполагаеми наркотрафиканти, които са оставени в ареста, посочи още полицията, информира БТА. Отделно, 965 000 таблетки с наркотик са били конфискувани в окръг Адана, Южна Турция, съобщи окръжната прокуратура. Хапчетата са били иззети на летището, преди да отпътуват за Саудитска Арабия на борда на товарен самолет.", "date": "2018.10.11", "title": "Заловиха над 130 кг хероин в Турция"}
{"url": "https://www.24chasa.bg/novini/article/7096817", "text": "България да приеме зимното часово време за постоянно искат 48% от българите, а лятното предпочитат 32%. Това показват данни от национално представително проучване на  „Екзакта Рисърч Груп” по темата, проведено в периода 28 септември – 5 октомври с 1000 пълнолетни българи в 92 населени места в цялата страна. Една пета от интервюираните нямат мнение по въпроса. Най-често в тази група попадат младите под 30 години. Привържениците на зимното часово време да бъде постоянно у нас са по-често жени, хора на възраст над 59 години и жители на провинцията. В полза на избора на лятното часово време за постоянно се изказват по-често хора на възраст между 30 и 40 години, високообразовани респонденти и жители на столицата, показват данните на \"Екзакта\". По думите на социолозите профилите на подкрепящите двете позиции предлагат прагматични аргументи, които предполагат открит дебат по въпроса, за да се стигне до оптимален избор. Само преди няколко дни и \"24 часа\" проведе на сайта си анкета по темата за избора между лятното и зимното часово време сред 3051 души. Резултатите съвпадат почти изцяло с получените от \"Екзакта\" - 48% от читателите на \"24 часа\" предпочитат зимното часово време за постоянно, а 33 на сто - лятното. Без категорично мнение са 17 на сто. за постоянно. ", "date": "2018.10.11", "title": "\"Екзакта\": 48% искат зимното часово време за постоянно, 32% - лятното"}
{"url": "https://www.24chasa.bg/novini/article/7097090", "text": "Египетски военен трибунал в Александрия осъди на смърт 17 души за атентати срещу църкви през 2016 и 2017 г., отнели живота на общо 74 души, съобщиха източници от съдебната власт и силите за сигурност, цитирани от Франс прес и БТА. Освен това, според същите източници, 19 души са осъдени на доживотен затвор, а 10 са получили присъди между 10 и 15 години зад решетките. Атентатите бяха извършени в Кайро през декември 2016 г. и в Танта и Александрия през април 2017 г. През април 2017 г. на Цветница в египетските градове Танта и Александрия бяха извършени атентати в християнски храмове. Тогава загинаха 45 души, а над 120 бяха ранени. След това в страната беше въведен режим на извънредно положение, който действа и досега, припомня ТАСС, цитирана от БТА. Всички църкви и други места, свързани с религиозни култове, са под засилена полицейска охрана. На 11 декември 2016 г. мощен взрив проехтя в църквата \"Св. Петър\" на територията на коптския религиозен комплекс в столичния район Абасия. Жертва на нападението станаха 29 души, а около 50 пострадаха. На храма, построен в началото на миналия век над гробницата на министър-председателя на Египет Бутрос Гали паша, дядо бившия генерален секретар на ООН Бутрос Бутрос-Гали, бяха нанесени сериозни щети.", "date": "2018.10.11", "title": "Египетски военен съд издаде 17 смъртни присъди за кървави атентати в църкви"}
{"url": "https://www.24chasa.bg/novini/article/7097223", "text": "\"Венецът и торквата са имитации, които съм измислил. Венецът е имитация на тракийско изделие, а гривните и торквата са персийски стил. Изработени са от злато и сребро. Направени са така да изглеждат стари и антични. След като ги изработя ги състарявам с киселина\". Това каза обвиняемият Петър Влаев, един от четиримата задържани при акция на Спецпрокуратурата, ГДБОП и ДАНС, по време на заседание в специализирания съд за определяне на мярка за неотклонение на лицата, информира БТА. Той допълни, че има и матрица на предмет, която се е намирала в дома му, но е била иззета. Другите трима обвиняеми са Димитър Андинов, Антон Игов и Недко Добчев. Пред съда Андинов също каза, че предметите са имитация. По-рано днес на брифинг беше посочено, че по предварителна оценка златните предмети са от 4 век пр. Хр. Четиримата обвиняеми са били задържани в момент, в който са опитали да продадат златния венец за 2 млн. евро. Според разследващите предметите са автентични. Прокуратурата иска от съда задържаните, които са обвинени за организирана престъпна група и трафик на антични ценности, да останат за постоянно в ареста. По време на заседание стана ясно още, че в разследването е участвал служител под прикритие. Обвиняемият Добчев каза, че не е бягал от органите на МВР.", "date": "2018.10.11", "title": "Обвинен: Златното съкровище е фалшиво (Снимки)"}
{"url": "https://www.24chasa.bg/novini/article/7097232", "text": "Турската полиция е задържала седем души от чуждестранен произход, в т.ч. четири жени, заподозрени за връзки с \"Ислямска държава\", предаде турската частна телевизия НТВ. Смята се, че заподозрените са поддържали връзка с лице с кодово име Абу Джафар, ръководител на организацията в Турция, отговарящ за \"комитета по миграция и логистика\". Един от заловените е издирван за тероризъм. Някои от задържаните са роднини на Абу Джафар, предаде БТА. Арестите са били извършени в Кайсери, Централна Турция. В рамките на операция на местната полиция са били извършени акции на различни адреси. Двама от задържаните са руски граждани, а останалите са граждани на Сирия. При обиските са били иззети голям брой фалшиви документи за самоличност, дигитални материали и документи на групировката. Единият от задържаните - руският гражданин Рашид Еникеев е бил издирван по подозрения в международен тероризъм. Той продължавал да развива дейност в полза на ДАЕШ, давал нареждания на членове на групировката чрез тайна мрежа за връзка и отвеждал в Турция вдовици на убити джихадисти, уточнява телевизията.", "date": "2018.10.11", "title": "Турция залови седем членове на ДАЕШ от Русия и Сирия"}
