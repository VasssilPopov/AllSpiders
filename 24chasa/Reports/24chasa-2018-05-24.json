{"url": "https://www.24chasa.bg/novini/article/6879052", "text": "Резиденцията \"Бочаров ручей\" в Сочи, в която Владимир Путин прие първо Ангела Меркел, а на 22 май и президента Румен Радев за около 3 часа, е любимата на руската власт. Именно на скритото зад буйна растителност в курорта на Черно море имение миналата година през ноември бе посрещнат Реджеп Ердоган. То е официална вила за почивка на държавния глава на Русия. Разкошният комплекс е разположен на 4 декара в района на Ново Сочи, на брега на малка рекичка, от която произлиза името на резиденцията. Тя пък идва от фамилията на земевладелец отпреди революцията. За първи път в \"Бочаров ручей\" отседнала делегация на висшия партиен елит на СССР през 30-те години. През 1923 г. Сталин се оплакал от проблеми с паметта си. Притеснявала го и лявата ръка. Тръгнал на минерални бани първоначално в предреволюционни курорти. После специално за него започнало строителството на нов палат. Тогава Сочи изглеждал ужасно - храната била лоша, навсякъде било мръсно. Според секретаря на президиума на ЦК, пълномощник по курортите, Авел Енукидзе \"не минава Идеята да се построи лична вила възниква заради недоволството от обслужването на висшата номенклатура. Инициативата е на народния комисар по военни и морски работи Климент Ворошилов през 1934 г., който смятал, че лечението на висшите ръководни другари е под всякаква критика. Сталин разпоредил \"ремонтирането на най-ценния инвентар - хората, да се издигне на нужната висота\". Така се появява идеята да се построят 40-50 отделни вили с 3-4 стаи и удобства за семействата на съветските другари. За архитект е избран М. И. Мержанов. Жителите помнят как Ворошилов често се мяркал по улиците на града. Вървял бързо пеша, така че ординарецът с коня му го догонвал. На 22 октомври 1938 г. по време на сталинските репресии именно във вилата на Ворошилов в \"Бочаров ручей\" участник в революцията и впоследствие военен министър на СССР. През 1955 г., след смъртта на Сталин, първоначално изградената вила е реконструирана от арх. Василий Егорович Шашков. Озеленяването на парка пък е било поверено на агроном-декоратора С. И. Венчагов. Никой от наследниците на Бащата на народите в КПСС не искал да прекара и ден в многобройните му кавказки вили. Затова решават да преустроят дачата в Сочи. Княз Юсупов, граф Сумароков и други богати господа са притежавали големи парцели земя в района. Смята се, че микроклиматът е уникален и помага за оздравяване от много болести.", "date": "2018.05.24", "title": "\"168 часа\": Радев и Путин - в любимата резиденция на руската власт"}
{"url": "https://www.24chasa.bg/novini/article/6880357", "text": "      Ученици от Първа английска гимназия и 51-о средно училище “Елисавета Багряна” в София бяха сред многото почитатели на “24 часа”, които, любопитни да видят как се прави вестникът, дойдоха в деня на отворените врати в редакцията. Поканихме читателите на гости навръх празника на славянската писменост 24 май. Повечето от децата са членове на журналистическите клубове на училищата, автори или дизайнери на ученическия вестник или алманах. Те с интерес изслушаха следобедното редакционно заседание, на което се прави планиране на първа страница за следващия ден. След това с интерес научиха как могат да напишат “чело” на вестника с техни снимки. Тръгнаха си с готова първа страница. Пожелаваме ви по-малко негативни и повече позитивни поводи за статии - това пожелание за “24 часа” написаха учениците. Бойко Борисов е в Рим, където за първи път заедно с македонския премиер Зоран Заев се поклони на гроба на Св. Кирил. Държа връзка с човека ни там непрекъснато. Ние сме едно - вестник и сайт, обясни на учениците Данка Василева, шеф на най-четения новинарски сайт 24chasa.bg. Освен че ви чета всеки ден с огромен интерес, реших и да ви видя. Синът ми ми носи вестника. Така простичко обяснява защо е дошла на гости на “24 часа” пенсионерката Тетрада Недялкова. Тя следи политическите материали, за да е информирана. Не пропуска също здравните статии. Дойдох, защото ви харесвам. Вестникът е много добър - и написаното, и фотографиите, както и кодираните кръстословици, каза Симеон Тасев.", "date": "2018.05.24", "title": "Ученици дойдоха за опит в \"24 часа\""}
{"url": "https://www.24chasa.bg/novini/article/6880507", "text": "Фейсбук обяви, че ще предложи на двата си милиарда потребители в цял свят инструменти за контрол за личния живот, вдъхновени от европейския регламент за защита на личните данни, който влиза в сила от утре, предаде Франс прес, цитирана от БТА. От няколко седмици социалната мрежа иска потвърждение от европейските си потребители дали са съгласни да им се предлагат целенасочени реклами, но и дали позволяват на Фейсбук да да използва технологиите си за лицево разпознаване за споделяни в мрежата снимки и видеоматериали. Тези въпроси ще бъдат зададени на всички потребители на социалната мрежа, придружени от напомняне за деликатни информации, които може да са споделили (вероизповедание, политически възгледи и т.н.). Съгласно европейския регламент за защита на личните данни големите платформи в интернет трябва да се уверят, че са получили от потребителите си \"свободно, конкретно, информирано и недвусмислено\" съгласие да използват и съхраняват личните им данни. Фейсбук обаче позволява на потребителите си извън Европа да отлагат колкото искат проверката на настройките за личните им данни, докато европейските потребители, които не валидират наново условията за ползване на Фейсбук, няма да имат достъп до социалната мрежа. Включените в европейската защита мерки не важат за потребители на Фейсбук извън Европа, например за правото на прехвърляне на лични данни или възможностите за съдебен арбитраж при неспазване на правото на личен живот. Фейсбук е една от първите транснационални компании, които обявяват, че приемат мерки, вдъхновени от новите европейски правила, два дни след като шефът й Марк Зукърбърг се извини в Европейския парламент за пропуските на компанията си в защитата на личните данни на потребителите й.", "date": "2018.05.24", "title": "Фейсбук предлага от утре инструменти \nза защита на личните данни"}
{"url": "https://www.24chasa.bg/novini/article/6880309", "text": "Измененията на българското законодателство, които да дадат допълнителна правна сигурност на ЕЦБ, може да бъдат извършени в кратък срок в периода, предшестващ присъединяването на България към еврозоната. Това е записано в официалното становище на българското финансово министерство, което ведомството разпространи във връзка с новия конвергентен доклад на Европейската централна банка (ЕЦБ) от сряда. Позицията на екпертите на финансовия министър Владислав Горанов е, че българските закони са по-консервативни от европейските изисквания по отношение на освобождаването от длъжност на членове на управителния съвет на националната банка. В конвергентния доклад на ЕЦБ е отбелязано като негативно това, че Законът за противодействие на корупцията дава възможност член на управителния съвет на БНБ да бъде освобождаван от длъжност. Освен това няма изричен законов текст, който да дава възможност централен банкер да обжалва пред съд акта за своето освобождаване, са посочили от ЕЦБ. От българското МФ посочват, че общите разпоредби на националното ни право обаче дават възможност на банкерите да обжалват актовете за преждевременното им освобождаване от длъжност. Едно от нещата, които ще трябва да се коригират в законодателството ни, е свързано с финансирането от страна на БНБ на правителството и други държавни органи. Според ЕЦБ тази забрана трябва да се разшири, като изрично включи и забрана да се финансират публични институции и органи на ЕС, както и на други страни членки. В становището на МФ се казва, че и сега забраната за финансиране включва и институциите на ЕС, макар това да не е изрично посочено в закона. Законодателните промени, които България би трябвало да предприеме, може да са само в Закона за БНБ, заяви Борис Петров, финансист, бивш член на Комитета за финансова стабилност на Европейската централна банка (ЕЦБ) по телевизия “Блумбърг”. ", "date": "2018.05.24", "title": "Ще променят закони, за  да влезем в еврозоната"}
{"url": "https://www.24chasa.bg/novini/article/6880523", "text": "Сирийската противовъздушна отбрана е отблъснала ракетно нападение срещу военно летище близо до Хомс, в централна Сирия, предадоха Ройтерс и Асошиейтед прес, като се позоваха на сирийски държавни медии. \"Едно от нашите военни летища в централни район бе изложено на вражеска ракетна агресия и нашите системи за противовъздушна отбрана отблъснаха нападението и не допуснаха то да изпълни целта си\", съобщи агенция САНА, цитирана от БТА. Сирийските медии не уточниха кой е извършил нападението.", "date": "2018.05.24", "title": "Сирия: Наша военна база е атакувана с ракети"}
{"url": "https://www.24chasa.bg/novini/article/6880302", "text": "Жителите на Букурещ ще получават близо 2400 евро, ако купят нова кола и с нея заменят старата, която трябва да предадат за рециклиране. Това съобщиха медии в северната ни съседка. Сумата се получава от това, че към националната помощ от 1400 евро, която действа още от миналата година, столицата добавя още 1000 евро. Проектът на Букурещ предвижда годишно да се предоставят 10 000 ваучера от по €1000 евро. Те ще бъдат бонус към националната инициатива за обновяване на автомобилния парк в страната, която бе обявена миналата година и представлява подкрепа от близо 6500 леи (€1396 евро) за всеки, който смени своята стара кола с нова. Единственото условие на Букурещ, както и при националната програма, е кандидатът да няма публични задължения. Отделно от тази програма, в северната ни съседка действа и друга, която предвижда бонус от 10 хил. евро при закупуване на електрическа кола. Тази програма, финансирана със 184 млн. евро, заработи преди три години, като първоначално румънските граждани получаваха по 4400 евро за закупуване на електромобил и по 1100 евро за хибридно превозно средство. Миналата година помощта бе вдигната на 10 хил. евро за кола на ток и на 4400 евро за хибрид. Като мотив за повишението бе посочено, че електромобилите са средно с 30 хил. евро по-скъпи от кола от съответния клас с двигател в вътрешно горене. В Румъния има общо 55 станции за зареждане на коли с ток, от които 22 са в Букурещ. В румънския фонд за опазване на околната среда, от който идват помощите, са трупат пари продажбата на вредни емисии, както и таксите, които се събират по екозаконите. Той е аналог на българското държавно предприятие за управление на дейностите по опозване на околната среда.", "date": "2018.05.24", "title": "Букурещ дава 2400 за нова кола, ако се върне старата"}
{"url": "https://www.24chasa.bg/novini/article/6880534", "text": "Министерството на отбраната на САЩ съобщи, че въоръжените сили не са в по-висока от досегашната степен на готовност, нито са променили готовността си по отношение на Северна Корея, след като президентът Доналд Тръмп отмени планираната за 12 юни среща със севернокорейския лидер Ким Чен Ун, предаде Ройтерс, цитирана от БТА. \"Винаги степента на бдителност е висока - това е нашата степен на бдителност, защото в миналото те са доказали, че са непредвидими\", каза генерал Кенет Макензи на брифинг в Пентагона за Северна Корея. \"Но това не е по-висока степен на бдителност. Това е нормалната степен на бдителност, която поддържаме\", добави той.", "date": "2018.05.24", "title": "Пентагонът: Не сме повишили готовността на военните ни след отменянето на срещата с Ким Чен Ун"}
{"url": "https://www.24chasa.bg/novini/article/6880642", "text": "Руският президент Владимир Путин каза, че Москва съжалява за отменянето на срещата на американския президент Доналд Тръмп и севернокорейския лидер Ким Чен Ун. Той каза това на обща пресконференция с френския президент Еманюел Макрон след срещата им в Санкт Петербург, предаде Ройтерс, цитирана от БТА. Путин изрази надежда, че срещата Тръмп - Ким Чен Ун в крайна сметка ще се състои. \"Всички ние разчитахме, че това ще бъде началото на освобождаване на Корейския полуостров от ядрено оръжие. \"Надяваме се, че диалогът ще продължи и че срещата ще се състои\", добави Путин, цитиран от Франс прес. Путин заяви също, че не е запознат с изводите на холандските следователи за катастрофата на малазийския самолет над Украйна и че Русия ще ги анализира Еманюел Макрон каза, че иска процесът на неразпространение на оръжията да продължи, съобщи АФП.", "date": "2018.05.24", "title": "Путин: Разчитаме, че срещата между Тръмп и Ким Чен Ун ще се състои"}
{"url": "https://www.24chasa.bg/novini/article/6880174", "text": "Доналд Тръмп отмени срещата си със севернокорейския лидер с писмо до Ким Чен Ун, оповестено от Белия дом в туитър. Причината е “огромният гняв и откритата враждебност” в последните изявления на Ким Чен Ун, съобщи Би Би Си. “Говорите за вашите ядрени способности, но нашите са толкова огромни и могъщи, че се моля на Бог никога да не бъдат използвани”, написал Тръмп на Ким. Според Тръмп това е пропусната възможност и много тъжен момент от историята. Двамата лидери трябваше да се видят на 12 юни в Сингапур.  От Белия дом обявиха, че президентът на САЩ се надява да се срещне с Ким Чен Ун някой ден. Същевременно КНДР взриви ядрения си полигон “Пунгери” в присъствието на чуждестранни журналисти в четвъртък, съобщи Ройтерс. Полигонът се намира дълбоко под планина в рядко населената североизточна част на страната, на 370 км от столицата Пхенян. “Вратите към тунелите са театрално окичени с жици навсякъде. Изкачихме се в планината и наблюдавахме детонацията от около 500 метра. Имаше огромна експлозия, можеше да се почувства, имаше прах около нас, топлина, взривът беше изключително силен”, каза Том Чешиър, журналист от Скай нюз, един от поканените на церемонията. Трите тунела били сринати с експлозии сутринта и следобед пред 20 журналисти, съобщи Би Би Си. Въпреки че беше обещала, Северна Корея не покани независими наблюдатели от чужбина за разрушаването. Тя не пусна и южнокорейски журналисти да отразяват събитието.  Решението на Пхенян да закрие полигона е смятано за жест на добра воля от страна на лидера Ким Чен Ун, за да подобри отношенията с Южна Корея и да си уреди среща с Доналд Тръмп. “Вицепрезидентът на САЩ Майк Пенс е глупак”, заяви междувременно зам. външната министърка на Северна Корея Цой Сон Хи. Повод за гнева ѝ е коментар на Пенс, че ако Ким Чен Ун не се откаже от ядреното оръжие, може да последва съдбата на Муамар Кадафи. “Дали САЩ ще се срещнат с нас на масата на преговорите, или в решителна ядрена схватка, зависи изцяло от решенията на Вашингтон и неговите действия”, добави Цой Сон Хи. “Пунгери” е полигонът, където се проведоха шестте ядрени опита на Северна Корея, включително последният и най-мощен през септември миналата година, за който Пхенян каза, че е била водородна бомба. Северна Корея не е прекратила ядрената си програма, съобщи в. “Дейли телеграф”. Според анонимни източници КНДР е определила отдалечената си провинция Чаганг за специална зона, която превръща в планинско убежище на ядрените оръжия и ракетите от програмата си. ", "date": "2018.05.24", "title": "Тръмп отменя срещата с  Ким заради гняв и вражда (Обзор)"}
{"url": "https://www.24chasa.bg/novini/article/6880182", "text": "Новите правила за по-добра защита на личните данни в ЕС са в сила от петък. Неприкосновеността на личния живот на европейските граждани ще бъде по-добре защитена, заяви Андрус Ансип - зам.-председател на Европейската комисия. Според еврокомисаря за защита на потребителите Вера Йоурова благодарение на новите правила хората отново ще могат да упражняват контрол върху своите данни. “Можете да попитате и предприятията трябва да ви отговорят. Можете също така да вземете данните си, ако решите повече да не използвате съответната услуга”, каза Йоурова. Предприятията, които печелят пари от личните данни, били натоварени с повече отговорности и да гарантират сигурността им. Тези, чиято основна дейност не включва обработката на данни, имали по-малко задължения и трябвало най-вече да гарантират, че данните, които обработват, са защитени и се използват по законен начин. Вера Йоурова допълни, че има много строги правила и всички имат интерес да ги спазват. Глобите при нарушения стигат до 10 млн. евро. Еврокомисията ще следи как държавите членки прилагат новите правила и ще предприема подходящи действия, когато е необходимо. Една година след влизането в сила на регламента комисията ще организира мероприятие, за да се запознае с натрупания опит. Тази информация ще бъде използвана и за доклада, който Европейската комисия трябва да представи до май 2020 г. относно оценката и прегледа на регламента. ", "date": "2018.05.24", "title": "Личните данни с по-добра защита от петък"}
{"url": "https://www.24chasa.bg/novini/article/6880460", "text": "\"Газпром\" и Сърбия се договориха за дългосрочно сътрудничество за разширяване на сръбската газотранспортна система, включително от границите с България и Унгария, както и за строителство на допълнителни подземни хранилища за газ. Това съобщи за ТАСС сръбският министър на минната промишленост и енергетиката Александър Антич след среща с шефовете на \"Газпром\" Алексей Милер и на Газпром нефт Александър Дюков. \"Сърбия ще има дългосрочно сътрудничество с \"Газпром\". Говорихме за развитието на газотранспортната система на Сърбия, конкретно по тръбопровода от България към Унгария. Обсъждахме и въпроси на разширяването на общото подземно хранилище за газ\", добави той, цитиран от БТА. Според Антич капацитетът на подземното хранилище, използвано от Сърбия и Газпром, може да бъде увеличен с 450 милиона куб. метра до 750 милиона или дори до 1 милиард кубически метра, добавя ТАСС.", "date": "2018.05.24", "title": "\"Газпром\" може да участва в развитието на газотранспортната система на Сърбия"}
{"url": "https://www.24chasa.bg/novini/article/6878897", "text": "Вчера в Брюксел се проведе диалог между Китай и ЕС по инициативата „Един пояс, един път\". Ръководителят на китайската дипломатическа делегация в ЕС Джан Мин заяви, че в момента „Един пояс, един път\" и европейската стратегия за развитие се свързват безпроблемно. В бъдеще Китай и Европа трябва да се засилят сътрудничеството помежду в няколко аспекта, за да го затвърдят, подчерта Джан Мин. Той представи, че от предлагането на инициативата през 2013 година насам, търговският обмен между Китай и страните в обхвата ѝ вече надминава 4 трилиона долара, общите инвестиции се равняват на 60 милиарда долара, а броят на членовете на Азиатската банка за инфраструктурни инвестиции достигна 86. До момента Китай е подписал споразумения за сътрудничество по „Един пояс един път\" с 11 страни-членки на ЕС, засягащи сферите на инфраструктурата, логистиката, пристанищата, електронния бизнес, финансите и други. В тази връзка Джан Мин отправи предложения за засилване на сътрудничеството между Китай и ЕС в три аспекта. Това са гарантиране на сигурността на международното сътрудничество, съвместно стимулиране на неговата откритост въз основа на правила и откриване на допирни точки, които са взаимноизгодни и допълващи се, каза още Джан Мин.", "date": "2018.05.24", "title": "Китай призова за засилване на сътрудничеството с Европа по „Един пояс, един път\""}
{"url": "https://www.24chasa.bg/novini/article/6880236", "text": "Манифестациите у нас възкръснаха по желание. В четвъртък 130 000 души в страната - граждани, учители, ученици и дори деца от детските градини излязоха да отдадат почит на делото на светите братя Кирил и Методий. Това е най-масовото участие в отбелязването на Деня на българската просвета и култура и славянската писменост от 10 ноември, когато на улиците се излизаше под строй. В София шествието поведоха президентът Румен Радев и министърът на образованието Крисимир Вълчев. В Пловдив манифестацията бе дълга повече от километър. Във Велико Търново абитуриенти отличници си направиха селфи с кмета Даниел Панов. ЯРОСЛАВА ПРОХАЗКОВА Ако искаме децата ни да растат в страна на знанието и просветата, трябва да сме непримирими към невежеството. А това започва още с правописа. Той е първият урок по демокрация, защото в него всяка буква, всеки символ има своя смисъл и място, а голямата буква е само първа сред равни. Така президентът Румен Радев се обърна към хилядите събрали се на 24 май пред паметника на светите братя Кирил и Методий в София. “Следващата стъпка е речникът. Когато думите изпадат в забрава, с тях си отива и част от света. С думите погива и смисълът. Днес оплакваме свободата на словото. Но за да постигнем свободата, първо трябва да владеем словото”, каза още президентът. Третата стъпка според държавния глава е знанието. “И най-важната стъпка е свободата на духа. Нея никой не получава даром и завинаги. Тя се отвоюва ден след ден със знание срещу невежеството, с кураж срещу лъжата, с характер срещу натиска”, заяви Радев. Той поведе празничното шествие заедно с министъра на образованието и науката Красимир Вълчев. Сред манифестиращите бяха лидерът на БСП Корнелия Нинова, шефката на Регионалното управление на образованието в София Ваня Кастрева. Постепенно към шествието се присъединиха учени от БАН, депутати, преподаватели от Софийския университет. “Голямата цел е да възродим учителската професия като мисия, да върнем онзи заряд, който българските учители винаги са имали - на лидери, които водят, които показват посоки и откриват хоризонти както пред нашите деца, така и пред нас като нация”, каза пред Народната библиотека кметът на София Йорданка Фандъкова. Тя призова учениците да не позволяват смартфоните да управляват живота им. “Модерният виртуален хейт не ни прави нито знаещи, нито истински критични. Думите, които имат силата да променят, са в общуването, което създава общност на съзидание, на споделяне и на градеж”, каза още Фандъкова. Да пазим като най-свято наследство завещаната ни православна духовност, книжовност и култура, призова патриарх Неофит Кметът на София Йорданка Фандъкова, президентът Румен Радев, министърът на образованието Красимир Вълчев, зам.-председателят на парламента Явор Нотев и депутатът от “Атака” Станислав Станилов водят шествието в столицата. СНИМКИ: ЙОРДАН СИМЕОНОВ е урок по демокрация Обръщение на патриарх Неофит прочете Мелнишкият епископ Герасим. “В глобализиращия се и забравящ своите духовни основи свят образите и примерът, оставени ни от нашите велики просветители, са ни по-нужни отвсякога. Защото в смисъла на тяхното дело е залогът на нашето съхраняване като нация и за пребъдването на онази държава на духа, в която изразената на нашия роден език православна християнска вяра бе превърнала някогашна България. Да стоим здраво в православната си вяра и да пазим като най-свято и скъпо наше наследство завещаната ни изконна православна духовност, книжовност и култура”, се казва в обръщението на патриарха. Най-важният фактор в образованието са учителите. Вие сте тези, които гарантират успешното бъдеще на следващите поколения. Затова не само поднасяме своето уважение към вас, а имаме ангажимента да продължаваме да увеличаваме инвестициите в образованието. Това каза в приветствието си за 24 май министърът на образованието и науката Красимир Вълчев. “Всеки ученик трябва да има езикови и математически умения и знания по природни науки, но и новите умения - предприемачески умения и креативност, и може би най-важното умение - да учи”, заяви просветният министър. Вълчев увери, че с образованието като приоритет на правителството “бъдещето на знанието е гарантирано”. “Новите технологии създават нови възможности. Позволете на учителите и родителите си да ви изведат по пътя на знанието и успеха. А ние ще продължим да работим, за да ви осигурим нови възможности”, обърна се към учениците Вълчев. “Вярвам, че все по-силно се нуждаем и от дейността на съвременните творци и таланти. Дълг и приоритет е да ги подкрепим. За това те да останат в България. За да остане България”, заяви Вълчев.  Ректорът на Софийския университет Анастас Герджиков (с пурпурната тога) на честванията за 24 май с деканите на 16-те факултета във вуза РУМИНА ДИМИТРОВА “Нужно е духовно възраждане! Не изкуственият интелект застрашава човечеството, а изчезването на човешкото.” Това заяви ректорът на Софийския университет “Св. Кл. Охридски” Анастас Герджиков пред академичната общност вчера по повод 24 май. Герджиков започна словото си с разказ как тази сутрин политици от всички цветове заобиколили академичния съвет и се наредили пред учените на шествието. “На връщане академичният съвет бе съпровождан по целия път с овациите на българите. Пожелавам на политиците и те да ги чуят някой ден”, заяви Герджиков. Според него партиите били съзвучни с народните очаквания, но никоя от тях не превърнала духовното възраждане в своя кауза. И посочи, че “никой не може да живее дълго само с хляба”. Именно заради това гладът за духовенство превърнал 24 май във всенароден, обединяващ всички българи празник. “Заради демографската криза и имиграцията се безпокоим, че сме изчезващ народ, но не осъзнаваме, че истинската опасност е изчезващата духовност”, допълни той. Герджиков обърна внимание, че вече не четем, не търсим духовно израстване, не общуваме едни с други и не си помагаме. Затова той пожела да възродим духовността и човечността. На церемонията в СУ бяха раздадени и награди на изявени студенти от Факултета по славянска филология. Соня Бохосян получи награда за разказа си “Достоен”, а Мартин Илиев - за стихотворението “Стихотворение”. Магистърът по литературознание Николай Генов получи стипендия от фондация “Блага Димитрова” за постижения в литературата. Буквите и книжнината родиха България, създадоха българския народ.” Това заяви вицепрезидентът Илияна Йотова, която поведе празничното шествие за 24 май във Велики Преслав. “Днес в цяла България ще се чува името на Велики Преслав, защото оттук, от голямата и могъща Преславска книжовна школа, започва духовното раждане на българския народ. Преди повече от 11 века тук са ходили свети хора, които са превеждали книгите на славянски език, сътворили са кирилицата, написали са литература, отдавна прескочила границите на тогавашна и сегашна България. Деца, млади хора, бъдете горди, че сте родени точно във Велики Преслав”, каза Йотова. Вицепрезидентът пожела на учителите кураж и сили в благородната им мисия. “Вашият труд е най-ценният, но не заемате достойното място в обществото, което ви се полага. За това огромна вина носим ние, държавниците и политиците”, отбеляза Йотова. По случай 1125 г. от обявяването на Велики Преслав за столица на Първата българска държава Йотова връчи на кмета Александър Горчев почетния плакет на вицепрезидента. “Колко градове в света могат да се гордеят с такава дълга и славна история! Бъдете горди, че една голяма култура и духовност тръгва от Велики Преслав”, каза Йотова.  130 000 души манифестираха, само в Стара Загора ремонти попречиха на шествието Над 130 000 души са се включили в празничните шествия по случай 24 май в цялата страна. Сред тях освен учители и ученици са били и деца от детските градини и граждани. С дължина повече от километър бе празничното шествие в Пловдив, начело на което бяха Пловдивският митрополит Николай, областният Здравко Димитров и шефът на общинския съвет Савина Петкова. Селфи с 29 абитуриенти отличници си направи кметът на Велико Търново Даниел Панов. Той благодари на всички учители и културни дейци за неуморния и изключително важен за България и старата столица труд. Най-добрият млад преводач Яница Стойнова получи наградата “24 май”, която по традиция се връчва на най-изявения зрелостник на града. В Плевен хиляди наблюдаваха опита за рекорд на Гинес с изпълнението на 65 автентични български хора за час и 18 минути. Заради ремонти от големите градове само в Стара Загора нямаше празнично шествие.  . Кметът на Велико Търново позира за селфи с отличниците на града. СНИМКА: ДИМА МАКСИМОВА", "date": "2018.05.24", "title": "Манифестациите  възкръснаха по желание (Обзор)"}
{"url": "https://www.24chasa.bg/novini/article/6879044", "text": "Чиста ли е софийската вода или е замърсена? Този въпрос бе зададен от депутата от БСП Таско Ерменков. Но колкото и невероятно да звучи, тя е сред най-добрите в Европа. \"Може да се сравнява единствено с тази, която пият във Виена. Много прилича на тази в Швеция, Норвегия и Дания, която идва от топенето на ледовете. Убедил съм се лично.\" Това заяви пред \"168 часа\" проф. Петър Калинков, преподавател от катедра \"Водоснабдяване, канализации и пречистване на водите\" в Университета по архитектура, строителство и геодезия. Цялата му научна дейност е концентрирана върху питейните води, пречистването им и техните качества. 80% от столичната вода идва от язовир “Искър”, а 20 на сто от “Бели Искър”. \"Водите ни са високопланински, тъй като в язовирите се формират и от дъждовете във водосбора - обясни Калинков. - Фактът, че са високопланински, предполага едно много добро качество. И в двата язовира водата е мека, което означава, че е с ниско съдържание на соли, с много добри характеристики, богата на кислород, няма почти никаква мътност, няма цвят, много близка до водата, с която се водоснабдява Виена. Нашата система е а водата в “Бели Искър” е едно към едно с тази в австрийската столица.\" Малко по-влошени са свойствата на тази от “Искър” заради по-ниското надморско равнище и по-голямата водосборна площ. \"Въпреки всичко трябва да се знае, че това е най-добрата вода от всички язовири за питейно водоснабдяване в България - категоричен е професорът. - И в двата язовира има програма за непрекъснат мониторинг на качествата на водата. \"Софийска вода\" по закон трябва да направи определен брой проби по всички показатели, но тя изследва много повече.\" Ученият е констатирал, че единствените регистрирани замърсявания в двата язовира са по отношение на мътността. \"На цялата вода, която постъпва в тях, се прави ежедневен мониторинг - обясни професорът. - Постоянно се следят качествата й. За 5 години по отношение на мътност само веднъж е била с 1,3 нефелометрични единици, а според изискванията на наредбата е трябвало да е 1. Това дори не може да се регистрира с просто око.\" Според него периодично са установявани замърсявания от желязо, манган, фитопланктон и рядко на бактериологична основа - предимно в язовир “Искър”. \"По отношение на манган, на желязо не са регистрирани нито веднъж стойности, които да са над допустимите - казва ученият. - Същото важи и за - извършва се непрекъснато обеззаразяване.\" Според професора ежедневно се следи и дали във водата няма алуминий, бактерии, желязо, манган, нитрати, мед, сулфати, суспендирани вещества, хлориди, химическа потребност от кислород, цвят, цинк, амониеви йони, всички видове коли бактерии, магнезий, калций, \"Всичко се прави в акредитирани лаборатории - поясни професор Калинков. - Трябва да се знае, че тази в София е една от най-добрите в Европа. Неотдавна имаше нещо като състезание - трябваше да се провери кой пръв ще разкрие какво представлява някаква непозната проба. Оказа се, че резултатът на нашите бе най-близо до маркера.\" След всички тези изследвания водата минава през две пречиствателни станции - едната е в Панчарево, а другата в Бистрица. Според учения преди 2 години е направена модернизация и на двете места. \"Съоръженията са последна дума на техниката и няма момент, в който да не сме наясно с на водата - отбелязва ученият. - Мярката е такава, че дори да има бактерии знаем, че те са унищожени.\" Хлорът се добавя и заради авариите. \"Богати страни като Германия вече не го използват, но там няма и аварии\", усмихва се проф. Калинков. Допълнително качествата на водата се следят и в самите водопроводни мрежи. В тях обаче на места свойствата се влошават. \"Тук-там има разлики по отношение на желязото, но то не е защото водата така е излязла от станцията, а заради корозията на стоманените и чугунените тръби - обяснява проф. Калинков. - Въпреки това като качества тя е много приятна и хубава, но Затова ще предложим на \"Софийска вода\" и на общината технология за отстраняването им. Мой докторант защити дисертация на тази тема, технологията е изпипана и сме абсолютно наясно какво и как трябва да се направи.\" Дотогава ученият съветва всички, които се притесняват, да си сложат по една обикновена марля на чешмата. Дори този обикновен филтър гарантира, че ще пият чиста вода.", "date": "2018.05.24", "title": "\"168 часа\": Водата в София, Таско, е като от глетчер в Швеция"}
{"url": "https://www.24chasa.bg/novini/article/6880476", "text": "Групировката \"Ислямска държава\" пое отговорността за самоубийствения атентат в Багдад от изминалата нощ, предадоха Франс прес и Ройтерс. В изявление в информационната си агенция Амак ИД твърди, че в нападението са убити 15 души, а 19 са ранени. Според иракската полиция в атентата са убити петима души - жена, момиченце и трима полицаи, а 16 души са ранени, предава БТА. Това бе първото нападение в иракската столица от началото на мюсюлманския свещен месец на пости рамазан.", "date": "2018.05.24", "title": "\"Ислямска държава\" пое отговорност за атентата в Багдад"}
{"url": "https://www.24chasa.bg/novini/article/6880306", "text": "Българската икономика е на 48-о място по конкурентоспособност в ежегодната класация на Центъра за изследване на демокрацията и на швейцарския Институт за развитие на управлението. Сегашното класиране е със седем места нагоре в сравнение с 2015 г., но е малко по-лошо, отколкото е било през 2007 г. В класацията тази година участват 63 държави. Положително за България в тазгодишната класация се оценяват размерът на данък печалба, общият размер на корпоративните и личните данъци, ниското ниво на правителствения дълг, възможността за бързо и безпроблемно регистриране на нова фирма и регулациите на пазара на труда. Висока оценка получават и големите инвестиции в телекомуникациите. Като сериозен проблем за България се изтъкват изтичането на мозъци и ефективността на съдебната система и публичната администрация, както и сравнително малкият брой квалифицирани хора.  нагоре в класация за конкурентност", "date": "2018.05.24", "title": "България със 7 места нагоре в класация за конкурентност"}
{"url": "https://www.24chasa.bg/novini/article/6880232", "text": "Духовността и знанието в България изживяват тежки времена. Това заяви президентът на Република България Румен Радев в приветственото си слово на традиционния прием в Националния исторически музей по случай Деня на славянската просвета и култура и славянската писменост, на който той и съпругата му Десислава Радева са домакини. “За втори път имам честта да бъда домакин на приема по повод 24 май. Този най-съкровен за всеки българин празник. Приемам това домакинство като символично, защото буквите, езикът и културата са наш общ дом. Днес тук са едни от най-видните наши учени, артисти, писатели, художници, музиканти, поети, творци и журналисти. Щастлив съм да видя сред вас и стотици български учители, от които започва пътят към знанието на всеки от нас. Духовността и знанието в България изживяват тежки времена. Често недооценени и обидно третирани. Но на вас се падна отговорната мисия да ги пренесете през тези изпитания. Благодаря на всички вас - хората на просветата и знанието. Благодаря, че сте тук тази вечер. Ваше е призванието да бъдете будителите на българския народ, да съхран една вековна култура и да я обогатите с таланта и труда си. Поклон пред вашите усилия! Честит празник на всички”, заяви президентът в приветственото си слово. Министърите от кабинета “Борисов 3” не дойдоха на събитието. Самият премиер Бойко Борисов пък е на посещение при папата във Ватикана, заедно с македонския премиер Зоран Заев. На приема присъстваха лидерът на БСП Корнелия Нинова и червените депутати Драгомир Стойнев и Весела Лечева, зам.-председателят на парламента Явор Нотев. Експремиерът Огнян Герджиков също бе сред гостите, заедно с бившия министър на здравеопаването Илко Семерджиев. Президентът (1997-2002) Петър Стоянов също бе сред гостите. Приема уважиха и представители на Българската православна църква. Бяха и много културни дейци и творци, сред които бе и художникът Иван Яхнаджиев, актрисата Гинка Станчева, Николай Априлов и др., както и абитуриенти.", "date": "2018.05.24", "title": "Радев: Духовността и знанието в България изживяват тежки времена (Видео)"}
{"url": "https://www.24chasa.bg/novini/article/6880248", "text": "Британският външен министър Борис Джонсън разговаря по телефона с руски шегаджия, който се представи за арменския премиер и обсъди с него двустранните отношения, призна британското външно министерство, цитирано от Франс прес. \"Външният министър е осъзнал, че това е шега и е прекратил разговора. Проверихме и веднага разбрахме, че това е телефонна шега\", заяви министерството. Разговорът с шегаджията, който е заподозрян във връзки с руските тайни служби, е продължил 18 минути и се е състоял миналата седмица, уточни в. \"Гардиън\", цитиран от БТА. Втори руснак е участвал в подготовката на шегата. Двамата руснаци са идентифицирани като Алексей Столяров - Лексус и Владимир Кузнецов - Вован. Те публикуваха запис на разговора, в който Джонсън уверява събеседника си, когото мисли за новия арменски премиер Никол Пашинян, в подкрепата на Великобритания. Джонсън говори и за трудните отношения между неговата страна и Русия. \"Опасявам се, че Русия изглежда неспособна да устои да не действа злоумишлено, по един или друг начин. Не искаме Студена война, но искаме да видим подобрения в поведението на Русия\", казва в разговора британският външен министър. В разговора мнимият Пашинян казва на Джонсън, че планира да се срещне с руския президент Владимир Путин в Сочи следващата седмица и му иска съвет за тази среща, предаде ДПА. Джонсън се разсмива, когато събеседникът му, който говори на английски с руски акцент, изразява надежда, че руският президент Владимир Путин няма да го отрови с \"Новичок\" - бойното отровно вещество, което според британските власти е използвано през март срещу бившия руски двоен агент Сергей Скрипал и дъщеря му Юлия в Англия. Джонсън заявява в разговора, че е \"почти 100 процента сигурен\", че руските специални служби са замесени в отравянето на Скрипал и дъщеря му, отбелязва ТАСС. Лексус и Вован са измамили по телефона и други известни личности през последните години. Сред тях са президентът на Беларус Александър Лукашенко, турският президент Реджеп Тайип Ердоган и британската звезда Елтън Джон.", "date": "2018.05.24", "title": "Борис Джонсън стана жертва на руски телефонни шегаджии"}
{"url": "https://www.24chasa.bg/novini/article/6880292", "text": "Председателят на Европейската комисия Жан-Клод Юнкер поздрави в профила си в Туитър българите по случай 24 май. Кирилицата е част от българската история и идентичност, но и част от културното наследство, което България оставя на Европа и света, пише Юнкер. Историята на Светите братя Кирил и Методий показа колко дълбоко са вкоренени европейските ценности в българската идентичност. Това е история за единство и равноправие. С присъединяване на България към европейското семейство, кирилицата също зае заслуженото ѝ място в сърцето на Европа.", "date": "2018.05.24", "title": "Юнкер поздрави българите по повод 24 май в Туитър"}
{"url": "https://www.24chasa.bg/novini/article/6880321", "text": "Иран продължава да спазва условията на споразумението от 2015 г. за ядрената му програма, заяви Международната агенция за атомна енергия (МААЕ) в доклад, цитиран от Франс прес и Ройтерс. В доклада се казва, че Иран спазва наложените от споразумението ограничения на ядрените му дейности за допустимото равнище на обогатяване на уран, какви количества уран може да съхранява и други показатели, предава БТА. Освен това, както е договорено, е спрян строежът на ядрения реактор в Арак, който можеше да произвежда плутоний за разработване на ядрено оръжие, отбелязва ДПА. Това е първият доклад на МААЕ за Иран след обявеното на 8 май решение на президента Доналд Тръмп да изтегли САЩ от иранското ядрено споразумение и да възстанови американските санкции срещу Иран с аргумента, че споразумението не може да попречи на Иран да се сдобие с ядрени бомби.", "date": "2018.05.24", "title": "Експерти: Иран спазва условията на ядрената сделка от 2015 г."}
{"url": "https://www.24chasa.bg/novini/article/6880324", "text": "Президентът Доналд Тръмп заяви днес, след като отмени планираната за 12 юни среща със севернокорейския лидер Ким Чен-ун, че американските въоръжени сили са в готовност, ако Ким предприеме \"безразсъдни действия\", предаде Ройтерс, цитирана от БТА. \"Американските сили са в готовност, ако е необходимо\", каза Доналд Тръмп в Белия дом. Кампанията на максимален натиск над Северна Корея ще продължи, добави той. Южнокорейският президент Мун Дже-ин свика спешно заседание с шефа на тайните служби и министъра на обединението, след като Тръмп отмени срещата с Ким Чен-ун, съобщи южнокорейската агенция Йонхап, цитирана от Франс прес. \"Южна Корея се опитва да разбере какви са намеренията на президента Тръмп и какво означават те\", заяви говорител на президентството.", "date": "2018.05.24", "title": "Тръмп: Въоръжените сили на САЩ са в готовност, ако КНДР действа безразсъдно"}
{"url": "https://www.24chasa.bg/novini/article/6880339", "text": "Гледам как скандинавските държави си споделят посолства, за да пестят. Иска ми се и ние, когато се налага да си помагаме по този начин, ние да ползваме македонските посолства, а вие нашите. Това каза в реч при откриването на приема на българското посолство в Рим за 24 май премиерът Бойко Борисов. На приема бе и македонският министър-председател Зоран Заев. Надявам се да станем и ние толкова пратматични, каза още Борисов. Днес положихме венци пред паметника на светите братя тук в посолството, вижте ги как хубаво стоят и не си пречат, каза още Борисов. Минаха девет месеца от подписването на договора за приятелство и те доказаха, че от него следват само добри неща, каза Заев при откриването на приема, чийто домакин бе посланик Марин Райков.", "date": "2018.05.24", "title": "Борисов с предложение към Заев: Да споделяме посолства"}
{"url": "https://www.24chasa.bg/novini/article/6880347", "text": "            Финландската фирма Patria, която има намерение да се включи в модернизацията на сухопътната техника на Българската армия, извърши изпитания на машината, съоръжена с 30 mm оръжейна система Rafael Samson MK II Remote Station Weapon (RWS), по предварително планирана процедура. Изпитанието се проведе на 23 май на полигона в село Анево, където представители на правителството, офицери и висши военни, представители на български фирми от военната промишленост имаха възможност да наблюдават стрелкови изпитания, включващи стрелба по движещи се и стационарни мишени от място и от движение. Много добри резултати, които отговарят на техническите изисквания на Сухопътни войски, показаха изпитанията. Това не е комерсиална презентация, а третото по рода си реално изпитание, което демонстрира качествата на бойната машина Patria AMV и преди всичко нейното действие и съвместимост с различни оръжейни системи и конфигурации. На изпитанията в Казанлък, на полигона Тюлбето през 2017 г. Patria AMV беше съоръжена първо с 30 mm словашка оръжейна система Turra, а по-късно с норвежка оръжейна система Кongsberg MCT-30, докато на 23 май изпитателните стрелби бяха с израелската система Rafael. Успешните изпитания демонстрираха гъвкавост и съвместимост с друга ефективна оръжейна система, показвайки ефикасна интеграция на различни подсистеми. Основното предимство на Patria AMV e модулната ѝ архитектура. Тя позволява лесно и просто да се адаптира в най-широк кръг от варианти на машината за различните нужди на армията, например: бронетранспортьор, командно-щабна, линейка, ремонтна машина и др. За първи път в България на язовир “Копринка” в реални условия бяха демонстрирани амфибийните способности на бойната машина за пехотата Patria AMV. Тя показва изключителните си способности и предимствата, които има за войниците, като преминава през реки и езера без допълнителна поддръжка. Patria AMV e доказана в битки бойна машина, например в Афганистан. Тя осигурява изключителна мобилност, защита и огнева мощ срещу всички модерни предизвикателства. Patria има намерение да участва в процедурата за избор на доставчик за нови бронирани модулни машини за пехотата. В случай че бъде избрана за изпълнител, Patria планира да трансферира технологии в България с цел да произвежда сухопътни бойни машини Patria AMV съвместно с български фирми. Трансферът на технологии ще увеличи значително способностите на местните компании и на местната отбранителна индустрия, ще позволи българските сухопътни войски да бъдат независими от външни доставки. Местното производство ще позволи също независима поддръжка, контрол при кризисни ситуации, по-добра логистика, което е инвестиция в българската икономика. Развитието на местно производство ще доведе до по-ефективни разходи за придобиване и експлоатация, като голяма част от парите на българските данъкоплатци ще останат в България. “Различните изпитания в България показаха реалните възможности на Patria AMV, които отговарят на нуждите на българските войници. Нашата доказана нискорискова концепция за трансфер на технологии ще донесе значими ползи за българската отбранителна индустрия и за икономиката на страната”, каза Яне Райколянен, вицепрезидент на Patria Land.", "date": "2018.05.24", "title": "Patria AMV 8х8 - една от най-гъвкавите  платформи в света,  съвместима с различни  оръжейни системи"}
{"url": "https://www.24chasa.bg/novini/article/6880350", "text": "Покорителят на Еверест Слави Несторов кацна на българска земя навръх 24 май и бе посрещнат от приятели и роднини, пеещи химна и развяващи национални знамена. Слави беше в добра форма, въпреки драстичното отслабване с 12 кг по време на експедицията. Баклава, топла баница, череши, домашен шоколад и огромна доза любов ще му помогне да се възстанови, казаха негови близки. На въпроса “Кой беше най-трудният момент от изкачването?” Слави отговори: “Тридесетте минути, в които стояхме на 200 метра от върха и чакахме да се покаже слънце, за да се качим. Не е съвсем почивка, когато е -40 градуса.”", "date": "2018.05.24", "title": "Посрещнаха покорителя на Еверест с химна и знамена (Видео)"}
{"url": "https://www.24chasa.bg/novini/article/6880377", "text": "Албанската опозиция бойкотира резолюция, изразяваща подкрепа към започването на преговори за присъединяване към Европейския съюз, предаде Асошиейтед прес. Само управляващата лява Социалистическа партия гласува в полза на документа. Премиерът Еди Рама нарече бойкота на опозицията \"безпрецедентен акт на историческо предателство към страната\". Опозицията заяви, че иска преговорите, но обвинява правителството във връзки с престъпността, които биха навредили на шансовете на страната. Правителството отрича това, информира БТА. 28-те членки на ЕС трябва да се съгласят единодушно за присъединяването на която и да е страна. Не всички страни са решили да подкрепят предложението за започване на преговори с Албания следващия месец, отбелязва АП.", "date": "2018.05.24", "title": "Албанската опозиция бойкотира резолюция в подкрепа на преговорите с ЕС"}
{"url": "https://www.24chasa.bg/novini/article/6880373", "text": "Без никакви ексцесии, демонстрации и дори викове преминаха церемониите преди същинските балове в Смолян. Дори нямаше стърчащи глави и тела от люковете на автомобилите, или прави зрелостници в кабриолети. \"Модата тази година са изкуствените мигли и кичурите\", обясниха абитуриенти. Момчетата пък са зарязали вратовръзките за сметка на папионки. За първи път всички гимназии и техникуми в града празнуват в един ден- 24 май. 100 % от абитуриентите са предпочели тържествата им да са в курорта Пампорово. Патрулни автомобили съпровождаха колоните автомобили от града към курорта. Кувертите в Пампорово с нощувка и гала вечеря е средно 100 лева. При две нощувки цената е между 130 и 150 лева.", "date": "2018.05.24", "title": "Абитуриентските балове в Смолян се цивилизоваха (Снимки)"}
{"url": "https://www.24chasa.bg/novini/article/6880438", "text": "Ако Пхенян не се откаже от ядреното оръжие, в КНДР ще се случат събития подобни на тези, които се разиграха в Либия и доведоха до падането на режима на Муамар Кадафи. Това заяви американският вицепрезидент Майк Пенс в интервю за телевизия „Фокс нюз“. „За Ким Чен Ун ще бъде голяма грешка да мисли, че той може да си играе с Доналд Тръмп“, подчерта Пенс, говорейки за възможната отмяна на планираната за 12 май среща в Сингапур,  На въпрос дали Тръмп е готов при необходимост да се откаже от тази среща, вицепрезидентът отговори: „Без съмнение, може. Надяваме се на по-добро. Наистина се надяваме, че Ким ще се възползва от възможността да се откаже от програмата за разработване на ядрено оръжие и ще го направи по мирен начин“. „Миналата седмица имаше някои разговори за либийския модел“, напомни в тази връзка Пенс. „И президентът даде ясно да се разбере, че това ще приключи така, както приключи в Либия, ако Ким Чен Ун не сключи сделка“, добави той. На репликата на журналиста, че тези думи на Тръмп биха могли да се оценят като заплаха по адрес на Пхенян, Пенс отговори: „Мисля, че това е по-скоро факт“. „Президентът Тръмп даде ясно да се разбере, че САЩ под неговото водачество няма да търпят ситуация, при която севернокорейският режим разполага с ядрено оръжие и балистични ракети, които заплашват САЩ и нашите съюзници“, добави вицепрезидентът. Той не изключи, че САЩ могат да прибегнат до военна сила. „Ясно дадохме да се разбере, че ще продължим да оказваме дипломатически и икономически натиск върху Северна Корея, разглеждат се всички варианти за постигането на тази цел“, заяви той. Тези оценки на Пенс отчасти се разминават с изявленията на самия Тръмп. По време на неотдавнашната си среща с генералния секретар на НАТО Йенс Столтенберг, Тръмп каза, че САЩ нямат планове за свалянето на властта в КНДР подобно на това, което се случи преди няколко години в Либия с режима на Кадафи. „Либийският модел е напълно различен от модела, който имаме, когато мислим за КНДР. Ние опустошихме Либия, тази страна беше унищожена. Нямаше сделки, предвиждащи запазването на Кадафи на власт“, каза стопанинът на Белия дом.  „Либийският модел е напълно различен от модела, който имаме, когато мислим за КНДР. Ние опустошихме Либия, тази страна беше унищожена. Нямаше сделки, предвиждащи запазването на Кадафи на власт“, каза стопанинът на Белия дом. ", "date": "2018.05.24", "title": "Майк Пенс: Ким го чака съдбата на Кадафи, ако не приеме сделка"}
{"url": "https://www.24chasa.bg/novini/article/6880457", "text": "Президентът на Русия Владимир Путин посрещна френския си колега Еманюел Макрон и съпругата му Брижит в бляскавия Константиновски дворец в Стрелна, югозападно от Санкт Петербург, предаде Франс прес, цитирана от БТА. Първото посещение на френския президент в Русия ще продължи два дни. То й ще участва в Петербургския международния икономически форум - място за среща на руските делови среди, където е очакван и японският премиер Шиндзо Абе, посочва АФП. Придружаван от внушителна бизнес делегация, френският президент ще покаже волята си да продължи да прави бизнес с Русия въпреки твърде обтегнатите отношения, без обаче да отбягва трудните теми. \"Независимо дали става дума за Украйна, Близкия изток, иранската криза или ситуацията в Сирия, или за начина, по който се отнасяме към модерния мултилатерализъм, аз мисля, че трябва да работим заедно за общи инициативи\", каза Макрон в началото на срещата с Путин. \"Отношенията ни се развиват въпреки трудностите\", каза руският президент и добави, че двамата ще разискват \"ключови международни въпроси, чието решаване е в интерес и на Франция, и на Русия\". Утре френският президент ще се изкаже пред Петербургския международен икономически форум, посочва АФП. Предвижда се да бъдат подписани и около петдесет споразумения в икономическата сфера.", "date": "2018.05.24", "title": "Путин и Макрон  се срещнаха в Константиновския дворец край Санкт Петербург"}
{"url": "https://www.24chasa.bg/novini/article/6880228", "text": "Необходимо е да се актуализира посланието на Кирил и Методий и да се представи по разбираем начин, за да стигне до сърцата на съвременните хора. Това каза днес патриархът на Москва и цяла Русия Кирил след литургия в катедралата \"Христос Спасител\", която отвори врати за честването на Деня на славянската писменост и култура, предаде ТАСС, цитирана от БТА. Патриархът каза, че насочва словото си към \"хората, погълнати от фалшивите ценности на утилитарната и безбожна цивилизация\". Според него универсална ценност за тази цивилизация е \"желанието за утвърждаване на политическата хегемония на една страна или група страни над всички народи\". Патриарх Кирил излезе и на сцената на Червения площад, където сборен хор изнесе концерт в чест на днешния празник и поздрави присъстващите. \"Стана чудесна традиция да се събираме на Червения площад на този ден, за да помислим малко за огромния път, драматичен и едновременно с това победоносен, който са изминали славянските народи, нашият руски народ: от началото на писмеността до най-новите знания\", каза той.", "date": "2018.05.24", "title": "Руският патриарх: Посланието на Кирил и Методий трябва да се представи по разбираем начин"}
{"url": "https://www.24chasa.bg/novini/article/6880125", "text": "Ливанският президент Мишел Аун номинира Саад Харири за министър-председател на Ливан и му възложи да състави ново правителство, предаде Ройтерс, като цитира декларация на президентството. Харири оглавяваше и досегашното правителство на Ливан, предава БТА. 111 от 128-те депутати в новия ливански парламент предложиха на Аун кандидатурата на Харири на консултации днес. Парламентарните избори в Ливан се състояха на 6 май, напомня Ройтерс. Проиранското шиитско движение Хизбула и съюзниците му имат 70 места в 128-членния парламент.", "date": "2018.05.24", "title": "Президентът на Ливан номинира Саад Харири за премиер, възложи му да състави кабинет"}
{"url": "https://www.24chasa.bg/novini/article/6880128", "text": "Взрив в държавна фабрика за експлозиви в Турция отне живота на един работник и рани други четирима, съобщава Асошиейтед прес, позовавайки се на държавната Анадолска агенция. Експлозията е станала в квартал Елмадаг в покрайнините на Анкара. Пострадалите работници са хоспитализирани, но няма информация за състоянието им, предава БТА. Взривът е причинен от техническа повреда, посочва Анадолската агенция. Според телевизия СиЕнЕн-Тюрк официални представители са отхвърлили възможността за саботаж.", "date": "2018.05.24", "title": "1 загина, а 4-ма са ранени при взрив във фабрика за експлозиви в Турция"}
{"url": "https://www.24chasa.bg/novini/article/6880148", "text": "Лек автомобил с русенска регистрация се обърна по таван, след като катастрофира на пътя Русе-Щръклево, предаде  . При инцидента леко са пострадали водачката и нейният спътник. Инцидентът е станал около 14:30 часа след разклона за село Красен. По неясни засега причини 70-годишната шофьорка е изгубила управление и автомобилът е навлязъл в насрещното платно. При опита на жената да овладее колата, се е върнала в своята лента и се е преобърнала в крайпътната канавка по таван. На място бяха извикани екипи на „Спешна помощ“ и пожарната, които да извадят пострадалите.", "date": "2018.05.24", "title": "70-годишна шофьорка обърна колата си по таван в Русенско, двама са ранени"}
{"url": "https://www.24chasa.bg/novini/article/6879929", "text": "Министър-председателите Бойко Борисов и Зоран Заев и водените от тях официални делегации почетоха съвместно делото на Светите братя Кирил и Методий в базиликата \"Санта Мария Маджоре\" в Рим. Тук през 867 г. папа Адриан II освещава славянската писменост и славянските книги, предава БТА. Бойко Борисов и Зоран Заев подчертаха значимостта на делото на Св. Св. Кирил и Методий, което допринася за духовността, просветата и обединението на славянските народи. Двамата поднесоха венци и пред паметника на светите братя. Българският премиер отбеляза и ролята на Светите братя в областта на дипломацията в този исторически момент. \"На паметната плоча на Св. Св. Кирил и Методий, където са осветени нашите букви, се върнахме към дипломацията. За мен двамата братя са били дипломати\", отбеляза министър-председателят Борисов. Той подчерта значимия принос към делото на Светите братя, като припомни аргументите, с които са убедили папа Адриан II в равенството на нашата писменост с тази на другите народи. По думите на премиера, България и Република Македония показват, че празниците трябва да се отбелязват заедно, а не да са повод за раздори. Премиерът Зоран Заев заяви, че на днешния празник, който се отбелязва заедно от двете делегации, се потвърди истинското приятелство между България и Република Македония. Премиерът Бойко Борисов и водената от него делегация поднесе цветя и на паметника на патриарха на българската литература Иван Вазов в Рим. Монументът беше открит през 2010 г. от премиера Бойко Борисов на площад \"Торвалдсен\", в близост до парка \"Вила Боргезе\" и Музея за модерно и съвременно изкуство.", "date": "2018.05.24", "title": "Борисов и Заев поднесоха венци на паметника на Кирил и Методий в Рим (Снимки)"}
{"url": "https://www.24chasa.bg/novini/article/6879952", "text": "Генералният директор на ТАСС Сергей Михайлов заяви, че все още е рано онлайн месинджърът Телеграм да бъде приеман като сериозна медия, предаде ТАСС, цитирана от БТА. \"Рано е да приемаме Телеграм като сериозна медия. Мисля, че дори след две-три години ще е още рано. Нужна е проверката на времето, на точността и задържане на определена аудитория\", каза Михайлов на срещата на върха на информационните агенции в Санкт Петербург, която се състоя днес в рамките на Петербургския международен икономически форум. Сергей Михайлов също така призова да се подхожда много предпазливо към пусканата в месинджъра информация. \"Аудиторията не се подбира, просто се добавя още един източник на някаква информация, към който трябва да се отнасяме много внимателно\", каза той. В срещата на върха на информационните агенции в Санкт Петербург участваха близо 30 страни. България бе представена от генералния директор на БТА Максим Минчев. Сред другите участници имаше представители на Азербайджан, Армения, Беларус, Великобритания, Виетнам, Германия, Египет, Иран, Испания, Италия, САЩ, Япония и др. Модератори бяха първият заместник-генерален директор на ТАСС Михаил Гусман и главният изпълнителен директор на Прес асосиейшън Клайв Маршъл.", "date": "2018.05.24", "title": "Директорът на ТАСС: Рано е да се отнасяме към Телеграм като към сериозна медия"}
{"url": "https://www.24chasa.bg/novini/article/6879959", "text": "Около 250 кандидати за убежище в Гърция блокираха днес оживена автомагистрала в северната част на страната на втория ден от протеста си срещу лошите условия и пренаселеността в близкия лагер, където са настанени, предаде Асошиейтед прес, цитирана от БТА.  Мирният протест на кюрдски мигранти от приемния център Диавата край Солун продължи един час и предизвика големи задръствания. Лагерът Диавата е предвиден за 750 души, но броят им постепенно нарасна до 1850 заради засиления наплив на мигранти, пристигащи от Турция. Новодошлите обитатели на лагера спят в палатки или на земята. Гръцките власти отварят отново лагери, строени в началото на миграционната криза през 2015 г., когато повече от милион мигранти наводниха страната. Повечето от лагерите по-късно бяха закрити, а техните обитатели преместени в апартаменти в гръцките градове или препратени в други европейски страни.", "date": "2018.05.24", "title": "Мигранти блокираха магистрала в Гърция заради лошите условия в лагерите"}
{"url": "https://www.24chasa.bg/novini/article/6879964", "text": "Интервюто на Юлия Скрипал дава възможност отново да се повдигне въпросът дали тя наистина е била отровена, и то с бойно отровно вещество, заяви руският постоянен представител в ЕС Владимир Чижов, цитиран от ТАСС и БТА. \"Тя изглежда чудесно, на външен вид не носи никакви следи от отравяне с това, което британските власти определиха като бойно отровно вещество. Не съм специалист в тази област, но мога да предположа, че бойното отровно вещество унищожава всичко живо в дадена зона достатъчно ефективно, дори в слаба концентрация\", каза Чижов. \"Фактът, че тя изглежда практически здрава ни кара да се замислим дали наистина е имало отравяне, а ако е имало, с какво е било извършено, да не говорим от кого\", добави Чижов.", "date": "2018.05.24", "title": "Руският посланик в ЕС: Интервюто на Юлия Скрипал повдига въпроса дали е била отровена"}
{"url": "https://www.24chasa.bg/novini/article/6879946", "text": "Алпинистите Адриано Бонмасар и Романо Себастиани се завърнаха в Италия, след като изпитаха силни емоции в Хималаите. Италианските алпинисти също бяха поели към връх Шиша Пангма, заедно с Боян Петров, но се отказали заради лошите метеорологични условия, разказва италианска медия. Дуото също е било в неизвестност за няколко дни поради разразилата се буря. Все пак успяват да достигнат базовия лагер невредими, но доста изморени и измръзнали. Двамата са се спускали в особено тежки условия - полярен студ, изключително бурен вятър и лоша видимост. \"Преживяхме тежки времена в Хималаите, но винаги сме знаели, че сме физически и психически подготвени за условията. С Романо винаги сме били в пълна хармония.\", разказва Бонмасар. \"За съжаление, имахме и трагични моменти. В лагер 1 разговаряхме с Боян Петров и явно ние сме били последните. Решихме да слезем заради времето, а Боян продължи сам нагоре. Искаше да достигне и този \"Еверест\". Никога не сме си представяли, че тази среща беше сбогуване, че е последната\", разказват алпинистите.", "date": "2018.05.24", "title": "Италиански алпинисти: Срещнахме Боян Петров в лагер 1, не мислехме, че е за последно"}
{"url": "https://www.24chasa.bg/novini/article/6879972", "text": "Румънското правителство ще запази политиката си на намаляване на данъците и увеличаване на минималната заплата и държавните пенсии до 2020 г. в опит да подобри стандарта на живот, заяви в интервю за Ройтерс лидерът на управляващата Социалдемократическа партия Ливиу Драгня. \"Нуждата от фискално облекчаване както за частния сектор, така и за служителите беше остра. И ще продължим, ще намалим както броя на данъците, така и стойността им\", посочи лидерът на социалдемократите, цитиран от БТА. Той добави, че страната ще потърси инвестиции, за да генерира бюджетни приходи, и ще се опита да продаде акции от редица държани компании на борсата в Букурещ през следващите две години. По-рано правителството намали данъка върху доходите и вноските за социално осигуряване, които прехвърли изключително върху служителя. \"Не можем да чакаме години, за да направим промените, с които сме се ангажирали в нашата управленска програма\", посочи лидерът на социалдемократите. Брюксел очаква Румъния да има дефицит от 3,4 процента от брутния вътрешен продукт тази година, освен ако не предприеме нови стъпки за ограничаване на разходите. Драгня обаче увери, че правителство ще спази целта си за дефицита през 2018 г. без допълнителни мерки и че страната ще постигне растеж от 5,5 процента. Драгня заяви също така, че правителството може да направи незадължително участието в частна пенсионна схема. В момента то е задължително за служителите под 35 години. Той посочи, че до 2020 г. вноските за социално осигуряване ще бъдат намалени допълнително до под 36 процента от 37,25 процента в момента. Планира се ДДС да се намали с още един процентен пункт до 18 процента. Драгня посочи също, че правителството възнамерява да намали данък печалба от 16 на 10 процента за компаниите с оборот над 1 милион евро през 2020 г. Ще бъдат намалени и данъците върху имотите. Той добави, че минималната работна заплата трябва да достигне най-малко 300 евро до 2020 г., а минималната пенсия ще нарасне до около 200 евро. \"Говорим за увеличения на пенсиите и заплатите до нива, които може да се сторят смешни на Запад\", отбеляза лидерът на социалдемократите, като добави: \"Имаше твърде много години на икономии\". Драгня каза също, че правителството планира да увеличи приходите чрез инвестиции, насърчаване на схеми за помощи, усвояване на еврофонодве и публично-частни партньорства за инфраструктурата. \"От 2019-2020 г. голяма част от държавните компании ще бъдат листвани на борсата\", добави той.", "date": "2018.05.24", "title": "Румънското правителство ще опита да увеличи заплатите и пенсиите още до 2020 г."}
{"url": "https://www.24chasa.bg/novini/article/6879991", "text": "В Деня на българската просвета и култура и славянската писменост младите социалисти от София поздравиха столичани по случай празника, като им подаряваха разделители за книги с надпис „Ние пишем на кирилица“ и свитъци с цитати от вечната българска класика. Това съобщиха от пресцентъра на БСП-София. Акцията е част от цялостната политика на Младежкото обединение на БСП – София в подкрепа на българския книжовен език, литература и национално писмено културно наследство. „За нас е важно българите всеки ден да си напомнят, че са длъжни да пазят и предават на следващите поколения това безценно наследство“, заяви организационният секретар на софийските младежи от БСП Петко Димитров. „Младите хора трябва да четат, но и да вникват в прочетеното. Не е клише, че книгите са прозорец към света“, категоричен е младият социалист.", "date": "2018.05.24", "title": "Младежите от БСП – София отбелязаха 24 май с акция „Ние пишем на кирилица“"}
{"url": "https://www.24chasa.bg/novini/article/6879996", "text": "Завихрило се торнадо изплаши жителите на Кюстендил и село Копиловци, след което последва пороен дъжд и градушка. Хората споделят, че началото на бурята е започнала със силно въздушно течение и гръмотевици от Конявска планина и продължила с часове, което силно притеснило всички, предава  . Не всеки ден се вижда такава гледка, споделят свидетели, като побързаха да запечатат момента със снимки на торнадото и да се пошегуват, че някой скоро може да загуби колата или покрива на къщата си. За щастие няма сериозни поражения и пострадали хора.", "date": "2018.05.24", "title": "Торнадо, пороен дъжд и градушка удариха Кюстендилско (Снимки)"}
{"url": "https://www.24chasa.bg/novini/article/6880003", "text": "„Подкрепата за ЕС е най-висока от последните 35 години, но и анти-европейските настроения също. Не трябва да предаваме доверието на гражданите. Трябва да дадем конкретна перспектива за решаването на належащи проблеми, които те посочват – сигурността и борбата с тероризма, младежката безработица, миграцията и икономически растеж”, заяви Ева Майдел, председател на Европейското международно движение и български евродепутат от ГЕРБ/ЕНП, по време на откриването на двудневния про-европейски фестивал „Споделям Европа”. Това съобщиха от пресцентъра на ПП ГЕРБ.  Фестивалът се организира по случай 70-годишнината Хагския конгрес, който поставя основите на Европейското международно движение и чертае карта за развитието на европейската интеграция. Възпоменателното събитие събира на едно място академична общност, политици, общественици, младежи и неправителствени организации, с целта да се идентифицират основните предизвикателства пред Европа. Участниците ще обсъждат бъдещето на икономиката, социалната политика, устойчиво развитие и диалог с гражданите. „Не трябва да бягаме от трудните дебати с гражданите, напротив, трябва да бъдем сред тях, да разговаряме, слушаме и да разказваме за конкретните резултати и позитиви, които обединена Европа е постигнала и като Председател на Европейското международно движение, ще работя за постигането на този диалог. Просперитета на гражданите винаги е бил в основата на европейската интеграция.”, допълни Ева Майдел (ГЕРБ/ЕНП). Сред специалните гости на събитието бяха представители на Световния икономически форум, Оксфордкия университет, Европейския парламент и правителството на Кралство Нидерландия. Конференцията ще завърши с манифест, чертаещ бъдещето на Европа в следващото десетилетие.", "date": "2018.05.24", "title": "Майдел: Подкрепата за ЕС е най-висока от последните 35 години"}
{"url": "https://www.24chasa.bg/novini/article/6880010", "text": "Намаляване на обема на изкопните работи при изграждането на канализационни системи, повторно използване на изкопания материал и приоритетно използване на рециклирани строителни продукти са сред мерките, които са залегнали в проект на Наредба за изменение и допълнение на Наредба № РД-02-20-8 от 2013 г. за проектиране, изграждане и експлоатация на канализационни системи. Предложените промени са публикувани за обществено обсъждане от Министерството на регионалното развитие и благоустройството в Портала за обществени консултации и на сайта на министерството. Това съобщиха от пресцентъра на МРРБ. Проектонаредбата е разработена от работна група с експерти от Министерството на регионалното развитие и благоустройството, Министерството на околната среда и водите, Университета по архитектура, строителство и геодезия, Камарата на инженерите в инвестиционното проектиране, Камарата на строителите в България и Съюза на ВиК операторите в Република България. Участниците в нея направиха преглед по прилагането на изискванията на действащата нормативна уредба и анализ на необходимостта от нейното изменение с допълнителни данни, за да се подобри наредбата и да се приведат в съответствие с европейските стандарти. С нея се въвеждат принципи на устойчивото строителство, които са сред основните изисквания към строежите. С оглед опазване на околната среда и оползотворяване на природните ресурси се регламентира при строителството на нови канализационни системи приоритетно да се използват строителни продукти, включително и рециклирани, които съдържат екологично съвместими природни суровини и подлежат на пълно рециклиране или оползотворяване. Целта е да се доведе до намаляване на строителните отпадъци по време на изграждането и експлоатацията на системите. Според предлаганите промени механизираните процеси в пречиствателните станции за отпадъчни води и изискването за паралелно работещи съоръжения стават задължителни и за станциите с капацитет от 2000 до 10 000 еквивалент жители. При проектирането на пречиствателни станции следва да се отчита и възможността за изграждане на повече от една пречиствателна станция за пречистване на отпадъчни води в населеното място. Други промени предвиждат в населени места, в които има разделна улична канализационна мрежа, да се проектира и сградно канализационно отклонение за имоти, които заустват дъждовни или подпочвени води, за да се отвеждат в уличната дъждовна канализационна мрежа. Сред промените е и изискване в станциите да се проектират пунктове за мониторинг на качеството на водите, които да позволяват вземането на представителни проби. С проекта на Наредба се въвеждат изисквания при проектирането и изграждането на дълбоководни зауствания, включително нормативните актове в съответствие с които се съгласува и одобрява инвестиционния проект за дълбоководно заустване в морето, към броя на тръбопроводите за заустване, тяхното оразмеряване, осигуряването им при полагане върху морското дъно, начина на изпускане на пречистените води и др. Освен това, в края на тръбопроводите, където ще се зауства пречистената отпадъчна вода, ще се монтират специални дифузори за по-добро разсейване и смесване на сладката и солената вода. Залага се и че на всеки пет години ще се извършват подводни водолазни огледи на цялото трасе на тръбопровода за заустване. Такива ще се правят и след всяка зима, както и извънредно след щормове със статут на бедствие. Въвежда се и минимален обхват на събираните и поддържани от ВиК операторите данни за целите на проектирането, изграждането и техническата експлоатация на канализационните системи. Те ще включват информация за основни технически параметри на канализационните клонове като дължина на участъци от шахта до шахта и диаметри, характерни коти и специфични характеристики на ревизионните шахти, преливниците, задържателните резервоари, помпените станции и пречиствателните станции за отпадъчни води. Ще се събират данни и за броя битови и небитови абонати, които обслужва канализационната мрежа и заустени отпадъчни количества от небитови абонати. Данните за състоянието на канализационната мрежа ще включват година на изграждане, материал на тръбите, информация за аварии, наводнения, инспекции, планирани и предприети мерки при експлоатацията и поддържането на мрежата.", "date": "2018.05.24", "title": "Нова наредба намалява обема на изкопите за канализация"}
{"url": "https://www.24chasa.bg/novini/article/6880015", "text": "Американският товарен кораб \"Сигнус\" се скачи с Международната космическа станция (МКС), съобщи ТАСС. Корабът първо беше прихванат с роботизираната ръка на станцията и след по-малко от три часа се скачи с нея, предава БТА. Товарният кораб \"Сигнус\" на компанията \"Орбитал Ей Ти Кей\" беше изстрелян с ракета \"Антарес\" от о-в Уолъпс, Вирджиния, на 21 май. Той превозва 3,36 т доставки - основно продоволствие, оборудване за станцията и материали за научни експерименти. Единият от научните експерименти е за проверка на секстантите като резервни навигационни средства. Предвидени са също тестове, които да покажат дали е уместно да бъдат правени молекулярни изследвания на МКС и за търговския им потенциал. Друг експеримент е подготвен от студенти за смесване на цимент. МКС вече има и камера за охлаждане на атоми с помощта на лазери. Температурата в нея става по-ниска, отколкото в космоса. \"Сигнус\" превози също оборудване за излизането на астронавтите в открит космос през следващия месец. Това е деветата доставка, която \"Орбитал Ей Ти Кей\" прави със \"Сигнус\" до МКС за НАСА. ", "date": "2018.05.24", "title": "Товарният кораб \"Сигнус\" се скачи с Международната космическа станция"}
{"url": "https://www.24chasa.bg/novini/article/6880022", "text": "Министърът на туризма Николина Ангелкова участва в отриването на Петербургския международен икономически форум, съобщи пресцентърът на Министерството на туризма. Събитието се провежда в периода 24-26 май в Санкт Петербург. Министърът е там по лична покана на досегашния вицепремиер и председател на организационния комитет на форума Сергей Приходко.  Форумът бе открит от губернатора на Санкт Петербург Георгий Полтавченко. Събитието се провежда ежегодно от 1997 година, като от 2005 г. е под егидата на президента на Руската федерация. В него всяка година се включват над 10 хил. участници от повече от 120 страни. Основната аудитория на форума са утвърдени руски и международни компании и представители на бизнеса, държавни глави, премиери, министри и политически лидери. Основната цел на международното събитие е да бъде в помощ на бизнеса и да подпомогне за преодоляване на географските и информационни бариери между Русия и останалите страни. Обсъждат се ключови въпроси за предприемачите и се търсят конкретни решения.", "date": "2018.05.24", "title": "Ангелкова участва в откриването на Петербургския икономически форум"}
{"url": "https://www.24chasa.bg/novini/article/6880052", "text": "Руският президент Владимир Путин назначи бившия вицепремиер Дмитрий Рогозин за ръководител на стратегическата руска космическа агенция Роскосмос, съобщи руското президентство, цитирано от Франс прес и БТА. Рогозин до миналата седмица беше вицепремиер, отговарящ за военнопромишления комплекс. Той е известен с острите си изказвания срещу западни страни и е включен в санкционен списък на САЩ. Рогозин заменя Игор Комаров, който бе шеф на Роскосмос от 2015 г. \"Ще направя всичко по силите си и всичко необходимо да оправдая доверието ви\", каза Рогозин на Путин в кадри, излъчени от руската държавна телевизия \"Россия 24\". През последните години репутацията на руския космически сектор бе накърнена от редица инциденти. През декември 2017 г. Русия за кратко изгуби контакт с първия анголски телекомуникационен сателит, изстрелян от космодрума в Байконур (Казахстан), преди да успее да възстанови връзката. Остава обаче несигурно дали тя ще се запази в дългосрочен план. През ноември 2017 г. бе напълно загубена връзката с метеорологичния сателит Метеор и още няколко малки сателити след изстрелването им от Източния космодрум в Амурска област, който трябва постепенно да замести Байконурския и чийто строеж е струвал между 4 и 5 милиарда евро. Русия обаче остава водеща страна в космическата област. Тя притежава единствените ракети, които могат да изпращат и връщат екипажите на Международната космическа станция, чийто главен модул също е руски, отбелязва АФП.", "date": "2018.05.24", "title": "Путин назначи бившия вицепремиер Рогозин за ръководител на Роскосмос"}
{"url": "https://www.24chasa.bg/novini/article/6880073", "text": "Началникът на генералния щаб на гръцките въоръжени сили адмирал Евангелос Апостолакис и неговият турски колега генерал Хулуси Акар са обсъдили начини за намаляване на напрежението в Егейско море, за да се избегне възможността за инцидент, съобщава в. \"Катимерини\", цитиран от БТА. Апостолакис и Акар са разговаряли в кулоарите на срещата на военния комитет на НАТО в Брюксел миналата седмица и на 12-тата годишна конференция на началниците на отбраната на балканските страни, която се състоя в Белград от 22 до 24 май 2018 г. Намаляването на напрежението в Егейско море е въпрос от изключителна важност за сигурността и стабилността в региона и тази тема е била обсъдена подробно от двамата началници на генералните щабове, отбелязва изданието. По-рано тази седмица турският премиер Бинали Йълдъръм заяви в интервю за гръцкия в. \"Вима\", че напрежението между двете съседки може да бъде избегнато, ако Атина спре да смята, че Егейско море е изцяло гръцко. Той изтъкна, че избягването на напрежението може да бъде постигнато само с усилията и на двете страни.", "date": "2018.05.24", "title": "Гърция и Турция обсъдиха как да намалят напрежението в Егейско море"}
{"url": "https://www.24chasa.bg/novini/article/6880075", "text": "\"Днес честваме Деня на българската просвета и култура и на славянската писменост. 24 май е един от най-светлите и български празници, на който се прекланяме пред делото на Солунските братя - Кирил и Методий, дали на българския народ глаголицата.\" Това написа в профила си във фейсбук Цветан Цветанов - председател на парламентарната група на ГЕРБ. Ето какво още написа той:  \"На този ден изразяваме своята благодарност и признателност пред всички учители, просветители и културни деятели, които днес и през вековете са пазили нашето най-голямо богатство - българския дух и култура. Осъзнавайки това, правителството на Бойко Борисов и управляващото мнозинство в парламента недвусмислено сме заявили, че образованието е наш основен приоритет и взаимните ни усилия вече дават резултат. Ние вярваме, че единствено просветеният народ може да изведе България до онези \"Светли бъднини\", които светите братя преди толкова години са ни посочили. Честит празник, приятели!\"", "date": "2018.05.24", "title": "Цветанов: Само просветеният народ може да ни изведе до \"светли бъднини\""}
{"url": "https://www.24chasa.bg/novini/article/6880079", "text": "Президентът на САЩ Доналд Тръмп отмени срещата си със севернокорейския лидер Ким Чен-ун, планирана за 12 юни в Сингапур, заради \"огромната ярост и отявлената враждебност\" в неотдавнашната декларация на Северна Корея, предаде Асошиейтед прес, цитирана от БТА. В декларацията севернокорейското правителство нарече вицепрезидента Майк Пенс \"политическо чучело\" и заяви, че е еднакво готово и за ядрена конфронтация, и за масата за преговори, отбелязва АП. В писмо до Ким Чен-ун, публикувано днес от Белия дом, Тръмп заявява, че въз основа на тази декларация смята за \"неподходящо в сегашния момент да се състои отдавна планираната среща\". Северна Корея говори за ядрените си способности, \"но нашите са толкова внушителни и мощни, че се моля на Бог никога да не бъдат използвани\", пише президентът на САЩ, цитиран от АП. Той приканва Ким да не се колебае да му се обади или да му пише, ако промени мнението си по въпроса за срещата на върха. С отменянето на срещата светът се лишава \"от голям шанс за траен мир\", пише Тръмп в писмото до Ким. \"Имах усещането, че между Вас и мен се изгражда чудесен диалог\", пише Тръмп, който продължава да се надява, че един ден ще се срещне с Ким, отбелязва Ройтерс.", "date": "2018.05.24", "title": "Тръмп отмени срещата с Ким Чен Ун"}
{"url": "https://www.24chasa.bg/novini/article/6879453", "text": "“Заради демографската криза и имиграцията се безпокоим, че сме изчезващ народ, но не осъзнаваме, че истинската опасност е изчезващата духовност.” Това заяви ректорът на Софийския университет проф. Анастас Герджиков по повод честванията на 24 май. “Когато подготвях краткото си слово се колебаех дали темата, която съм избрал е актуална точно сега. Един комичен инцидент от тази сутрин показа, че съм бил напълно прав. Тази сутрин 50 български политици заобиколиха академичния съвет, наредиха се преди него на шествието и тържествено го поведоха. Това не е упрек към една партия, защото в тази група от 50 човека се включиха хора от всички цветове, което беше рядък нов партиен консенсус. Не става дума за нарушаване на протокола, а за една 100-годишна традиция, както ще чуете след малко, Вазов е нарекъл 11 май - даскалския празник, не празника на политиката. С известно утешение беше факта, че на връщане академичният съвет бе съпроводен по целия път с овациите на българите. Пожелавам на политиците и те да го чуят някой ден. 24 май е най-българският празник. Днес виждаме, че 11 май, а по-късно 24 май се е превърнал от даскалския празник, по думите на Вазов, в сънародно тържество, отдаващо нужното на светите братя и техните ученици, на писменноста, науката и културата, и на българската духовност. За тази духовност искам да си поговорим днес. Достойни наследници ли сме на апостолите и първонародните будители? Пазим ли свято традициите, носим ли духовността в сърцата си?”, заяви проф. Герджиков. “Всяко дете знае имената на двамата братя и на техния ученик патрон на нашия университет - Св. Климент Охридски. Правим ли достатъчно България да запази духовността и да не се превърне в държава на духовната нищета. Ако досега поставях въпроса за българската книжовност, сега поставям въпроса за българската книжовност. Темата за духовността и човечността е изместена в световен мащаб от важни и спешни каузи като темата за бедността и глада. Хуманизъм и хуманност имат общ корен - те са присъщото за човека. Заради демографската криза и имиграцията се безпокоим, че сме изчезващ народ, но не осъзнаваме, че истинската опасност е изчезващата духовност. Ние не четем, не търсим духовно израстване, а единствено икономически просперитет. Не общуваме едни с други, не си помагаме. Егоизмът е изместил емпатията, а атеизмът вярата в доброто”, каза още Герджиков. “Програмите на политическите партии са съзвучни с народните очаквания. Няма нито една партия, която да е превърнала в своя кауза духовното възраждане. Те ни обещават материален просперитет, развита инфраструктура и работа за всички. Това привидно отговаряне на очакванията на хората обаче може да се окаже недалновидна политическа стратегия, защото никой не може да живее дълго само с хляба. Стремежът към духовно израстване е дълбоко присъщ на човека и материалното може да замести липсата на духовно само временно. Това е и причината за периодичното възраждане на интереса към културата, комунизма и хуманността. Именно този неосъзнат глад за духовност превръща 24 май във всенароден обединяващ всички българи празник. Всяка политическа инициатива, основана на каузата и духовността, би обединила всички българи по същия начин и би имала много по-голям успех от надвикванията - кой ще ни обещае повече. Днес наред с традиционните пожелания ще ви пожелая да възродим духовността и човечността”, допълни Герджиков. “За мен това е най-светлият празник на нас българите. Днес без образованието, знанието, културата и науката нямаше да бъдем, където сме сега - Да откриваме нови светове тайните на нашата планета, на нашето общество и да вървим напред”, каза проф. Христо Пимпирев, който също участва на честванията в Софийския университет.", "date": "2018.05.24", "title": "Проф. Герджиков: Безпокоим се, че сме изчезващ народ, а истинската опасност е изчезващата духовност"}
{"url": "https://www.24chasa.bg/novini/article/6879467", "text": "Най-видимата област от военното сътрудничество между нас са тренировките и ученията. Те допринасят за развитието на двустранните и многостранни връзки между нашите въоръжени сили. Това заяви началникът на отбраната генерал Андрей Боцев при участието си в 12-та годишна конференция на началниците на отбраната на балканските страни. Събитието се проведе от 22 до 24 май 2018 г. в Белград, Сърбия. Основна тема в тазгодишното издание на конференцията бе “Сигурност и отбрана в киберпространството – рискове и възможности за успешно регионално сътрудничество”, съобщиха от пресцентъра на Министерство на отбраната. „До момента провеждахме едно общо учение годишно. От следващата година, в допълнение към него, стартираме осъществяването на интернет базирани курсове, използвайки Мрежата на страните от Югоизточна Европа за подготовка и тренировка. Тази мрежа е разработена от участниците във форума с водеща страна България“, допълни началникът на отбраната. Той изрази своите очаквания, че общото учение BALKAN BRIDGES, на което София ще бъде домакин през 2019 г., ще бъде още един добър пример за регионално военно сътрудничество с участието на представители от всички участници във форума. На конференцията в Белград присъстваха началниците на отбраната на Албания, Босна и Херцеговина, Гърция, Македония, Румъния, Сърбия, Турция, Черна гора. Те се обединиха в мнението си, че през годините този форум на военните ръководители на балканските страни се е утвърдил като добър пример за регионално сътрудничество между въоръжените сили и има потенциал за развитие. „През втория деветгодишен цикъл на тази важна инициатива, ние отново подчертаваме общата ни ориентация към подпомагане на регионалната стабилност и сигурност, както и нашата ангажираност за постигане на взаимно разбирателство, укрепване на вече установените и откриване на нови механизми за сътрудничество в Балканския регион“, се посочва в подписаното от началниците на отбраната съвместно изявление. В документа те споделят мнение, че нивото на военно сътрудничество следва да се повишава чрез годишно планиране на най-малко една допълнителна дейност по подготовката, сред които курсове, семинари, конференции и др., като се започне от 2019 г. Също така те залагат на използването на мрежата за обучение и подготовка в Югоизточна Европа за провеждането на онлайн курсове, които са включени в списъка на съвместните дейности и учения за подготовка. В рамките на програмата на събитието участниците одобриха годишните доклади на Координационната група и на подгрупите „Обучение, подготовка и учения“ и „Асиметрични заплахи“.", "date": "2018.05.24", "title": "Ген. Боцев: Очаквам учението в София през 2019 г. да бъде добър пример за военното сътрудничество на Балканите"}
{"url": "https://www.24chasa.bg/novini/article/6879253", "text": "Министър-председателят Бойко Борисов пристигна в римската църква \"Сан Клементе\", където с македонския премиер Зоран Заев ще се поклонят пред гроба и мощите на Свети Кирил.  За първи път традиционното поклонение пред гроба на Св. Кирил е съвместно с делегацията на Република Македония, водена от министър-председателя Зоран Заев. „Да празнуваме заедно, вместо да се караме“, с тези думи се обърна премиерът Борисов към македонския си колега Заев при пристигането в базиликата.   След това те ще вземат участие в църковна служба, водена  от митрополит Антоний. Министър-председателят Бойко Борисов е на посещение в Рим на 24 май и на аудиенция при главата на Римокатолическата църква Негово Светейшество папа Франциск на 25 май. Премиерът Бойко Борисов е на посещение в Рим, където утре ще бъде на аудиенция при главата на Римокатолическата църква по случай 24 май – Денят на българската просвета и култура и на славянската писменост. В състава на официалната делегация са включени представители на вероизповеданията в България, на академичната общност и дейци на културата. Българската делегация, ръководена от премиера, включва в състава си представители на вероизповеданията у нас, на академичната общност и дейци на културата. На срещата с папа Франциск ще присъстват Западно и Средноевропейски митрополит на БПЦ Антоний, председателят на БАН акад. Юлиан Ревалски, ректорите на УНСС проф. Стати Статев и на ВТУ „Св. Св. Кирил и Методий“ проф. Христо Бонджолов, директорът на Института по исторически изследвания към БАН доц. Даниел Вачков, директорът на Софийската филхармония Найден Тодоров и ръководителят на националната школа по приложна математика Теодоси Теодосиев. Тяхното участие в аудиенцията е признание за постиженията им и е израз на значението, което българското правителство отдава на образованието, науката и културата. „Сан Клементе“ е християнска базилика в Рим, където на 14 февруари 869 г. е погребан Св. Кирил Философ. От базиликата е останала криптата, в която се намира гробът на Св. Константин-Кирил Философ. Той е обкръжен от мемориални украшения, подарени от различни славянски народи. През 1929 г. е поставена мозайка с портрета на Св. Кирил и с надписи на български и италиански език, подарък от Българската православна църква.                                                                                                                                                                                                                                                                                                                       ", "date": "2018.05.24", "title": "Борисов към Заев в Рим: Да празнуваме заедно, вместо да се караме (Видео, снимки, обновена)"}
{"url": "https://www.24chasa.bg/novini/article/6879517", "text": "Искам да честитя празника на всички учители, будители. На всички, които ползват славянската писменост. На майка ми, Бог да я прости. Това заяви премиерът Бойко Борисов в Рим. Борисов, Зоран Заев и водените от тях официални делегации почетоха съвместно делото на Светите братя Кирил и Методий в базиликата „Санта Мария Маджоре“ в Рим. Тук през 867 г. папа Адриан II освещава славянската писменост и славянските книги. \"Заедно, тук, пред плочите, където са осветени нашите букви, се върнахме към дипломацията. За мен Кирил и Методий са били дипломати\", обясни Борисов. Той подчерта значимия принос към делото на Светите братя, като припомни аргументите, с които са убедили папа Адриан II в равенството на нашата писменост с тази на другите народи. По думите на премиера, България и Република Македония показват, че празниците трябва да се отбелязват заедно, а не да са повод за раздори. Премиерът Бойко Борисов и водената от него делегация поднесе цветя и на паметника на патриарха на българската литература Иван Вазов в Рим. Монументът беше открит през 2010 г. от премиера Бойко Борисов на площад „Торвалдсен“, в близост до парка „Вила Боргезе“ и Музея за модерно и съвременно изкуство.                                                                                                                                                                                                                                                                                                                        ", "date": "2018.05.24", "title": "Борисов: Кирил и Методий са били и дипломати (Видео)"}
{"url": "https://www.24chasa.bg/novini/article/6879406", "text": "Турски съд отложи дело за екстрадиция на австралийски гражданин, заподозрян за връзки с \"Ислямска държава\", докато не приключи разследването на за евентуалните му терористични планове в Турция, предаде Асошиейтед прес. Австралия иска екстрадицията на Нийл Пракаш, който е в турски затвор от 2016 г. Бившият рапър от Мелбърн се е появявал във видеозаписи и списания на \"Ислямска държава\" и според австралийските власти е свързан с няколко плана за терористични нападения в Австралия, предава БТА. Турският му адвокат каза днес пред журналисти, че делото е отложено за 19 юли в очакване на резултатите от разследването за дейността на Пракаш в Турция. Ако бъде намерен за виновен по обвиненията в тероризъм, повдигнати му в Австралия, Пракаш може да получи доживотен затвор. Адвокатът каза, че той иска да излежи присъдата си или в Турция, или в някоя друга мюсюлманска страна. Пракаш, известен и като Абу Калед ал Камбоди, е смятан за \"най-опасния австралиец\", включен в екстремистката групировка \"Ислямска държава\" в Близкия изток. Той е роден в Австралия, но родителите му са от Камбоджа и Фиджи. През 2012 г. преминава от будизма към исляма, а година по-късно заминава за Сирия.", "date": "2018.05.24", "title": "Турция отложи екстрадицията на австралиец, заподозрян за връзки с ИДИЛ"}
{"url": "https://www.24chasa.bg/novini/article/6879543", "text": "Писателят Жан-Франсоа Паро, описал приключенията на комисар Никола Льо Флок в Париж от 18-и век, почина на 71 години след дълго боледуване, съобщи АФП. Жан-Франсоа Паро започва кариерата си като дипломат в Киншаса. След това работи в Джибути, Хошимин, Уагадугу, Атина, София, Тунис и Гвинея-Бисау, където е посланик от 2006 г. до 2010 г., когато излиза в пенсия. Паралелно публикува 14 романа. Серията за Никола Льо Флок е преведена на десетина езика. Тя комбинира интриги с историческа информация, предаде БТА. \"14-те романа от тази вълнуваща серия, която обхваща властването на Луи XV и Луи XVI, развълнуваха милиони читатели и телевизионни зрители от Франция и целия свят\"- заявиха от издателство \"Латес\".", "date": "2018.05.24", "title": "Почина писателят и дипломат Жан-Франсоа \nПаро"}
{"url": "https://www.24chasa.bg/novini/article/6879548", "text": "\"Просветата и вярата са пазители на националното ни достойнство.Те са ценният дар на Светите равноапостоли Кирил и Методий.\" Това написа във фейсбук лидерът на БСП Корнелия Нинова, която днес бе и на празничното шествие по случай 24 май с президента на България Румен Радев. \"Тяхното дело е съдбовно за България и за целия славянски свят. То носи не само писменост, но и духовност, култура и прогрес. То ни обединява и съхранява. Поклон и признателност пред Светите братя! Да ги почетем, като опазим чистотата на езика си, силата на книгите си и свободата на духа си.Честит празник, българи!\", казва още тя.", "date": "2018.05.24", "title": "Нинова: Просветата и вярата са пазители на националното ни достойнство"}
{"url": "https://www.24chasa.bg/novini/article/6879567", "text": "От утре, 25 май, в ЕС ще се прилагат нови правила за защита на данните. Андрус Ансип, заместник-председател, отговарящ за цифровия единен пазар, заяви: \"Утре новите правила на Европа за защита на данните ще се превърнат в реалност. Неприкосновеността на личния живот на европейските граждани ще бъде по-добре защитена, а предприятията ще ползват един и същ набор от правила в целия ЕС. Надеждните правила за защита на данните са базата за функционирането на единния цифров пазар и за процъфтяването на интернет икономиката. Новите правила гарантират, че гражданите могат да имат доверие в начина, по който данните им се използват, и че ЕС може да се възползва максимално от възможностите, предлагани от основаната на данни икономика, предаде БТА. Нашите нови правила за защита на данните бяха договорени поради конкретна причина: две трети от европейците бяха обезпокоени от начина, по който се обработваха данните им, и имаха чувството, че не могат да контролират информацията, която предоставят онлайн. Предприятията се нуждаят от яснота, за да могат да разгърнат дейността си в ЕС по безопасен начин. Неотдавнашните скандали с данните потвърдиха, че с по-строги и по-ясни правила за защита на данните постъпваме правилно в Европа\". Комисарят по въпросите на правосъдието, потребителите и равнопоставеността между половете Вера Йоурова добави: \"Личните данни са златото на 21-ви век. Ние оставяме данните си на практика с всяка направена стъпка, особено в цифровия свят. Що се отнася до личните данни днес, хората са изложени като в аквариум. Защитата на данните е основно право в ЕС. Благодарение на новите правила европейските граждани отново ще могат да упражняват контрол върху своите данни. Сега имаме избор и можем да решим какво става и кой с какви видове данни разполага. Можете да попитате и предприятията трябва да ви отговорят. Можете също така да вземете данните си, ако решите повече да не използвате съответната услуга. Предприятията също ще имат полза от новите правила, тъй като тези правила ще бъдат едни и същи навсякъде и предприятията ще си взаимодействат само с един орган. Това улеснява разгръщането на стопанска дейност в друга държава членка. Правилата се основават на подход, отчитащ риска. Предприятията, които печелят пари от нашите данни, са натоварени с повече отговорности. Те следва също да дават нещо в замяна на потребителите - поне сигурността на техните данни. Предприятията, чиято основна дейност не включва обработката на данни, имат по-малко задължения и трябва най-вече да гарантират, че данните, които обработват, са защитени и се използват по законен начин. Ще има също така много строги правила. Всички, особено предприятията, които печелят от личните ни данни, ще имат интерес да спазват правилата. С Общия регламент относно защитата на данните Европа потвърждава цифровия си суверенитет и се подготвя за ерата на цифровите технологии. Освен това новите правила започват да налагат стандарт за неприкосновеността на личния живот в световен план. Те ще помогнат да се възвърне доверието, от което се нуждаем, за да успеем в една глобална цифрова икономика\". Контекст На 6 април 2016 г. ЕС постигна съгласие за голяма реформа на нормативната уредба в областта на защитата на данните, като прие пакета за реформа на защитата на данните, включващ Общия регламент относно защитата на данните (ОРЗД), който замени директивата, която бе в сила в продължение на 20 години. На 25 май 2018 г., две години след приемането на регламента и влизането му в сила, новите правила за защита на данните, валидни за целия ЕС, стават приложими. В Деня за защита на личните данни тази година Комисията публикува насоки, за да улесни прякото и безпроблемно прилагане на новите правила за защита на данните в целия ЕС, считано от 25 май. Комисията също така пусна в действие нов онлайн инструмент, предназначен за МСП (вж. съобщение за медиите). Следващи стъпки Комисията ще продължи да подкрепя активно държавите членки, органите за защита на данните и предприятията, за да гарантира, че правилата се прилагат ефективно. Тя отпусна 1,7 милиона евро за съфинансиране на обучението на специалисти в областта на защитата на данните. Още 2 милиона евро бяха отпуснати, за да се помогне на националните органи за защита на данните да достигат до предприятията, по-специално МСП, и физическите лица. От днес Комисията ще следи как държавите членки прилагат новите правила и ще предприема подходящи действия, когато е необходимо. Една година след влизането в сила на регламента (т.е. през 2019 г.) Комисията ще организира мероприятие, за да се запознае с натрупания от различните заинтересовани страни опит в прилагането на регламента. Тази информация ще бъде използвана и за доклада, който Комисията трябва да представи до май 2020 г., относно оценката и прегледа на регламента. За повече информация 3 информационни документа за защитата на данните в ЕС, предназначени за заседанието на лидерите на ЕС: \"Ползи за гражданите\" , \"Ползи за предприятията\" и \"Какви промени ще настъпят след 25 май\" Въпроси и отговори Онлайн инструмент - уебсайт за защитата на данните, включително информационни документи 7 стъпки за предприятията Инфографика: Какво трябва да направи Вашето предприятие Днес се публикува също нов, актуализиран наръчник от Агенцията на ЕС за основните права, Съвета на Европа и Европейския съд по правата на човека, имащ за цел да се повишат осведомеността и знанията за новите правила за защита на данните в ЕС и в държавите членки, участващи в Съвета на Европа, и за начина, по който тези правила се прилагат на практика.", "date": "2018.05.24", "title": "От утре в ЕС ще се прилагат нови правила за защита на личните данни"}
{"url": "https://www.24chasa.bg/novini/article/6879596", "text": "„Буквите и книжнината родиха България, създадоха българския народ”. С тези думи вицепрезидентът Илияна Йотова поздрави жителите и гостите на град Велики Преслав по случай 24 май – Деня на българската просвета и култура и славянската писменост. Вицепрезидентът поведе през града празничното шествие, в което се включиха възпитаници на детски градини, ученици, учители, дейци от народни читалища от цялата община, граждани, съобщиха от прессекретариата на президента. „Днес в цяла България ще се чува името на Велики Преслав, защото оттук, от голямата и могъща Преславска книжовна школа започва духовното раждане на българския народ“, заяви в приветственото си слово Илияна Йотова. Вицепрезидентът изказа думи на благодарност към жителите на Велики Преслав, към кмета Александър Горчев и Общинския съвет за усилията, с които съхраняват българщината и древната ни култура и прославят старините ни, „за да може всеки, който отиде в Дворцовия комплекс и се помоли в Кръглата църква, да се чувства благословен“. „Преди повече от 11 века тук са ходили свети хора, които са превеждали книгите на славянски език, сътворили са кирилицата, написали са литература, отдавна прескочила границите на тогавашна и сегашна България”, подчерта вицепрезидентът. „Деца, млади хора, бъдете горди, че сте родени точно във Велики Преслав“, заяви Илияна Йотова. Вицепрезидентът пожела на учителите кураж и сили в благородната им мисия. „Вашият труд е най-ценният, но не заемате достойното място в обществото, което ви се полага. За това огромна вина носим ние, държавниците и политиците“, отбеляза Илияна Йотова. „В основата на всичко е образованието. Днес народът ни отново се ражда от словото, от буквите“, заяви вицепрезидентът и подчерта, че българите са единствената нация в света, която има химн за буквите. По случай 1125 години от обявяването на Велики Преслав за столица на Първата българска държава Илияна Йотова връчи на кмета Александър Горчев почетния плакет на вицепрезидента. „Колко градове в света могат да се гордеят с такава дълга и славна история! Бъдете горди, че една голяма култура и духовност тръгва от Велики Преслав“, обърна се Илияна Йотова към жителите на града и поднесе венец пред паметника „Цар Симеон и книжовниците“. По-рано вицепрезидентът приветства и разговаря с учениците и учителите в ОУ „Св. св. Кирил и Методий“, което тази година отбелязва 135 години от създаването си.", "date": "2018.05.24", "title": "Йотова: Буквите и книжнината родиха България, създадоха българския народ"}
{"url": "https://www.24chasa.bg/novini/article/6879621", "text": "Председателят на Народното събрание Цвета Караянчева участва в Кърджали в тържественото честване по повод Деня на българската просвета и култура и славянската писменост – 24 май. То започна с празнично шествие от Дома на културата до паметника на Освободителите в града, съобщиха от пресцентъра на Народното събрание. 24 май остава най-сплотяващият ни, най-българският празник, празник на вдъхновението, на осъзнатата жажда за просвещение и национален напредък, заяви председателят на парламента в словото си по повод Деня на българската просвета и култура и славянската писменост пред участниците в тържествата. Цвета Караянчева отбеляза, че няма друга дата в календара, която така да ни зарежда с позитивна енергия, с апостолски плам и чувство на заслужена гордост, че сме дали на „вси словени книги да четат“. Повече от 200 години ние, българите, празнуваме Деня на първоучителите Кирил и Методий и славим великото им дело, допълни още тя. И днес, когато информацията ни залива като море, когато общуваме по-често в социалните мрежи, отколкото помежду си, Ви пожелавам да не губите онзи първичен глад за знания, който движи света напред, да съхраните своя устрем за полет и всички заедно да опазим бистър кладенеца на духовността, защото и децата ни ще пият от него, призова председателят на Народното събрание. В празника участваха представителните блокове на учебните заведения и читалища от Община Кърджали, школата по спортни танци в града и детска вокална група „ДО РЕ МИ” и школата по арт балет към НЧ „Обединение 1913” с ръководител Огнян Камишев.", "date": "2018.05.24", "title": "Караянчева: Няма друга дата, която така да ни зарежда с позитивна енергия, като 24 май"}
{"url": "https://www.24chasa.bg/novini/article/6879626", "text": "Кремъл заяви днес, че няма основания да вярва в достоверността на видеообръщението на Юлия Скрипал, която бе отровена с баща си през март в Англия, предаде Франс прес. \"Нямаме никакво основание да вярваме на това. Все още не знаем в какво състояние е Юлия Скрипал, не знаем дали е направила тези изявления по своя собствена воля или под натиск\", каза пред журналисти говорителят на Кремъл Дмитрий Песков. \"Не знаем къде се намира, при какви условия, нито дали правата й са спазвани и дали е дееспособна\", добави Песков. Той отново нарече аферата Скрипал \"безпрецедентна международна провокация\" на Великобритания срещу Русия, предаде БТА. Трийсет и три годишната Скрипал се появи вчера във видео на агенция Ройтерс, в което казва, че иска да се върне в Русия след възстановяването си.", "date": "2018.05.24", "title": "Кремъл: Юлия Скрипал може да е направила вчерашното си изявление под натиск"}
{"url": "https://www.24chasa.bg/novini/article/6879629", "text": "Северна Корея каза, че е разрушила днес ядрения си полигон в присъствието на чуждестранни журналисти, предаде Асошиейтед прес. Полигонът \"Пунгери\" се намира дълбоко под планина в рядко населената североизточна част на страната, предаде БТА. Решението на Севера да закрие този обект е смятано за жест на добра воля от страна на севернокорейския лидер Ким Чен-ун преди планираната среща с президента на САЩ Доналд Тръмп.                                                                                                                                                                                                                                                                                                                       ", "date": "2018.05.24", "title": "Северна Корея разруши полигона си за ядрени изпитания"}
{"url": "https://www.24chasa.bg/novini/article/6879583", "text": "Джаред Къшнър, зет и съветник на американския президент Доналд Тръмп, отново има достъп до най-деликатните от класифицираните документи на Белия дом, съобщи осведомен източник, цитиран от Франс прес. Достъпът до строго секретна информация на 37-годишния Къшнър, отговарящ за преговорите по израелско-палестинския мирен процес, бе значително понижен през февруари. Сега вече е възстановен, съобщи адвокатът му Аби Лоуъл, предаде БТА. Той добави, че Къшнър е бил разпитан два пъти в службата на специалния прокурор Робърт Мълър, който разследва евентуални връзки между екипа на Тръмп и Русия по време на президентските избори през 2016 г.", "date": "2018.05.24", "title": "Зетят на Тръмп Джаред Къшнър отново има достъп до строго секретна информация"}
{"url": "https://www.24chasa.bg/novini/article/6879658", "text": "Кохезионната политика променя всички за добро. Тя не е само инвестиционен процес, но и училище за администрацията, защото управлението на европейските пари внася нов манталитет, разбиране, култура и навици в администрациите на всички държави-членки. Това заяви вицепремиерът Томислав Дончев в Брюксел на конференция за доброто управление на политиката по сближаване на ЕС. Дончев подчерта, че е време политиката по отношение на администрациите в ЕС да е обща европейска политика и да има минимален стандарт, на който да отговаря всяка една администрация в държавите-членки на ЕС, съобщиха от Министерски съвет. По време на конференцията комисарят по околна среда, морско дело и рибарство Кармену Вела обяви старта на инициативата на ЕК за ускоряване изграждането на административен капацитет за управление на европейските средства през следващия програмен период. Първата фаза на инициативата е на стойност 900 хил. евро. Общо пет Управляващи органа на оперативни програми от България, Гърция, Полша, Хърватска и Испания ще получат подкрепа от ЕК за допълнително укрепване на административния си капацитет чрез използване на експертизата на Организацията на икономическо сътрудничество и развитие (ОИСР). От българска страна за участие в инициативата е одобрена на ОП „Региони в растеж“ 2014-2020. „Ние носим отговорността да гарантираме, че Кохезионната политика ще продължава да подобрява ежедневието на нашите граждани и ще има конкретни резултати в европейските региони.“, заяви комисар Вела. По думите му едно инвестирано евро днес ще генерира близо три евро допълнителен БВП след 10 години. През 2018 г. политиката на сближаване на ЕС отбелязва 30 години от създаването си. Тя е най-важният инвестиционен инструмент на ЕС, който подкрепя икономическия растеж, създаването на работни места, конкурентоспособността и намаляване на различията между страните-членки. За настоящия програмен период до 2020 г. по линия на Кохезионната политика ще бъдат инвестирани 351,8 млрд. евро в европейските региони, от които 7,4 млрд. евро в България.", "date": "2018.05.24", "title": "Дончев: Време е да мислим за обща\nевропейска политика за администрацията"}
{"url": "https://www.24chasa.bg/novini/article/6876741", "text": "“Давайте един гол мъж и да започваме... Хубавото на мъжката полова система е, че част от нея е на много видимо място. Тази част е пенисът и скротумът, в който се намират тестисите.” С тези думи глас зад кадър открива видеоурок за мъжката полова система по биология за 8-и клас. Този и други над 7100 клипа по всички учебни предмети от 1-и до 12-и клас може да намерите с един клик в сайта ucha.se. Идеята уроците за училище да са на разбираем и интересен език хрумва през 2012 г. на Дарин Маджаров, когато е 24 г. Когато учил в Германия, сестра му изпитвала трудности по химия. Тогава Маджаров решил да ѝ помогне, като направи клип на урока по химия. Абонаментът за 1 месец в сайта струва 29,95 лв., а за 1 г. - 99 лв. Не всичко обаче върви по мед и масло, понякога учениците в благодарствените си постове във фейсбук страницата на ucha.se допускат и фатални правописни грешки: “Уча. се ми помага за много уроци и особено когато съм отцъствала и сме взели нови уроци, а аз не знаех какво ще правя, защото щяхме да правим класна работа тогава.” Други ученици обаче гордо казват, че знаят значението на всяка дума от следното диалектно изречение от Западна България: “Дживгар кюца барабинци на дирек” (Врабецът кълве мравки върху стълба). Това е доказателство, че те внимателно са гледали урока за книжовен и диалектен език. За учене след училище вариантите, изглежда, са многобройни. И всеки от тях има капацитет да угоди на претенциите на учениците. “Джъмп мат” е система за преподаване на математика. Неин автор е Джон Майтън – математик и драматург. Методът акцентира върху това задачите да се задават по-смислено. Преподавателите, които се занимават с “Джъмп мат”, не са привърженици на въпроса “Колко е минус седем плюс пет?”, тъй като предполагат, че повечето от учениците ще налучкат отговора. По-добрият въпрос според учителите е: “Представете си, че играете на пари и сте загубили седем лева, но сте спечелили пет. Не казвайте резултата, а само дали това е добър ден, или лош?”. Според “Джъмп мат” това помага на децата да схванат положителните и отрицателните числа. Освен това те преодоляват и страха от грешки. “Джъмп мат” дава възможност на учениците да пипат и мерят преди решаването на задачата. “Програмата работи успешно с всички деца, които имат специални потребности и обучителни проблеми, свързани с различни видове заболявания, но което е разстройство в усвояването на смятането при деца”, казват от Института за прогресивно образование, които внедряват системата у нас. “КиндиРу” е т.нар. академия за бебета, деца и родители. “Това е научнообоснована сензорно-моторна перцептуална програма и представлява система от занимания и игри. На практика програмата е “неврология”, облечена в игра”, гласи накратко описанието ѝ. Звучи интересно. Децата се разделят В първия клас, който се нарича “Платипус”, попадат деца на възраст от 6 седмици до пропълзяване. В този клас на пеленачетата се пеят песни и им се правят масажи на вестибуларния апарат. От пропълзяване до прохождане бебетата учат в клас “Уомбат”, който обръща внимание на развитието на гръбначния им стълб и мускулите на гърба и врата. В клас “Пингвини” учат малките, които са проходили. Там се набляга на слуховата им памет с повторения на детски стихчета. В клас “Коала” влизат деца от 18 месеца до 2 г. На тази възраст те започват да учат цветовете и да изпълняват команди например да донесат топката и да седнат върху нея. От 2- до 5-годишни малчуганите са разпределени в други 4 класа: “Уолаби”, “Кенгуру”, “Опосум” и “Ему”. Тези класове обръщат внимание основно на двигателната системата на децата, които тепърва предстои да тръгнат на училище. Новите ученици прибягват и към сугестопедията, за да може бързо да научат чужд език. Сугестопедията е дело на българския психотерапевт и педагог проф. д-р Георги Лозанов. Създава я през 60-те г. Тя е съчетание между педагогика и психология. Най-важното при нея е да се създаде вдъхновяваща среда за ученика. В сугестопедията има 7 закона. Първите два са основополагащи, казват сугестопедагозите. Това са любов и свобода, т.е. учителят да обича учениците си и ученикът сам да избира. Учениците в по-горните класове, които са запалени по история, не пропускат да следят сайта на сдружение “Българска история”. Създават го младежите Марио Мишев и Иван Кънчев. Целта им е българската история да се превърне в увлекателна наука. Затова наблягат публикации и филми в сайта на “Българска история”. Стартират и инициативи, които привличат ученици. Една от тях е “Да обиколим българските училища”. Проведени са над 250 урока в 150 града. На младежите от “Българска история” е и идеята да бъдат посветени 100 исторически табели на софийски улици.", "date": "2018.05.24", "title": "30 лв. на месец за уроци онлайн вместо частен учител"}
{"url": "https://www.24chasa.bg/novini/article/6879653", "text": "Турското външно министерство осъди днес решение на висш съд в Гърция, който даде убежище на бивш турски военнослужещ, обвинен от Анкара, че е участвал в неуспешния опит за преврат през 2016 г., предаде Анадолската агенция. Министерството заяви в съобщение, че вчерашното решение на Държавния съвет, висшият административен съд на Гърция, \"в нарушение на международното право е дало убежище на пучиста Сюлейман Йозкайнакчъ\", предаде БТА. Вчера съдът отхвърли опит на гръцкото правителство да блокира предишно решение на комисията за даване на убежище, която дада убежище на Сюлейман Йозкайнакчъ. Очаква се това решение да повлияе на хода на молбите и на останалите седем турски военни, които избягаха в Гърция след неуспешния опит за преврат, посочва в. \"Катимерини\". В съобщението се отбелязва, че с това решение \"Гърция се утвърждава пред международната общност като страна, която защитава и укрива пучисти\". \"Ние категорично осъждаме това решение, което дълбоко обижда съзнанието на турската нация\", подчертава министерството. Същевременно турският министър за ЕС Йомер Челик също критикува решението. \"Това е най-срамното решение, което може някога да бъде издадено (...) Съдебната система в членката на ЕС Гърция реши да защити терористите, които предприеха опит за преврат с цел да разрушат демокрацията в Турция\", написа Челик в Туитър според в. \"Хюриет дейли нюз\". Осемте турски военни избягаха в Гърция с хеликоптер. Турция поиска да бъдат екстрадирани, за да ги съди за участие в опита за преврат, но през януари миналата година съдът в Атина отхвърли искането, след което турците подадоха молби за убежище.", "date": "2018.05.24", "title": "Турция критикува решението на Гърция да даде убежище на един от избягалите турски военни"}
{"url": "https://www.24chasa.bg/novini/article/6879105", "text": "Музикално-поетичен моноспектакъл ще изнесе днес в Истанбул актрисата Сашка Братанова. Спектакълът ще се състои в Културния дом на Генералното консулство на България в Истанбул. Проявата е част от програмата, с която ще бъде отбелязан светлият празник 24 май - Ден на българската просвета и култура и на славянската писменост, предаде БТА. Спектакълът на актрисата Сашка Братанова \"Ние, вие и аз\" е по стихове на незабравимата поетеса Миряна Башева. Да присъстват на този първи по рода си спектакъл в българското генерално консулство са поканени българската общност в Истанбул, представители на обществените и културните среди в града, на изселническата диаспора. След представлението, българското генерално консулство начело с генералния консул Ангел Ангелов ще даде коктейл във връзка с националния празник на българската култура.", "date": "2018.05.24", "title": "Със спектакъл и прием отбелязват 24 май в Истанбул"}
{"url": "https://www.24chasa.bg/novini/article/6879131", "text": "Няма по-значим фактор за развитието на обществото ни от образованието. А най-важният фактор в образованието са учителите. Вие сте тези, които гарантират успешното бъдеще на следващите поколения. Затова не само поднасяме своето уважение към Вас. Имаме ангажимента да продължаваме и увеличаваме инвестициите в сферата на образованието, казва в приветствието си за 24 май министърът на образованието и науката Красимир Вълчев, обръщайки се към българските учители. Приветствието от образователния министър е към учителите, учениците, родителите, творците и изследователите, предаде БТА. Днес все по-трудно прогнозираме бъдещето. Не знаем със сигурност какви специалисти ще ни бъдат нужни след години. Ясно е обаче: всеки ученик трябва да има езикови и математически умения и знания по природни науки, но и новите умения - предприемачески умения и креативност, и може би най-важното умение - да учи. Това са предизвикателствата пред всички нас - с тези думи към българските ученици се обръща министър Вълчев. Той казва, че днес отбелязваме духовния празник на България - 24 май. Денят на нашата писменост. На делото на Светите братя Кирил и Методий и на техните ученици. Народите имат различни празници. Празник на жаждата за знания има само България, заявява министърът на образованието. И посочва, че отбелязването на 24 май е връзката ни между миналото и бъдещето. Някога чрез българската държава делото на Светите братя се разпространи сред славянските народи. С присъединяването на България към Европейския съюз кирилските букви са вече третата официална азбука в обединена Европа, отбелязва в приветствието си Красимир Вълчев. Днес нямаме колебания, че трябва да инвестираме в образование. Това подсказва и историята ни. Затова и българското правителство постави отново образованието като свой приоритет, заявява образователният министър. Той се обръща към българските ученици с посланието, че \"бъдещето на знанието е гарантирано\". Настоящето е вече доказателство за това. Новите технологии създават нови възможности. Позволете на Вашите учители и родители да Ви изведат по пътя на знанието към успеха. А ние ще продължаваме да работим, за да осигурим за вас нови обучителни и професионални възможности, уверява учениците ни министър Вълчев. Бъдете опора както за своите деца, така и за училището, препоръчва на родителите образователният министър и добавя, че те са основният партньор за постигане на устойчивост и сигурност в образователната среда. Без сътрудничество и взаимно уважение няма как да постигнем напредък, уверен е Вълчев. Уважаеми учени, творци и изследователи, след времена на трудности и превратности Вашата мисия отново заема достойното си място. Убеден съм, че заедно ще допринесем за решаването на важните за обществото ни проблеми. Затова и увеличаваме подкрепата си за българската наука и за младите учени. Вярвам, че все по-силно се нуждаем и от дейността на съвременните творци и таланти. Дълг и приоритет е да ги подкрепим. За това те да останат в България. За да остане България - с тези думи към българските учени завършва приветствието на министър Красимир Вълчев за 24 май.", "date": "2018.05.24", "title": "Вълчев: Имаме ангажимента да увеличаваме инвестициите в сферата на образованието"}
{"url": "https://www.24chasa.bg/novini/article/6878901", "text": "Вчера главният директор на Австралийската централна банка Филип Лоу заяви, че страната му печели от задълбочаването на икономическите отношения с Китай. „Това създава нови възможности за нас и очевидно увеличава доходите на народа ни\", добави той. Същия ден вечерта Лоу изнесе реч на тема „Задълбочаване на икономическите отношения между Австралия и Китай: Възможности и рискове\". Той смята, че Китай също се възползва от непрекъснато задълбочаващите се отношения между двете страни, което отговаря на общите им интереси. „Можем съвместно да апелираме за по-открита международна търговска система и ефективно регионално сътрудничество. Разбира се, разногласията са неизбежни, но можем да ги разрешим ако се разбираме по-добре. Създаването на по-тесни контакти между бизнес, финансовите, политически, научни и обществени кръгове е от важно значение за засилване на това разбирателство.\", допълни Лоу. През изминалите 10 години, търговско-икономическият обмен между Австралия и Китай нараства интензивно. Данните на Министерството на външните работи и търговията на Австралия показват, че до 2016 година, за поредна 8-ма година, Китай е най-големият търговски партньор на страната. Лоу добави, че Китай е изключително важен за Австралия и останалите страни по света, не само в сферата на икономиката, но и много други.", "date": "2018.05.24", "title": "Австралия има интерес от задълбочаване на икономическите си отношения с Китай"}
{"url": "https://www.24chasa.bg/novini/article/6878656", "text": "51-о средно училище “Елисавета Багряна” в София откри ултрамодерен дигитален център. Дигитализацията в гимназията обаче е факт от няколко години. В 51-о училище не е табу да се ползват мобилни телефони и таблети и в час, защото това подпомага работата и интереса на учениците. Успехът на възпитаниците всяка година се вдига с около 20 стотни, откакто учебният процес е модернизиран, казва директорът Асен Александров, който има и личен интерес към темата за дигитализацията - самият той преподава информатика и е пристрастен. Дигиталният център е изграден през последните 15-16 месеца. Има кабинети по физика, химия, биология, 2 кабинета по математика и един по география. Променихме изцяло образователната среда, радва се директорът. В кабинетите няма подиум, учителят не е по-високо от учениците. Няма традиционно място, където да стои педагогът. Учебното съдържание се прожектира на 2 стени, както при високотехнологични събития. Учениците са на групи по трима, четирима или шестима. “Това е изключително важно, за да се научат да работят в екип. Една от слабостите на нашата нация е, че сме добри индивидуалисти и слаби отбори”, обяснява директорът. Кабинетите са оборудвани с мултимедийни дъски. Училището е купило стотина таблета за групова работа. Учителят дава тестове, учениците нанасят отговорите и резултатите се виждат в реално време. Ученикът вижда както своите резултати, така и на съучениците си. Така се стимулира състезателният дух, но не бележкарството, твърдят учителите. Работи се по т.нар. обърната класна стая Това означава, че учителят задава задача за следващия ден. Децата намират информация вкъщи и след това те, а не учителите преподават. Педагозите пък им помагат в разпознаването на истината в морето от информация. Учениците не искат да свършва часът. Интересно и уютно им е в пъстрите кабинети. В междучасията пък пишат домашни или четат книги в импровизираните библиотеки в елегантните фоайета. Учителите са обучени да работят в дигиталните кабинети, които се ползват от ученици от 3-и до 12-и клас. Училището си има и заместник-директор по технологичните промени. Ива Асенова е завършила квалификацията си в Колумбийския университет. Дигиталният център на 51-о училище струва около 400 хил. лв. Половината са получени от фондация “Америка за България”, около 80 хил. лв. са дарени от родители, а останалите са от бюджета на училището. Своите добри практики училището ще представи на кръгла маса за дигиталното образование в България на 1 юни, организирана от “24 часа” и VIVACOM. Събитието е само началото на един дългосрочен проект, подпомагащ навлизането на новите технологии в обучението на българските деца. Инициативата “Образование 4.0” цели да спомогне развитието на дигиталните форми на обучение, които от своя страна ще допринесат за дигиталната грамотност и по-добрата реализация на едно цяло поколение. В дискусията ще участват еврокомисарят по цифрова икономика и общество Мария Габриел и министърът на образованието Красимир Вълчев.", "date": "2018.05.24", "title": "Училище разреши таблети в час и оценките се вдигат"}
{"url": "https://www.24chasa.bg/novini/article/6879134", "text": "Китайският премиер Ли Къцян не пожела да отговори на въпрос за Лю Ся - поетеса и вдовица на нобеловия лауреат за мир Лю Сяобо, която от осем години е под домашен арест без предявени обвинения, съобщиха ДПА и Ройтерс. На пресконференция с германския канцлер Ангела Меркел, която е на посещение в Китай, Ли Къцян каза, че китайската конституция защитава човешките права, посочи, че Китай и Германия обсъждат \"индивидуални случаи\" и се опитват \"да намерят подходящи решения на основа на взаимното разбирателство\". Премиерът говори съвсем общо и не спомена името на Лю Ся, предаде БТА. Германия се опитва да постигне освобождаване на Лю Ся, но засега без успех. Петдесет и седем годишната художничка и поетеса е вдовица на китайския правозащитник, който през 2010 г. бе удостоен с Нобеловата награда за мир, бидейки от една година в затвора за подривна дейност. През юли миналата година той почина от рак в затвора. Лю Ся е под домашен арест, откакто съпругът й получи Нобеловата награда. Срещу нея не са повдигнати обвинения. На пресконференцията днес китайският премиер каза, че Меркел е поставила пред него въпроси, свързани с човешките права и заяви, че Китай е готов да води разговори по темата с Германия до края на годината.", "date": "2018.05.24", "title": "Китайският премиер не отговори на въпрос за вдовицата на нобелов лауреат, която е под домашен арест"}
{"url": "https://www.24chasa.bg/novini/article/6879163", "text": "„Националният празник трябва да е свързан с нещо велико, което самият народ е направил. На 3 март, за съжаление, ние не сме се освободили сами. Това е ден на благодарността към Русия”, смята драматурга, писател и поет Стефан Цанев. По думите му няма по-естествен празник за българите от 24 май, предаде NOVA. „Обръщам се към Народното събрание, към президента и правителството да направят този празник национален. Да дадат на българския народ това, което заслужава”, призова Стефан Цанев. По думите му, ако има референдум по темата, 80% от българите ще подкрепят идеята. „Няма българин, който да е против това, защото ние сме дали една от петте велики писмености на планетата. На нея пишат и четат повече от 250 милиона души по света. Това е велико нещо”, каза още Стефан Цанев. „Дори да изчезне България, българската писменост ще остане за бъдещите векове”, допълни той.", "date": "2018.05.24", "title": "Стефан Цанев: 24 май трябва да е националният празник на България"}
{"url": "https://www.24chasa.bg/novini/article/6879112", "text": "Започна празничното шествието по случай 24 май - Деня на българската просвета и култура и на славянската писменост. Участие вземе и президентът Румен Радев, който се присъедини от сградата на Администрацията на президента. Към шествие се включиха също министърът на образованието Красимир Вълчев и депутати.  Гвардейски представителен духов оркестър изпълнява химна на българската просвета \"Върви, народе възродени\". Под тържествените звуци на песента стотици граждани се отправиха от сградата на президентската администрация по булевард \"Цар Освободител\" към паметника на Светите братя Кирил и Методий пред Националната библиотека. От сградата на БАН към шествието се присъединиха столичният кмет Йорданка Фандъкова и председателят на БАН академик Юлиан Ревалски, както и учени от академията. В празника участват много деца, които носят знамена, балони и цветя. В шествието участват представители на Българската православна църква, общественици и политици. По-рано днес в патриаршеската катедрала \"Св. Александър Невски\" беше отслужен молебен за 24 май. Последва тържествен водосвет за празника.", "date": "2018.05.24", "title": "Ето как София чества 24 май (Снимки)"}
{"url": "https://www.24chasa.bg/novini/article/6879171", "text": "Делото за убийство на таксиметров шофьор от двама невръстни младежи в Русе преди година, продължава в понеделник и вторник от 9 и 30 часа в Окръжния съд в дунавския град. , а след това пеша се прехвърлиха пред съда. Те протестираха срещу убийството на своя колега от Валери Спиридонов – Джоко на 14 март 2017 г. от непълнолетните тогава младежи Николай Василев и Деян Цветков. Момчетата наръгаха над 10 пъти с нож таксиджията в близкото село Николово, за да вземат от него пари за дрога. Делото е образувано по обвинителен акт на Окръжна прокуратура – Русе против родените през 1999 г. момчета, обвинени в извършване на грабеж, придружен с убийство. Повдигнатото на двамата подсъдими обвинение е за това, че на 14.03.2017 г. в село Николово, обл. Русенска, като непълнолетни, навършили шестнадесетгодишна възраст, но след като разбирали свойството и значението на деянието и могли да ръководят постъпките си, в съучастие като извършители, са отнели чужди движими вещи от владението на В. С. на обща стойност 4562,10 лева, с намерението противозаконно да ги присвоят, като употребили за това сила и грабежът е придружен с убийството на 60-годишния таксиметров шофьор. Става дума за престъпление по чл. 199, ал. 2, т. 2, пр. 1 вр. чл. 198, ал. 1 вр. чл. 20, ал. 2 вр. чл. 63, ал. 2, т. 1 от НК. Тъй като и двамата по това време са били непълнолетни, според прокурора, при доказване на вината им ги заплашва затвор между 5 и 12 г. Според председателят на синдикален съюз \"Сила\" Ивайло Джанати , таксиметровите шофьори искат допълнителни мерки, които ще доведат до повече сигурност за тях по време на работа. Шофьорите настояват в таксиметровите автомобили трябва да се монтира паник-бутон, свързан с тел. 112, както и за задължителни видеорегистратори, а записите да се приемат като доказателство в съда. Те настояват и двете момчета да понесат отговорността си за извършеното, като настояват обвинението на двамата младежи да бъде за предумишлено убийство, а не за грабеж, придружен с убийство. Делото в Окръжния съд в Русе се гледа по общия ред с разпит на свидетели. При разпоредителното заседание през януари, съдията не прие предложението на защитата на Николай за съкратено съдебно следствие, тъй като адвокатите на другия подсъдим не бяха съгласни. По време на разпитите на свидетели стана ясно, че Валери Спиридонов карал такси от 20 години и никога не влизал в пререкания с некоректните си клиенти. Няколко пъти му се случвало да не му плащат, а веднъж момиче дори насъскало кучето си срещу него. На 14 март м.г. към 4,00 часа сутринта в таксито на Валери се качили Николай и Деян. Убийството е станало около 4:25 часа на улица „Христо Ботев“ в Николово. Пронизаният с нож шофьор успял да се обади на колегата си Венцислав Минков, с когото се чули час и половина преди това. „Заклаха ме, умирам, някъде в Николово съм“, успял да промълви само Валери. От лая на кучетата си се събудил собственикът на къщата, пред която е станало престъплението. Венислав Георгиев разказа пред съдебния състав, че мъжът бил все още жив, когато го намерил на улицата. „Извикай линейка, убиха ме“, били последните му думи.", "date": "2018.05.24", "title": "Продължава делото за убийство на таксиметров шофьор в Русе"}
{"url": "https://www.24chasa.bg/novini/article/6879173", "text": "В навечерието на 24 май - Ден на българската просвета и култура и на славянската писменост, евродепутат Момчил Неков посети най-малките ученици в българското училище в Брюксел „Пейо Яворов“. Той подари на училището, книгите „Българските празници и обичаи“, „Най-прочутите места в България“, „Какво е дала България на света“ и др. свързани с българските традиции и история, за да помнят и познават децата България, съобщиха от пресцентъра на евродепутата. “Изключително важно е българските деца по света да знаят откъде идва народа ни и какви са културата и традициите ни.“ заяви Неков. „Не за първи път посещавам училището и се радвам да видя тези деца, защото има родолюбиви родители, които държат наследниците им да знаят български и да познават България. Благодаря и на всички ентусиазирани учители от българското училище в Брюксел „Пейо Яворов“ за делото им, за това как приемат работата си и я превръщат в кауза, как дават на новите поколения заряда да търсят и помнят страната ни“, каза Момчил Неков. Директорът на училището г-жа Валентина Найденова благодари на евродепутата, че отново отделя от времето си за тях, след като е бил първият евродепутат, който се е свързал с тях още в началото на мандата си. Имайки предвид, че училището се издържа със собствени средства и не разчита на държавна подкрепа, тя изказа благодарност на евродепутат Неков за подарените книги и подкрепата, която той им оказва. Найденова сподели пред него и проблемите, с които се сблъскват, и по-конкретно един от тях, че българската държава абдикира от образованието в чужбина, принуждавайки една институция, функционираща от над 25 години, да влиза в административни процедури за регистриране като асоциация. „Като член на Комисията по култура и образование, а и в личен план съм ангажиран с проблемите на българското образование и на българската култура и смятам съхраняването им за своя кауза“, подчерта Неков. Според него най-важно е децата и младите, които живеят в чужбина или са родени там, да бъдат стимулирани да познават българските, традиция, история и култура.", "date": "2018.05.24", "title": "Евродепутат Момчил Неков дари книги на българското училище в Брюксел"}
{"url": "https://www.24chasa.bg/novini/article/6879178", "text": "Осман Хикмет Осман, на 28 г., от Шумен, к , съобщиха от ОД на МВР-Шумен. Вчера сутринта мъжът напуснал дома на своя дядо в село Хитрино и оттогава бе в неизвестност. Вечерта сигнал за местонахождението му подал кметът на село Капитан Петко. Мъжът е в добро здравословно състояние. От полицията благодарят на всички за съдействието.", "date": "2018.05.24", "title": "Младежът от Хитрино, обявен от близките си за издирване, е открит невредим"}
{"url": "https://www.24chasa.bg/novini/article/6879188", "text": "Сръбският патриарх Ириней получи в Москва награда за принос към единството на православните народи и разпространението на християнските ценности в обществото, предаде Танюг. Получавайки наградата в сряда, патриарх Ириней каза, че я възприема като знак на любов и внимание към целия сръбски народ, предаде БТА. Патриархът бе удостоен с наградата от Фонда за единство на православните народи, а при връчването й беше подчертана специално ролята на Ириней в подкрепа на православните монаси и свещеници в Косово.", "date": "2018.05.24", "title": "Сръбският патриарх получи награда за принос към единството на православните народи"}
{"url": "https://www.24chasa.bg/novini/article/6879199", "text": "Германия и Китай искат диалогът със Северна Корея да продължи, заявиха на пресконференция в Пекин китайският премиер Ли Къцян и германският канцлер Ангела Меркел, съобщи ДПА. И САЩ, и Северна Корея казаха, че предвидената за 12 юни историческа американско-севернокорейска среща на високо равнище може да бъде отложена, но Ли и Меркел призоваха двете страни да продължат разговорите, предаде БТА. Меркел изрази надежда, че ще бъде постигната денуклеаризация на Корейския полуостров и каза, че напоследък е станала свидетел на \"много обнадеждаващи\" събития. Ли посочи, че е важно проблемите да бъдат решавани чрез мирен диалог.", "date": "2018.05.24", "title": "Пекин и Берлин искат диалогът между САЩ и Северна Корея да продължи"}
{"url": "https://www.24chasa.bg/novini/article/6879212", "text": "Учени от Калифорнийския университет в Санта Крус идентифицираха поток позитрони, възникнал в центъра на силния ураган Патрисия, съобщи Лента, като цитира Сайънс алърт. Става въпрос за първото наблюдаване на антиматерия, образувала се в атмосферата в резултат на гама изригвания на Земята. Ураганът Патрисия, който връхлетя Мексико през октомври 2015 г., стана най-силният в западното полукълбо за цялата история на наблюденията и отне живота на 6 души. Самолетът \"Хърикейн хънтърс\" на американското Национално управление по изследване на океаните и атмосферата бе изпратен във вътрешността на урагана, за да проучи свързани с бурите атмосферни явления. На борда му бе детекторът ADELE, който регистрира рентгенови и гама лъчи, както и свързаните с тях потоци позитрони. Теоретични модели показват, че до гама изригвания от Земята се стига, когато електрони, ускорени до свръхвисока скорост, се сблъскват с атомни ядра, като се освобождава енергия. Ускоряването на електроните може да се дължи на мощни електрически полета, генерирани от мълнии във вътрешността на силни урагани. При това се образува поток позитрони, насочен в противоположната посока, към земната повърхност. Явлението продължава няколко милисекунди, предаде БТА. Учените са регистрирали свързан с гама изригвания поток позитрони на височина 2,5 километра. По мнението им, частици антиматерия могат да достигнат до височина 1,5 километра, а това означава, че е възможно да бъдат регистрирани с детектори, инсталирани в планините.", "date": "2018.05.24", "title": "Учени откриха антиматерия във вътрешността на урагани"}
{"url": "https://www.24chasa.bg/novini/article/6878903", "text": "През миналия месец във Варшава се проведе 3-то Международно изложение за хранителни продукти и напитки, на която участваха над 250 компании от 25 страни. На изложението участниците показаха различни био, млечни, месни продукти, плодове, зеленчуци и много преработени продукти. Освен това бяха представени технологии за хранителна преработка, включително машини, опаковъчни материали и съдове за еднократна употреба. В рамките на изложението се състояха форуми и срещи, на които експерти от сферата обсъдиха проблеми, свързани с износа, вноса на хранителни продукти, производството, продажбата и регистрацията на продуктите на биологичното земеделие, както и кулинарните тенденции през 2016 г. Компанията за биопродукти „Дикан\" от град Далиен, произвеждаща китайски билкови лекарства, има над 20-годишна история. Продуктите се изнасят главно за САЩ, а не се продават в Европа. След участието си на изложение във Великобритания, компанията подобрява опаковката на продуктите за европейския пазар. Това е тяхното първо участие във Варшава. Според тях, Полша е центърът на Централна и Източна Европа и те се надяват да развиват пазара в района. Билковите чайове, които предлагат се харесват и приемат от чужденците. Клиентът Ярек Руски е опитал от чая на компанията и даде висока оценка: Ярек: „Добър е на вкус. Качеството на китайските продукти е високо. Радвам се, че тези продукти ще навлязат в пазара и ние можем да опитаме природни биопродукти.\" Китайската компания за храни „Чънсин\" е създадена през 1992г. в Полша и се развива на местно ниво. Главните й продукти включват тофу и соеви кълнове, които се продават в супермаркети и ресторанти в Полша. През последните години компанията внася китайски соев сос, чай и кестени на местния пазар. На изложението соевите им сиренета се радват на голям интерес. Обаче целта им е да опитат продажбата на други продукти, като фурми, пълнозърнести храни, гъби и сладки картофи. Мениджърът по продажби на компанията Ярослав Багински сподели, че вече е осъществил контакти с потенциални клиенти и е оптимистично настроен към полския пазар. „Интересът на поляците към екологичните здравословни продукти се увеличава с 20% всяка година. Продуктите на компания Чънсин са вече известни. Соевото сирене се приема много добре в супермаркети и магазинчета, а внасяните от Китай плодове, биологични чайове и пълнозърнести храни постепенно навлизат на пазара. В края на краищата, екологичните и биопродукти са бъдещето на полския хранителен пазар.\" Основаната през 1993 г. шанхайска компания „Айпу\" е производител на есенции, подправки и хранителни добавки. Те също за първи път участват на изложението. Компанията счита, че много европейски страни, включително и Полша следят с внимание здравословните продукти. Асистентът по продажби на компанията г-жа Гао счита: Гао: „Изложението е добро и професионално организирано, като всички участници са от хранителния сектор. Чрез него очакваме повече европейски клиенти да разберат за нас и ни опознаят, и компанията да намери повече клиенти.\" Мениджърът на изложението Агнежка Шпадерска каза, че през тази година три китайски компании участват на мероприятието. През миналата година компании от провинция Хунан организираха срещи за популяризиране на черния чай. Тя се надява повече китайски компании да участват в изложението следващата година.", "date": "2018.05.24", "title": "Китайските фирми се надяват да пробият на полския пазар"}
{"url": "https://www.24chasa.bg/novini/article/6879215", "text": "Турската полиция е арестувала днес 30 действащи и отстранени от служба военни в рамките на продължаващото разследване по делото срещу Фетхуллахистката терористична организация (ФЕТО), смятана от Анкара за вдъхновител на опита за преврат през 2016 г., предаде ТАСС. Турската агенция Доган съобщи, че арестите са извършени рано тази сутрин едновременно в 13 окръга на страната. Заповедите за арест са издадени от прокуратурата на южния град Адана, която води част от мащабното разследване, свързано с дейността на ФЕТО в армията. Домовете на арестуваните са били обискирани, предаде БТА. Задържаните в Адана са отведени на разпит в Управлението за сигурност, а арестуваните в други окръзи ще бъдат изпратени в Адана след приключването на необходимите процедури за освидетелстване. Подобни операции в Турция бяха извършени и вчера, когато в Коня бяха задържани 70 военни, а в 23 други окръга бяха проведени едновременни акции. ФЕТО и живеещият в САЩ ислямски проповедник Фетхуллах Гюлен са обвинявани за неуспешния опит за преврат на 15 юли 2016 г. в Турция, когато бяха убити 250 души, а близо 2200 бяха ранени.", "date": "2018.05.24", "title": "Нови арести на военни в Турция по обвинения за връзки с ФЕТО"}
{"url": "https://www.24chasa.bg/novini/article/6879226", "text": "Премиерът Бойко Борисов ще има аудиенция при папа Франциск утре. Той ще подари на папата уникално копие на Лондонското четвероевангелие на Иван Александър, картина на Св. Иван Рилски от художника Павел Матев и 33 казанлъшки рози, научи \"24 часа\" Розите ще бъдат посадени до Витошката морена, подарена от Соломон Паси, в градините на Ватикана.", "date": "2018.05.24", "title": "Какво ще подари Бойко Борисов на папата ?"}
{"url": "https://www.24chasa.bg/novini/article/6879223", "text": "27 години преди освобождението на България българските възрожденци започват да празнуват делото на Светите братя. Това заяви в приветствието си по случай 24 май кметът на София Йорданка Фандъкова пред Народната библиотека. \"Това е нашият просветен Великден и всеки 24 май ние празнуваме възраждането на знанието като сила, като общ словесен небосвод. Зад всички допълнителни финансови средства за заплати стои една голяма цел - да възродим учителската професия. Аз искрено вярвам, че най-искрената кауза, която може да ни обедини, е образованието\", смята тя. \"Голямата промяна започва, когато класната стая се затвори и учителя застане срещу онези 30 детски погледи и те заедно се превърнат в един клас, в една общност\", продължи Фандъкова.  \"Запомнете, смартфоните не са по умни от вас. Не им давайте да управляват животите ви\", с тези думи кметът на София се обърна към учениците.", "date": "2018.05.24", "title": "Фандъкова: 24 май е нашият просветен Великден"}
{"url": "https://www.24chasa.bg/novini/article/6879227", "text": "Събрали сме се да почетем празника на буквите и знанието. Повече от век на тази дата споменаваме Светите братя Кирил и Методий, цитираме Паисий, Вазов, Михайловски. Това заяви президента Румен Радев в обръщението си по случай 24 май пред Народната библиотека в София. \"Ако искаме децата ни да растат в страна на знание и просветата трябва да сме непримирими към невежеството, а то започва с правописа. Той е първи урок на демокрацията\", продължи той. \"С думите погива и смисълът. Днес оплакваме свободата на словото, но за да постигнем свободата, първо трябва да владеем словото. Третата стъпка е знанието. Всеки го трупа според своите способности и усърдие. Но и най-ученият, не трябва да забравя смирението\", каза президентът. \"Най-важната стъпка е свободата на духа. Нея никой не получава даром и завинаги, тя се отвоюва ден след ден. По пътя на духа и знанието, всички ние имам една щастлива орис, нашият език. Тази реч, омайна и сладка, която трябва да съхраняваме\", смята Радев. \"Днес по-често пишем нехайно, говорим шепа думи. Чудно ли е тогава, че все по-малко чуваме истината? Невежеството няма празник, но то заема всеки сантиметър от културата. В тази вечна битка на светлината с тъмата. Пожелавам на всички да бъдете както се пее в химна на Михайловски \"сеятели на правдата\"'. Грамотни, свободни и достойни. Поклон пред святото дело на българския учител. Честит празник\", завърши президентът.", "date": "2018.05.24", "title": "Радев: Пишем нехайно, говорим шепа думи. Чудно ли е тогава, че все по-малко чуваме истината"}
{"url": "https://www.24chasa.bg/novini/article/6879246", "text": "Майкъл Коен, личният адвокат на Доналд Тръмп, е получил миналата година тайно поне 400 000 долара, за да уреди преговори между президента на САЩ и украинския му колега Петро Порошенко. Това съобщи Би Би Си, позовавайки се на неназовани източници в Киев, предаде Ройтерс, цитирана от БТА. Плащането е било уредено чрез посредници, действащи от името на Порошенко. Те са се обърнали към Коен, защото лобистите на Украйна и посолството й във Вашингтон можели да уговорят в най-добрия случай снимка с Тръмп. Украинският лидер обаче \"се е нуждаел от нещо, което може да бъде представено като преговори\", каза британската телевизия. \"Този материал е напълно фалшив\", заяви Коен в есемес до Ройтерс. Службата на Порошенко изпрати електронно писмо на агенцията, в което нарече информацията \"крещяща лъжа, клевета и измислица\". Тръмп се срещна с Порошенко в Белия дом на 20 юни 2017 г. по време на кратка неофициална визита. Преди това украинският лидер води преговори с вицепрезидента Майк Пенс. Порошенко много е искал да се срещне с Тръмп заради станалото по време на предизборната кампания в САЩ през 2016 година. Би Би Си казва, че според няколко източника в Украйна Порошенко, вярвайки че Хилари Клинтън със сигурност ще спечели вота, е разрешил изтичането на деликатната информация, публикувана от в. \"Ню Йорк таймс\" през август 2016 година. Според нея мениджърът на предизборната кампания на Тръмп, Пол Манафорт, е получил милиони долари от проруски кръгове в Украйна. Манафорт подаде оставка няколко дни по-късно. Седмица след като Порошенко се върна у дома след срещата с Тръмп, украинската антикорупционна служба обяви, че вече не разследва Манафорт.", "date": "2018.05.24", "title": "Би Би Си: Украйна е платила на Майкъл Коен \nпоне 400 000 долара, за да уреди среща \nТръмп-Порошенко в Белия дом"}
{"url": "https://www.24chasa.bg/novini/article/6879265", "text": "Маскиран мъж в черно, въоръжен с пистолет, най-вероятно газов, е нападнал крупие в бургаско казино тази нощ, съобщават от полицията. Инцидентът е станал около 03,55 ч. , в игрална зала, която се намила в бл.57 , в к-с \"Зорница\". В казиното влязъл висок слаб мъж, облечен в черно и с маска на главата. Той поискал от крупието да отвори сейфа. Служителят обяснил, че вътре няма пари, но маскираният извадил пистолет и двамата отишли в складово помещение, където била касата. Крупието отворило сейфа, който наистина бил празен. Междувременно служителят се опитал да обезвреди нападателя, при което маскираният го ударил по главата с дръжката на пистолета. После взел чантичка, която била на кръста на крупието с 500 лв. от оборота и избягал. Раненият мъж е откаран в болницата, няма опасност за живота му. При прегледа на иззетите записи от охранителните камери на казиното станало ясно, че е произведен изстрел, най-вероятно неволен, но крупието не е простреляно. Назначени са експертизи, нападателят се издирва.", "date": "2018.05.24", "title": "Маскиран и въоръжен нападна крупие в Бургас, задигна 500 лв."}
{"url": "https://www.24chasa.bg/novini/article/6879290", "text": "Министър-председателят Бойко Борисов се срещна с китайския посланик Джай Хайджоу. Премиерът благодари на дипломата за своевременното съдействие за организирането и провеждането на спасителната акция за намиране на алпиниста Боян Петров, съобщиха от пресцентъра на Министерски съвет. Министър-председателят посочи, че българското правителство оценява високо усилията на китайските власти и институции, които обезпечиха издирвателната акция по въздух и суша. Премиерът Бойко Борисов и китайският посланик обсъдиха предстоящата среща на лидерите на страните от Централна и Източна Европа и на Китай, която ще се състои в началото на юли в София. Министър-председателят заяви, че очаква провеждането на 7-ата Среща на върха на Инициативата „16+1“, на която да бъдат дискутирани конкретни проекти. Предстои посещение на министъра на икономиката Емил Караниколов в китайската държава, за да бъдат подготвени меморандуми и споразумения за срещата на лидерите в София.", "date": "2018.05.24", "title": "Борисов благодари на китайския посланик за спасителната акция за Боян Петров"}
{"url": "https://www.24chasa.bg/novini/article/6879285", "text": "24 май е символ и празник на човешкия стремеж към усъвършенстване чрез постиженията на науката и културата. Това каза лидерът на БСП – София Калоян Паргов пред десетките дейци на културата, науката, образованието, медиите и читалищното дело на традиционната среща по случай 24 май, която се проведе в зала „Димитър Благоев“ на Градския съвет на софийската организация на партията. „Щастлив съм да видя в тази зала толкова много пазители на българския дух в това, за съжаление, все по-бездуховно време, в което живеем“, обърна се към гостите лидерът на столичните социалисти. „На 24 май цял един народ коленичи и се прекланя пред свещеното дело на светите братя Кирил и Методий. На този ден с гордост и признателност произнасяме благодарствени слова към онези, които палят огъня на познанието у децата ни, които ни даряват щастието да се докосваме до нови и нови културни хоризонти и духовни вселени. Към онези, които пазят българщината“, категоричен бе Паргов. Според него образованието и културата не са стока, с която можем да търгуваме. „Образованието и културата са основна част от националната ни сигурност и трябва безкомпромисно да ги пазим“ – каза още председателят на БСП – София и допълни, че днес държавата ни е в огромен дълг към будителите си. „Празничното отбелязване на 24 май и словата на управляващите пред паметника на светите братя Кирил и Методий не са достатъчни да платят този дълг, когато липсват адекватни действия в полза на образованието и културата. Какво е бъдещето на България, когато човекът на знанието е обезценен, а авторитетът му е смазан от агресията на учениците и се търкаля по пода на класните стаи“, заяви Калоян Паргов. „24 май е може би най-важната дата в годината за българското общество“, каза Паргов и допълни, че това е ден за мотивация и за духовно извисяване. „Свещеното дело на братята Кирил и Методий пренася българщината през вековете. Магичната сила на писмеността извисява човешкия дух. Грамотността показва стремежа към усъвършенстване. Затова на всеки 24 май от всички посоки ще звучи \"Върви, народе възродени...\" и ще ни зарежда с гордост, че \"и ний сме дали нещо на света и на вси славяни книга да четат...\", завърши словото си Калоян Паргов. Приветствия по случай Празника на българската просвета и култура и славянската писменост към участниците в срещата отправиха и председателят на Съюза на писателите Боян Ангелов и председателят на Съюза на жерналистите Снежана Тодорова.", "date": "2018.05.24", "title": "Паргов: 24 май е символ и празник на човешкия стремеж към усъвършенстване"}
{"url": "https://www.24chasa.bg/novini/article/6879393", "text": "Руският патриарх Кирил и сръбският патриарх Ириней откриха честванията в Москва на Деня на славянската писменост и култура с тържествено богослужение в памет на славянските просветители св. св. Кирил и Методий в храма \"Христос Спасител\" в Москва, предаде ТАСС, цитирана от БТА. Тази сутрин представители на руската православна църква и посланици на славянски страни в Москва положиха цветя на паметника на Кирил и Методий на Славянския площад в Москва. В Русия празникът на славянската писменост се отбелязва от 1863 г. През 1991 г. той е обявен за държавен празник, припомня ТАСС.", "date": "2018.05.24", "title": "Руският и сръбският патриарх откриха тържествата в чест на Кирил и Методий в Москва с литургия"}
{"url": "https://www.24chasa.bg/novini/article/6879404", "text": "Хиляди варненци се включиха в празничното шествие в Деня на славянската писменост. Родители вървяха до децата си, учители водеха за ръка малчугани от детските градини, хора от публиката се включваха в шествието, а по централните булеварди на морската столица витаеше духа на празника. \"Днес е най-светлият български празник 24 май, Денят на българската азбука. Това е денят, в който трябва да засвидетелстваме уважението си към всички тези, които неуморно и ежедневно съхраняват идентичността ни на българи и възпитават поколенията в родолюбие. Благодаря ви за споделения празник. Да си пожелаем тези прекрасни деца, които носят утрешния ден, да носят България в сърцата си. Честит празник!\". Това каза кметът на Варна Иван Портних преди шествието да поеме напред под звуците на \"Върви, народе възродени\". 69 блока от детски градини, начални и основни училища се включиха в традиционното празнично шествие във Варна, след като бе отслужен благодарствен молебен в катедралния храм и бе издигнат националния флаг. В небето полетяха балони с буквите от нашата азбука. Шествието поведоха флотския оркестър, кметът на града Иван Портних, областният управител Стоян Пасев, Варненския и Великопреславски митрополит Йоан и носителите на тазгодишната награда \"Варна\". По традиция първи след тях вървяха възпитаниците на СОУ \"Св. св. Кирил и Методий\".", "date": "2018.05.24", "title": "Хиляди варненци отбелязаха Деня на славянската писменост"}
{"url": "https://www.24chasa.bg/novini/article/6879319", "text": "Македонският външен министър Никола Димитров ще има днес и утре срещи с гръцкия си колега Никос Кодзиас в присъствието на посредника от ООН по гръцко-македонския спор за името Матю Нимиц, предаде агенция МИА, цитирана от БТА. В очакване на новия кръг от преговорите за името македонското правителство потвърди, че македонската страна ще държи на своето последно предложение \"Република Илинденска Македония\", който според премиера Зоран Заев и министрите Радмила Шекеринска и Никола Димитров отразява всички аспекти, необходими за защита на идентичността на македонския народ, но и на Македония като мултиетническа държава. \"Смятаме, че това е добро предложение за окончателно решение\", каза правителственият говорител Миле Бошняковски. Гръцката страна отхвърли това предложение и заяви, че ще настоява името на съседната страна да бъде избрано между четири от предложенията на посредника Матю Нимиц. Премиерът Алексис Ципрас заяви в парламента, че още преди да се върне от срещата ЕС-Западни Балкани в София е представил приоритетите на гръцката страна в преговорите - името да бъде за всеобща употреба и да бъде съпроводено с поправки в македонската конституция. Междувременно външният министър Никос Кодзиас, който от няколко дни е на посещение в САЩ, на брифинг с гръцки журналисти каза, че американската администрация не е оказвала натиск върху Гърция във връзка със спора за името. Двете страни спорят от 1991 г. за името \"Македония\", което според гръцката страна съдържа в себе си териториални претенции към едноименната гръцка област. Преговорите се водят с посредничеството на ООН.", "date": "2018.05.24", "title": "В Ню Йорк започва нов кръг от преговорите за името на Македония"}
{"url": "https://www.24chasa.bg/novini/article/6879346", "text": "„Хората са най-важния ресурс за дигитализацията, те са в основата на иновациите. Тенденциите показват обаче, че при настоящия темп на развитие на дигиталната икономика, през 2020 г. ще има недостиг от 750 хиляди ИКТ специалисти. Това е предизвикателство, което трябва да адресираме незабавно чрез обучения и преквалификации.“, заяви българският евродепутат Ева Майдел (ГЕРБ/ЕНП) по време на „Европейската бизнес среща“, форум на високо равнище обсъждащ настоящето и бъдещето на икономиката на Европа, съобщиха от пресцентъра на ГЕРБ. „Седем технологии имат най-голям принос за дигиталната революция - това са изкуственият интелект, автономните превозни средства, големи данни, 3D-принтиране, интернет на нещата, роботика и дронове и социалните мрежи. Има обаче проблем в комуникирането как точно тези технологии улесняват живота ни, което създава предпоставки за всяване на страх, че роботите например ще ни превземат“, коментира Ева Майдел (ГЕРБ/ЕНП) по време на дискусионен панел за предизвикателствата пред дигиталната индустрия. Сред специалните гости на срещата на високо равнище бяха Председателят на Европейския парламент Антонио Таяни, заместник-председателят на Еврокомисията Франс Тимерманс, Еврокомисарите Катайнен, Домбровскис, Малмстрьом, Московици, както и министърът за Българското председателство на Съвета на ЕС Лиляна Павлова.", "date": "2018.05.24", "title": "Ева Майдел: През 2020 г. ще има недостиг от 750 хиляди ИКТ специалисти"}
{"url": "https://www.24chasa.bg/novini/article/6879421", "text": "„В системата на образованието разчитаме най-много на учителите. Заявихме намерението си да инвестираме в тях, да променим така правилата на финансиране, че всички училища да имат по-добри възможности за осигуряване на качествен образователен процес. Казахме колко важни са детските градини и професионалното образование. Много са задачите, които са на дневен ред пред нас и по които трябва да работим”, заяви пред NOVA просветният министър Красимир Вълчев. По думите му е необходимо допълнително обучение на учителите, нови подходи на преподаване. Но най-вече са нужни добри и мотивирани учители. „Важни са новите компетентности – креативност, предприемачество, дигитални компетентности. Голяма част от децата, които днес се обучават, ще работят професии, които днес ги има, или пък ще учат за професии, които утре няма да ги има. Затова е важно образователните системи да направят децата адаптивни към новата социална и икономическа реалност. Важно е да има и дейности по интереси. Да имат достъп до всякаква информация, включително и чрез електронни устройства”, на мнение е Вълчев. „Ангажиментът ни за увеличение на учителските заплати е сериозен. Двойно увеличение е много голяма крачка от гледна точка на бюджета. Увеличението на възнагражденията е задължително условие за подобряване статуса на учителите. Няма как да има добри резултати, ако като общество не ги уважаваме и не им даваме това, което заслужават”, каза още просветният министър.", "date": "2018.05.24", "title": "Вълчев: Образованието трябва да направи децата адаптивни към новата реалност"}
{"url": "https://www.24chasa.bg/novini/article/6879392", "text": "„Разплащателните агенции имат изключително важна роля при оценката и предефинирането на Общата селкостопанска политика (ОСП), защото ежедневното управление на инструментите на ОСП е в техни ръце“. Това заяви министърът на земеделието, храните и горите Румен Порожанов при откриването на конференцията на директорите на разплащателните агенции, която се провежда под егидата на Българското председателство на Съвета на ЕС, съобщиха от Министерство на земеделието, храните и горите. „Експертите от разплащателните агенции са хората, които най-добре разбират и осъзнават мащабите на разходите и административната тежест, която се генерира при прилагането на ОСП. Те трябва да бъдат нащрек по отношение на ефективността на разходите“, подчерта Порожанов. „За да обезпечим правилното разходване на средствата от Европа е задължително да гарантираме както правата на нашите бенефициери, така и да изградим системите за контрол, без които разплащателните агенции не могат да функционират. Промяната и модернизацията на административните процеси следва да бъде разглеждана в организационен, законодателен и технологичен аспект“, заяви от своя страна Живко Живков, изпълнителен директор на Държавен фонд „Земеделие“, българската Разплащателна агенция, която е и домакин на конференцията.", "date": "2018.05.24", "title": "Порожанов: Разплащателните агенции да бъдат нащрек за ефективността на разходите"}
{"url": "https://www.24chasa.bg/novini/article/6879704", "text": "Нека този празник ни вдъхновява за творчество и съзидание, нека никога не пресъхва любовта ни към знанието, както и поривът към напредък. Това се казва в поздравление от председателя на ДПС Мустафа Карадайъ по случай Деня на българската просвета и култура и на славянската писменост - 24 май, публикувано на официалната страница на партията. Днес се прекланяме пред делото на Светите братя Кирил и Методий, пред величието на словото и ценността на културата, пред неуморните усилия на всички просветители и учители, отбелязва Карадайъ. Той призовава \"със силата на ума и вярата да продължим по своя път към \"светли бъднини\". Ръководството на ДПС поздравява всички по случай Деня на българската просвета и култура и на славянската писменост.", "date": "2018.05.24", "title": "Карадайъ: Нека никога не пресъхват любовта към знанието и поривът към напредък"}
{"url": "https://www.24chasa.bg/novini/article/6879707", "text": "Шофьорът на тира, който удари автобус на градския транспорт на магистрала „Тракия” и рани 16 души, вече с обвинение, предаде NOVA Турският гражданин ще отговаря за средна телесна повреда, причинена на повече от едно лица. Камионът се е движил с несъобразена скорост. Пред разследващите мъжът вече е признал, че е заспал зад волана. Пробите за алкохол и наркотици в кръвта му са отрицателни. Състоянието на пострадалите след удара между село Горни Лозен и София остава стабилно. Шофьорът на автобуса на градския транспорт ще бъде опериран. Той има тежка травма на ръката. Според него тирът се е движил с около 100 км в час. Видял го е в момента на удара. След инцидента експерти повдигнаха въпроса безопасно ли е автобуси на градския транспорт да се движат по магистралата.", "date": "2018.05.24", "title": "Обвиниха турския тираджия, ударил автобус на \"Тракия\", заспал зад волана"}
{"url": "https://www.24chasa.bg/novini/article/6879708", "text": "Посещението на германския външен министър Хайко Маас в САЩ не успя да донесе желания пробив в спора между ЕС и Вашингтон за споразумението с Иран и за надвисналата опасност от търговска война. Маас можеше да си спести визитата в САЩ, коментираха германските медии ден след края на посещението на федералния външен министър във Вашингтон. САЩ са дали категоричен отказ да търсят компромиси за запазване на атомното споразумение с Иран. По време на срещата на Маас с американския му колега Майк Помпео е станало ясно, че ЕС и САЩ нямат никакви допирни точки по тази тема. Проблемът за европейците с излизането на САЩ от споразумението с Иран е и икономически – ако ЕС запази договора и продължи да търгува с ирански фирми, няма да има възможност за търговия с американски. По този въпрос не е бил постигнат никакъв компромис. Разговор и с националния съветник по сигурността Джон Болтън е потвърдил опасенията на Маас, че трансатлантическите отношения навлизат в дълбока криза. САЩ остават важен партньор и трябва да продължим да търсим диалог, подчерта обаче външният министър. В същото време външният министър на Франция Жан-Ив Дриан критикува остро американската политика спрямо Иран и няраче силно рискова. „Това поведение крие риска да застраши още повече един регион, който вече ев дълбока криза. Санкциите няма да са от полза за диалога с Иран“, заяви той. Дриан посочи, че заплахите на САЩ само ще затвърдят позициите на консервативните кръгове в Иран и ще отслабят позицията на умерения президент. Той не изключи и възможността от военен конфликт. От Иран също има обезпокоителни новини. Иранският религиозен лидер Али Хаменеи съобщи, че Иран ще остане в атомното споразумение с Европа, ако се изпълнят редица условия. Европа трябва д агарантира, че ще купува ирански петрол и да изкупува и този, който би се продал в САЩ. Европейските банки трябва да гарантират търговията с Иран. Европа трябва да обещае да не иска нови преговори за балистичната ракетна програма. Последното условие обаче противоречи на плановете на ЕС, който смята да настоява за спиране на тази програма. По време на посещението на Маас в САЩ не е имало никакъв напредък и в друг спор – този за митата. От 1 юни Вашингтон заплаши, че ще въведе мита въху европейската стомана и алуминиум. Допълнително президентът Тръмп е поискал да се провери и каква е възможността за налагане на мита върху вноса на автомобили, което ще е сериозен удар по германската икономика. Плановете са за въвеждане на 25% мито.", "date": "2018.05.24", "title": "Берлин не постигна компромиси със САЩ за търговската война и Иран"}
{"url": "https://www.24chasa.bg/novini/article/6879719", "text": "Двама селски пазачи са били убити, а трима други ранени при взрив на поставена край пътя бомба, докато пътували с автомобил в район близо до границата със Сирия и Ирак, предаде Ройтерс. Турските сили за сигурност съобщиха, че армията, подкрепяна от военновъздушните сили, е предприела операция в югоизточния окръг Хаккяри, за откриване на виновниците за нападението. Подозира се, че то е дело на обявената извън закона Кюрдска работническа партия /ПКК/. Селските пазачи, местна милиция, подкрепяна от турската държава, помагат на армията в борбата с ПКК в населената главно с кюрди югоизточна част на страната, предаде БТА. Бойците от Кюрдската работническа партия водят въоръжена борба срещу турската държава от 1984 г. ПКК се разглежда като терористична организация от Анкара, ЕС и САЩ.", "date": "2018.05.24", "title": "Крайпътна бомба уби двама селски пазачи в \nюгоизточна Турция"}
{"url": "https://www.24chasa.bg/novini/article/6879725", "text": "Британски учени твърдят, че уголемяването на човешкия мозък е резултат от предизвикателствата на околната среда, с които предшествениците ни е трябвало да се справят, съобщиха Франс прес и Асошиейтед прес. В сравнение с хоминидите, мозъкът на Хомо сапиенс е над три пъти по-голям. Според една от най-разпространените теории, той е еволюирал така заради все по-сложния социален живот, с който човекът се е сблъсвал, предаде БТА. Както при загадката с яйцето и кокошката, обаче е трудно да бъде определено, кое се е случило първо. Дали мозъкът е нарастнал, защото човекът е трябвало да действа заедно със себеподобните, или по-големият мозък му е позволил да установи по-сложни социални и културни отношения? За да разграничат причините от следствията, Маурисио Гонсалес-Фореро и Анди Гарднър от университета \"Сейнт Андрюс\" са разработили модел, симулиращ еволюцията на мозъка в различни ситуации (екологични, социални, конфликти между индивиди или групи . . . ). Така учените са разкрили в какъв контекст мозъкът нараства като на Хомо сапиенс. \"Констатирахме, че човешкият мозък се увеличава, когато е конфронтиран с проблеми в естествената му среда\", пише Маурисио Гонсалес-Фореро в сп. \"Нейчър\". Тези трудности са принудили нашия вид непрекъснато да търси нови решения, дори само за да се храни \"в огромната африканска савана, където средата се променя сезонно\", или да се запасява с вода, да запазва и обработва храната си, особено с откриването на огъня. Макар и трудните условия в околната среда да изглеждат основен двигател в еволюцията на мозъка, трябва да бъде добавена и способността предците ни да се учат от другите, както и от собствения си опит. Според компютърния модел около 60 процента от уголемяването на мозъка се дължи на справянето на индивида със средата, като намиране, съхраняване, готвене на храна и изработване на сечива. Други 30 процента се дължат на общите усилия за справяне със средата, като съвместния лов. Последните 10 процента произлизат от съперничеството в групата. \"Резултатите ни показват, че именно взаимодействието между трудните условия в околната среда и културата са определили размера на човешкия мозък\", обобщава Маурисио Гонсалес-Фореро.", "date": "2018.05.24", "title": "Учени: Човешкият мозък е толкова голям заради все по-сложния социален живот на хората"}
{"url": "https://www.24chasa.bg/novini/article/6879829", "text": "Международен екип от следователи заяви, че чрез внимателен анализ на видеозаписи е установено, че ракетата \"Бук\", която преди четири години е свалила самолета на малайзийските линии, изпълняващ полет MH17, е била докарана от базирана в Русия руска военна част, предаде Асошиейтед прес. Вилберт Паулисен от холандската национална полиция каза днес, че ракетата е била на въоръжение на руската 53-а зенитна ракета бригада, базирана край град Курск. Показан бе филм, проследяващ според следователите пътя на ракетата от Курск до Източна Украйна, предаде Интерфакс. Паулисен представи неокончателните резултати от разследването на свалянето на малайзийски самолет, изпълняващ полет МН17 , предаде БТА. Русия отрича да е замесена в свалянето на самолета. На пресконференцията холандският прокурор Фред Вестербеке каза, че има съществен напредък в разследването, но още не може да се каже кой и защо е свалил самолета, предаде ТАСС. Заподозрени във връзка с катастрофата са няколко десетки души, каза прокурорът. Говорител на Европейската комисия призова днес Русия да окаже пълно съдействие на международния екип по разследването на трагедията с полет МН17. ЕС напълно подкрепя работата на разследващия екип. Призоваваме Русия да сътрудничи изцяло за установяването на отговорните. Държавите, които могат, трябва да подпомогнат разследването. Русия досега не е оказала съдействие, добави говорителят.", "date": "2018.05.24", "title": "Следователи: Руска ракета е свалила малайзийския самолет, ударен над Украйна"}
{"url": "https://www.24chasa.bg/novini/article/6879919", "text": "Пръскачки със сензори ще демонстрират на първото издание на фермерското изложение “Международни дни на полето България 2018”. “На 8-9 декара площ, засети със слънчоглед, ще бъде създаден маршрут, по който ще се движи самоходна пръскачка”, обясни изпълнителният директор на “DLG България” Йордан Йорданов. Дружеството е сред организаторите на изложението заедно с Германско земеделско общество DLG International. и място за среща на фермерите, консултантите, производителите и дистрибуторите на семена, торове, продукти за растителна защита и машини. Ще бъдат представени съвременните сортове растения, новите производствени средства, подобрените методи на култивиране, демонстрирането на селскостопанска техника на живо, както и най-новите открития в научните изследвания. Според Йордан Йорданов освен интересни помощници за фермерите на полето ще има и много полезни приспособления и машини. Пръскачката например ще помага, когато има неравности в полето. Те държат щангата хоризонтално спрямо него, а разстоянието от нея до растението е симетрично в двата ѝ края. В секция с препятствия, поставящи изключителни изисквания за стабилност и равновесие на рамото, ще трябва да се покажат свойствата на окачването и поглъщането на ударите на рамото и на шасито на пръскачките. Това било важно, за да може разпръскването на разтвора да става равномерно, филмът от всяка дюза да не се променя. “Фермерите много държат на подобно приспособление, защото независимо от неравностите ефективността на разтвора и действието му се запазват”, казва Йорданов. Посетители се очаква да привлече и Това са опитни полета с обособени специални парцели, в които вече са засети пшеница, ечемик, рапица, грах, а преди дни започна сеитбата на нахут, пролетен грах, царевица и слънчоглед. Всяка фирма е направила парцела спрямо това какво иска да демонстрира. Имало такива с 30 сорта на 30 различни парцела например. Фермерите могат да посетят да се поинтересуват от подробности за грижите, който изискват. Отделно ще може да се правят презентации и дискусии, на които да се разясняват тънкостите в културите и отглеждането им. Йорданов дава пример с една от грешките, които се допускат - стъпкването на почвите. То затруднява развитието на дадената култура, кореновата система не се развива достатъчно добре, а оттам следващите етапи и крайният резултат също не са задоволителни. Искаме да покажем на фермерите да не забравят доброто старо правило - обяснява експертът. Организаторите предлагат широка гама от полеви услуги (редова сеитба, торене, растителна обработка, сеитба и грижи за пътеките в рамките на щандовете в опитното поле и др.) срещу заплащане. Услугите ще бъдат таксувани по часови ставки (цени при поискване). Дните на полето ще бъдат разделени на пет сектора. Кампус “Зоната” е необорудвано пространство с трева. В него минималната площ на помещенията е 12 кв.м, а максималната площ е 40 кв. Там ще е срещата с различни компании за торове, препарати или други компании, свързани със земеделието. Зоната за статични машини е предназначена за построяване на щандове и изложение на машини. Най-малко една машина трябва да бъде изложена до щанда, като в тази зона няма да се допуска демонстрация. За тази цел организаторите предлагат места за индивидуална или коментирана демонстрация на машини. Именно там ще бъдат демонстрирани функциите и работата им. Едно от предимствата на “Международните дни на полето България 2018” е демонстрацията на земеделска техника пред очите на посетителите. Това ще става на поле, дълго 100 на 20 метра, обособено специално за тази цел. В Румъния изложението се прави от 20 години, в Турция - от 10. Вероятно традицията ще се запази и в България. “Този тип изложения целят да съберат професионалните земеделци, които се интересуват от такива тънкости, технологии и искат да ги използват за работата на полето”, казва Йорданов.", "date": "2018.05.24", "title": "Пръскачки със сензори показват на първите “Международни дни на полето България 2018”"}
{"url": "https://www.24chasa.bg/novini/article/6879744", "text": "Турция иска да преодолее проблемите си със Съединените щати и смята, че запазването на близко сътрудничество между двете страни е много важно, посочва управляващата Партия на справедливостта и развитието (ПСР) на президента Реджеп Тайип Ердоган в програмата си за предстоящите предсрочни избори следващия месец, предаде Ройтерс. ПСР също така заяви, че Турция ще продължи усилията си за установяването на ново и легитимно ръководство в Сирия, като добави, че си поставя за цел да възстанови добросъседските отношения и сътрудничеството с \"новата Сирия\", предаде БТА. Предсрочните парламентарни и президентски избори в Турция ще се състоят на 24 юни.", "date": "2018.05.24", "title": "Управляващата партия в Турция: Искаме да преодолеем проблемите със САЩ"}
{"url": "https://www.24chasa.bg/novini/article/6879921", "text": "Европейската комисия прие решение, с което налага на \"Газпром\" редица задължения, с които се отстраняват изразените от Комисията опасения по отношение на конкуренцията и се позволява свободният пренос на газ на конкурентни цени на пазарите на газ в Централна и Източна Европа в полза на европейските потребители и предприятия. Комисарят по политиката в областта на конкуренцията Маргрете Вестегер заяви: \"Всички дружества, извършващи дейност в Европа, трябва да спазват европейските правила за конкуренцията, независимо от държавата им на произход. С днешното решение се премахват създадените от \"Газпром\" пречки, възпрепятстващи свободния пренос на газ в Централна и Източна Европа. Нещо повече - нашето решение предвижда специална нормативна уредба за бъдещото поведение на \"Газпром\". Тя задължава \"Газпром\" да предприеме положителни стъпки за по-нататъшното интегриране на пазарите на газ в региона и да помогне за постигането на истински вътрешен енергиен пазар в Европа.Чрез това решение на клиентите на \"Газпром\" в Централна и Източна Европа се предоставя ефективен инструмент, за да се гарантира, че цената, която плащат, е конкурентна. Както винаги, не става въпрос за държавата на произход на дружеството - целта е да се постигнат резултатите, които най-добре служат на европейските потребители и предприятия. И случаят не приключва с днешното решение - по-скоро днес започва прилагането на задълженията на \"Газпром \". \"Газпром\" е най-големият доставчик на природен газ в редица държави от Централна и Източна Европа. През април 2015 г. Комисията изпрати изложение на възраженията до \"Газпром\". В него се посочва предварителното становище на Комисията, че дружеството нарушава антитръстовите правила на ЕС, като следва обща стратегия за разделяне на пазарите на газ според националните граници в осем държави членки (България, Чешката република, Естония, Унгария, Латвия, Литва, Полша и Словакия). Тази стратегия вероятно е позволила на \"Газпром\" да налага по-високи цени на газа в пет от тези държави членки (България, Естония, Латвия, Литва и Полша). С днешното решение на Комисията се слага край на тази практика на \"Газпром\". Освен това на \"Газпром\" се налага подробен набор от правила, които значително ще променят начина, по който дружеството извършва дейност на централно- и източноевропейските газови пазари: - Край на договорните бариери пред свободния пренос на газ: \"Газпром\" трябва да премахне всички наложени на клиентите си ограничения по отношение на препродажбата на газ през граница. - Задължение за улесняване на потоците на газ към изолираните пазари и от тях: \"Газпром\" ще позволи потоците на газ да текат към и от части на Централна и Източна Европа, които все още са изолирани от другите държави членки поради липса на междусистемни връзки, а именно балтийските държави и България. - Структуриран процес за осигуряване на конкурентни цени на газа: На съответните клиенти на \"Газпром\" се предоставя ефективен инструмент, с който да се гарантира, че тяхната цена на газа отразява равнището на цените в конкурентни западноевропейски пазари на газ, особено в разпределителните центрове за втечнен газ. - Без използване на господстващо положение при доставките на газ: \"Газпром\" не може да се възползва от каквито и да е предимства, свързани с газовата инфраструктура, които получава от клиентите си, като използва господстващата си пазарна позиция в доставките на газ. Всички тези задължения отговарят на изразените от Комисията опасения по отношение на конкуренцията и постигат целите и за осигуряване на свободен пренос на газ в Централна и Източна Европа на конкурентни цени. Поради това Комисията реши да направи тези задължения (т.нар. \"ангажименти\") правно обвързващи по отношение на \"Газпром\" (по член 9 от Регламент щ 1/2003 относно антитръстовите правила на ЕС). Ако дадено дружество нарушава тези задължения, Комисията може да наложи глоба в размер до 10 % от световния оборот на дружеството, без да се налага да установява нарушение на антитръстовите правила на ЕС. В по-общ план, ефективната конкуренция на централно- и източноевропейските газови пазари зависи не само от прилагането на правилата на ЕС за конкуренцията, но и от инвестициите в диверсификация на доставките на газ, от целенасоченото европейско и национално законодателство в областта на енергетиката и от правилното им прилагане. Ето защо изграждането на европейски енергиен съюз е ключов приоритет на Комисията. Подробна информация относно задълженията на \"Газпром\" За да се преодолеят опасенията на Комисията, свързани с конкуренцията, \"Газпром\" трябва да спазва определени задължения, целящи да гарантират свободния пренос на газ на конкурентни цени в Централна и Източна Европа. Тези задължения на \"Газпром\" ще са в сила в продължение на осем години. Те отразяват получената от заинтересованите страни обратна информация от допитване до участниците на пазара, стартирано от Комисията през март 2017 г., във връзка с по-ранна версия на предложението. Допитването до участниците на пазара породи значителен брой отговори от широк кръг заинтересовани страни, включително правителства, национални органи за защита на конкуренцията, дружества, продаващи газ на едро, промишлени асоциации и представители на академичните среди, които допринесоха за изясняване и гарантиране на ефективността на окончателните задължения. 1) \"Газпром\" трябва да премахне пречките пред свободния пренос на газ в Централна и Източна Европа Комисията изрази опасения, че дружество \"Газпром\" е наложило териториални ограничения в споразуменията си за доставка с търговци на едро и с някои промишлени клиенти във всичките осем държави членки (България, Чешката република, Естония, Унгария, Латвия, Литва, Полша и Словакия). Тези ограничения включват забрани за износ и клаузи, налагащи закупеният газ да се използва на конкретна територия (клаузи за местоназначение), и други мерки, които предотвратяват трансграничния поток на газ. В отговор на това с решението на Комисията от \"Газпром\" се изисква да премахне всички тези договорни бариери пред свободния пренос на газ в централно- и източноевропейските газови пазари, независимо от това дали тези бариери правят невъзможни трансграничните продажби или просто по-малко привлекателни от финансова гледна точка. Също така \"Газпром\" няма да въвежда отново тези клаузи в бъдеще. Освен това \"Газпром\" трябва да адаптира разпоредбите в договорите си относно мониторинга и измерването на потреблението на газ в България, които са изолирали българския газов пазар от пазарите на газ на съседните страни от ЕС. Това ще позволи прехвърлянето на контрола от \"Газпром\" на българския оператор на газопреносната инфраструктура. Вследствие на допитването до участниците на пазара \"Газпром\" изясни редица технически елементи, за да гарантира, че задължението ще бъде изпълнено изцяло. Чрез тези задължения ще се премахнат всички създадени от \" Газпром\" договорни пречки, възпрепятстващи свободния пренос на газ в Централна и Източна Европа. 2) \"Газпром\" трябва да предприеме активни стъпки за интегриране на пазарите на газ в Централна и Източна Европа За да може газът наистина да се пренася свободно в цяла Централна и Източна Европа, е необходима и инфраструктура за преноса, а именно междусистемни връзки, които свързват националните пазари на газ помежду им. Такава инфраструктура вече съществува в Чешката република, Унгария, Полша и Словакия. Все още не е достатъчна обаче инфраструктурата, която свързва България, Естония, Латвия и Литва със съседните им газови пазари в ЕС. Това ограничава възможността на клиентите на \"Газпром\" да препродават газ на тези държави и от тях, дори ако разполагат със свободни количества. \"Газпром\" сега ще \"замести\" липсата на междусистемни връзки, като предостави на съответните клиенти възможността да доставят газ на тези държави и от тях. По- специално, клиенти, които са закупували газ, първоначално за доставка до Унгария, Полша или Словакия, могат да изберат вместо това \"Газпром\" да доставя всичкия газ или част от него до България и/или балтийските държави (и обратно): - Замени, предлагани на широк кръг от клиенти на \"Газпром\" : \"Газпром\" трябва да предостави тази възможност на съответните клиенти, които имат (или ще имат) договори за доставка на газ в някои пунктове за доставка в Централна и Източна Европа. Вследствие на допитването до участниците на пазара това ще се отнася за договори с продължителност от поне 18 месеца. Механизмът няма да функционира за по-кратките договори, тъй като минималната продължителност за доставка на газ до нов пункт на доставка е дванадесет месеца, предшествани от четиримесечен срок на предизвестие на \"Газпром\". - Замени и в двете посоки, до изолираните пазари и от тях: Съответните клиенти на \"Газпром\" имат възможност да поискат от дружеството да доставя газа им до балтийските държави и България вместо до първоначално договорените пунктове за доставка (от Полша или Словакия до балтийските държави и от Словакия или Унгария до България). Вследствие на допитването до участниците на пазара тези замени ще бъдат възможни и в двете посоки. Това ще направи механизма по-ефективен и ще доведе до по-добра интеграция на пазарите на газ в Централна и Източна Европа. - Фиксирани и прозрачни такси за доставка: Таксите, които \"Газпром\" може да налага за тази услуга, са фиксирани и прозрачни. Вследствие на допитването до участниците на пазара те бяха значително намалени, за да стане механизмът привлекателен във финансово отношение. - Гъвкавост за клиентите на \"Газпром\" да използват тази възможност: Вследствие на допитването до участниците на пазара клиентите на \"Газпром\" могат да упражнят тези възможности за по-малки количества газ (50 милиона m3) и с по-кратко предизвестие (четири месеца). - Основанията за отказ на \"Газпром\" да извършва замяната са ограничени: Вследствие на допитването до участниците на пазара \"Газпром\" може да откаже да извърши замяната само ако не е налице капацитет за пренос. Това ще се наблюдава отблизо от независим експерт. Този механизъм позволява преноса на газ към и от балтийските държави и България, както ако газовите междусистемни връзки със съседните държави от ЕС вече съществуваха. Това ще позволи на клиентите на \"Газпром\" да търсят нови възможности за стопанска дейност, дори преди да бъдат създадени междусистемни връзки, което ще е от полза на потребителите и предприятията в България и балтийските държави. 3) \"Газпром\" се ангажира със структуриран процес, за да се гарантират конкурентни цени на газ в Централна и Източна Европа в бъдеще Комисията се опасяваше, че дружество \"Газпром\" вероятно е могло да наложи по-високи цени в пет държави членки (България, Естония, Латвия, Литва и Полша). В отговор, с решението на Комисията на клиентите на \"Газпром\" с дългосрочни договори в тези държави се предоставя ефективен инструмент, за да се гарантира, че цената на газа, която плащат в бъдеще, е конкурентоспособна: - Клиентите могат да поискат по-ниска цена, когато цената на газа им се отклонява от конкурентните западноевропейски референтни стойности на цените: Клиентите на \"Газпром\" ще имат договорно право да поискат по-ниска цена на газа, ако заплащаната от тях цена се отклонява от конкурентните западноевропейски референтни стойности, включително цените на разпределителните центрове за втечнен газ. Те могат да се възползват от тази възможност на редовни интервали от време (на всеки две години), с допълнителен \"жокер\" на всеки пет години. Вследствие на допитването до участниците на пазара съществуващите клиенти могат да упражнят това право веднага след решението на Комисията и \"Газпром\" трябва да предложи това право и на нови клиенти. - Новата цена на газа трябва да бъде определена в съответствие с равнището на цените в конкурентните континентални западноевропейски пазари на газ: Новата цена трябва да отразява конкурентните континентални западноевропейски референтни стойности, включително цените на разпределителните центрове за втечнен газ. Вследствие на допитването до участниците на пазара тези насоки бяха значително подобрени, за да се позовават изрично на равнището на цените в конкурентните континентални западноевропейски пазари на газ, включително цените на най-важните разпределителни центрове за втечнен газ в континентална Европа, а именно TTF в Нидерландия и NCG в Германия. Новата по-ниска цена ще се прилага със задна дата, считано от датата на искане за преразглеждане на цената. - Арбитраж при несъгласие на \"Газпром\" в рамките на точно определен срок: Ако \"Газпром\" и негов клиент не се споразумеят за нова цена в рамките на 120 дни, спорът може да бъде отнесен до арбитър. Арбитърът ще наложи конкурентна цена на газа, отчитаща изцяло посочените по-горе западноевропейски референтни стойности. Освен това арбитражът трябва да се провежда в рамките на ЕС. Арбитражните съдилища в ЕС са задължени да спазват и прилагат правото на ЕС в областта на конкуренцията. Комисията има право да се намесва в такива случаи като amicus curiae. Това ще гарантира конкурентни цени на газа в тези региони и ще предотврати за в бъдеще значителната разлика на цените на природния газ в рамките на индексираните към нефта договори в сравнение с конкурентните ценови референтни стойности. Задължението се прилага за всички договори с продължителност от три или повече години, тъй като свързаните с цената безпокойства в този случай се отнасят само за дългосрочните договори, при които промените с времето могат да доведат до значително отклонение от конкурентните референтни стойности. 4) Премахване на исканията, получени чрез използване на господстващо положение на пазара Накрая, Комисията се опасяваше, че дружество \"Газпром\" е използвало господстващото си положение на пазара на доставка на природен газ, за да получи предимства по отношение на достъпа или контрола на газовата инфраструктура. В изложението на възраженията бяха изразени опасения във връзка с проекта \"Южен поток\" в България и тръбопровода \"Ямал\" в Полша. - По отношение на \"Южен поток\" в решението ясно се посочва, че \"Газпром\" няма да се възползва от получените предимства. \"Газпром\" няма да иска обезщетения от българските партньори след прекратяването на проекта \"Южен поток\". Това се прилага, без да се засяга въпросът дали това искане би било изобщо основателно. - Що се отнася до тръбопровода \"Ямал\", разследването на Комисията показа, че положението не може да се промени чрез тази антитръстова процедура, тъй като отношенията в областта на газа между Русия и Полша са определени от междуправителствени споразумения. Във всеки случай решението на полския орган за енергийно регулиране от май 2015 г. не потвърди твърденията, че \"Газпром\" би затворил полския пазар на газ, що се отнася до тръбопровода \"Ямал\". Регулаторът установи, че собственикът на тръбопровода \"Ямал\" Europolgaz (съсобственост на \" Газпром\") не може да отложи или да блокира инвестициите в тръбопровода: всички инвестиции, като например тези, даващи възможност за обратни потоци от Германия, са били изпълнени съгласно планираното от сертифицирания газопреносен оператор (Gaz-System). Накрая, за да се изготвят по-добре бъдещите междуправителствени споразумения, Комисията представи законодателно предложение, чрез което междуправителствените споразумения за газа и нефта ще подлежат на предварителен контрол от страна на Комисията. Това предложение влезе в сила през 2017 г. Повече информация за днешното решение може да бъде намерена под номер AT.39816 в публичния регистър, който се намира на уебсайта на Комисията по въпросите на конкуренцията.", "date": "2018.05.24", "title": "ЕК налага задължения на \"Газпром\", за да понижи цените за Централна и Източна Европа"}
{"url": "https://www.24chasa.bg/novini/article/6879923", "text": "За първи път в историята български и македонски държавници заедно се поклониха пред гроба на Св. Константин-Кирил Философ в римската базилика „Сан Клементе“. Това вчера направиха премиерите на България Бойко Борисов и на Македония Зоран Заев. В предни години българската е македонската делегация се надпреварваха коя да е първа пред мощите на Кирил за 24 май. Между свещениците пък избухваха конфликти. Поклонението пред гроба на създателя на азбуката се превърна в третото съвместно честване, което организират двамата министър-председателя. През миналата година в София двамата заедно поднесоха венци на паметника на Цар Самуил, а след това при подписването на Договора за приятелство се поклониха на гроба на Гоце Делчев в Скопие. „Да празнуваме заедно вместо да се караме!” Така Борисов посрещна Зоран Заев в римската базилика. Българската делегация пристигна в храма преди македонската, но Борисов търпеливо изчака Заев. През това време се снимаше с български деца и американски туристи, които бяха изключително радостни, че могат да си направят без проблеми снимка с министър-председател. Веднага след пристигането на македонския премиер Борисор и Заев се отправиха към гроба на Свети Кирил, който е в криптата на „Сан Клементе“. Всеки от тях водеше и църковна делегация. От българска страна службата водиха Западноевропейският митрополит Антоний и Старозагорският Киприян. Пред гроба обаче свещениците от България и Македония отслужиха отделни молитви. Първи бяха българските владици, след тях бе ред на македонците. Лек смут в реда внесе единствено българка, която веднага след края на службата на българските владици запя в криптата „Върви, народе възродени“. Митрополит Антоний пък подчерта, че на гроба на Кирил не е имало съслужение, за такова не можело да става и дума. Премиерът Бойко Борисов обаче подчерта, че владиците и от двете държави са казали много хубави думи на службата им в „Сан Клементе“. Антоний посвети службата на гроба на Св. Кирил на тези българи, които живеят зад граница, но сърцата им са без граница. Премиерите изчакаха и двете служби, след което заедно се поклониха на мощите на създателя на славянската писменост. В изказванията си и Борисов, и Заев говореха за писмеността на славянските народи, а не за българска или македонска азбука, както бе в предни години. Гробът на Кирил обаче може би не е този, пред който от години се прекланят българите. Според Венета Ненкова, българска екскурзоводка във Ватикана и създателка на българско училище в Рим, наскоро е открит истинския гроб на Св. Кирил. Той отново е в криптата на „Сан Клементе“, но от другата страна на параклиса на Свети Климент и мощите, които именно Кирил през девети век пренася от Крим във Ватикана, разказа Ненкова пред „24 часа“. Веднага след церемонията в „Сан Клементе“ двамата премиери се отправиха към „Санта Мария Маджоре“. В тази църква през 867 г. тогавашният папа Адриан II благославя славянската писменост и я издига до равна на смятаните за свещени латинска, гръцка и евреиска. Това става след диспута на Кирил с католическите свещеници във Венеция. Именно думи на Кирил от този диспут припомни Борисов на колегата си Заев. „Господ толкова ли е слаб, че словото му може да се пише само на три езика. Слънцето, въздухът и водата не са ли еднакви за всички народи“, цитира българският министър-председател. „Светите братя Кирил и Методий са едни от най-големите дипломати в историята, защото именно с дипломация те успяват да постигнат признаването на славянската писменост и да убедят Адриан II“, каза още Борисов. „С премиера Заев искаме да покажем, че тези празници не трябва да се превръщат в караници и причини за раздор. И всяка година в София да отговаряме на нещо казано в Скопие или друга столица, или пък обратното. Много по-добре е да славим Кирил и Методий заедно“, заяви Борисов. Това му изказване бе отправка към миналогодишния 24 май, когато руският президент Владимир Путин прие македонският Георги Иванов и обяви, че кирилицата, на която пишат и руснаците е дошла при тях от македонските земи. „Мисията на Кирил и Методий е била да дадат писменост на всички славянски народи, на цялата славянска христианска цивилизация“, бяха думите пък на Зоран Заев. „Трябва да празнуваме делото им заедно и с всички останали славянски народи“, каза още македонският министър-председател. „Със съвместното празнуване показваме искреното си приятелство“, допълни още Заев. В края на изявленията на двамата министър-председатели в „Санта Мария Маджоре“ Борисов забеляза, че са застанали пред кабинка за изповеди. Двамата премиери изкараха заедно в Рим почти целия 24 май. Разделиха се за кратко, за да поднесе Борисов венец на паметника на Иван Вазов в италианската столица. Македонският министър-председател не присъства и на литургията на българските владици в църквата „Сан Паоло ала Регола“. Преди да бъде превърната в църква, на мястото на тази сграда се е намирала къщата, в която в Рим е живял апостол Павел. „Сан Паоло аала Регола“ е една от античните църкви в италианската столица, храм е от четвърти век. От 2014 г. е предоставена от Ватикана за богослужения на българската православна църковна общност в Рим. Вечерта обаче Борисов и Заев бяха заедно на коктейла по случай 24 май, който традиционна дава българския посланик в Рим Марин Райков. Двамата министър-председатели Бойко Борисов и Зоран Заев ще имат отделни аудиенции при папа Франциск. Главата на римокатолическата църква по традиция приема делегации от държавници на България и Македония за празника на буквите. Борисов и Заев да не са заедно при папата било решено от Ватикана, защото все пак ставало въпрос за две отделни държави. Сутринта на 25 май е аудиенцията на Борисов при папа Франциск. В делегацията на българския премиер освен православните владици Антоний и Киприян влизат католическият свещени отец Петко Вълов, Васил Колев от израилтянския духовен съвет и Румен Борджиев от обединените евангелистки църкви. Единствено мюфтийството не е включило свой човек в делегацията, разказаха от Министерския съвет. При папата Борисов води и председателя на БАН акад. Юлиан Ревалски, ректорите на УНСС проф. Стати Статев и на Великотърновския университет проф. Христо Бонджолов, директора на Софийската филхармония Найден Тодоров, шефа на Института за исторически изследвания на БАН доц. Даниел Вачков и учителя по физика Теодосий Теодосиев. Доц. Вачков е и зам.-шеф на съвместната българо-македонска комисия за изчистване на тълкуването на общите исторически дати. В комисията влиза и посланикът на България във Ватикана проф. Кирил Топалов. 33 казанлъшки рози, колкото са годините на Христос, носи като дар за папа Франциск премиерът Бойко Борисов. Цветята са извадени заедно с корените и ще бъдат посадени в градините на Ватикана. Градинката с български рози ще е около Витошката морена, която бе подарена на папа Йоан Павел II от тогавашните премиер и външен министър Симеон Сакскобургготски и Соломон Паси. Специално за папата е направено и копие на Лондонското четвероевангелие на Иван-Александър, разказа за „24 часа“ шефът на дирекция „Вероизповедания“ към МС Емил Велинов. Копието повтаря едно към едно средновековното евангелие. За папа Франциск е първото копие, а ще бъдат направени общо 50. Четвероевангелието е изработено през 1355 г., а след падането на Търновското царство под османско робство е попаднало в ръцете на молдовски княз. Той пък го подарил на манастира „Свети Павел“ на Света гора. Третият подарък е картина на Свети Иван Рилски в неговата пещера до Рилския манастир. Картината е на българския художник Павел Митков, който също пътува с делегацията. Тази картина ще допълни подаръка на премиера Борисов за папа Франциск, който му направи през 2015 г. Тогава Борисов занесе на папата камък от пещерата на Свети Иван Рилски, който е считан за покровител на българския народ.", "date": "2018.05.24", "title": "За първи път български и македонски премиер заедно се поклониха на Св. Кирил (Обзор)"}
{"url": "https://www.24chasa.bg/novini/article/6879947", "text": "Общо 3,2 милиона евро ще бъдат вложени в основния ремонт на участък от 12 километра от второстепенния път II-11 край Козлодуй, съобщиха от областната администрация във Враца. Областният управител на Враца Малина Николова, изпълнителният директор на Държавното предприятие \"Радиоактивни отпадъци\" Дилян Петров и кметът на община Козлодуй Маринела Николова са дали в сряда официално началото на ремонтните дейности, се уточнява в съобщението. Средствата за ремонта са от Международния фонд \"Козлодуй\" чрез Европейската банка за възстановяване и развитие, предава БТА. Основният ремонт на участъка е част от дейностите за осигуряване на достъп до Националното хранилище за ниско- и средноактивни радиоактивни отпадъци \"Радиана\", което вече се изгражда. Дейностите по пътя предвиждат повдигане на нивото на многобройните места с пропадания на пътната настилка. За тях ще бъде използвана съвременна технология на студено рециклиране. Крайната цел е да се възстановят и подобрят качествата на пътната настилка и нейната носимоспособност, се посочва в съобщението. Път II-11 е единственият републикански път, свързващ населените места от Видин до Никопол, като преминава през четири области. Той е част от предвидените маршрути за евакуация на населението от зоната за неотложни защитни мерки около АЕЦ \"Козлодуй\", допълват от областната администрация.", "date": "2018.05.24", "title": "Над 3 милиона евро инвестират в ремонта на път край Козлодуй"}
{"url": "https://www.24chasa.bg/novini/article/6880084", "text": "Турция ще продължи да укрепва икономическите и политическите си отношения с Европейския съюз, заяви президентът Реджеп Тайип Ердоган на представянето на предизборната програма на управляващата Партия на справедливостта и развитието, предаде ТАСС. \"Турция ще продължи и в бъдеще да укрепва икономическите и политическите връзки с различни регионални структури, на първо място с ЕС\", посочи турският лидер, цитиран от БТА. Ердоган също така обеща в случай на победа на предстоящите избори да включи Турция \"в списъка на страните с високо ниво на доходите\". Предсрочните парламентарни и президентски избори в Турция ще се състоят на 24 юни.", "date": "2018.05.24", "title": "Ердоган: Турция ще продължи да укрепва отношенията с ЕС"}
{"url": "https://www.24chasa.bg/novini/article/6880092", "text": "Нито един зенитно-ракетен комплекс на руските въоръжени сили не е преминавал руско-украинската граница, заяви руското министерство на отбраната в отговор на обявените днес изводи на международния екип, който разследва свалянето над Украйна през 2014 г. на самолета на малайзийските линии, изпълняващ полет MH17, предаде ТАСС. Според международния разследващ екип ракетата \"Бук\", която е свалила самолета, е била на въоръжение на руската 53-а зенитна ракета бригада, базирана край град Курск, откъдето е била прехвърлена в Източна Украйна, предава БТА. \"Запознахме се с изявленията на днешната пресконференция на представителите на международната следствена група по разследване на катастрофата на малайзийския Боинг, изпълняващ полет МН17 в небето над Украйна. Нито един зенитно-ракетен комплекс на руските въоръжени сили никога не е преминавал руско-украинската граница\", заяви руското министерство на отбраната. Русия е предоставила изчерпателни доказателства, че катастрофата на Боинга се дължи на използване на украински зенитно-ракетен комплекс \"Бук\", заяви министерството. Международната следствена група е изключила от разследването на обстоятелствата показания на свидетели на трагедията, че ракетата е била изстреляна от територия под контрола на украинските въоръжени сили. Следователите са обосновали изводите си само с компютърно редактирани изображения от социалните мрежи, отбеляза руското министерство на отбраната.", "date": "2018.05.24", "title": "Русия: Нито един наш зенитно-ракетен комплекс не е минавал границата с Украйна"}
{"url": "https://www.24chasa.bg/novini/article/6880100", "text": "Румънски прокурори задържаха австрийски бизнесмен по подозрения в детска порнография, предаде Асошиейтед прес. Михаела Пориме, говорител на агенцията за разследване на организираната престъпност, заяви за АП днес, че 67-годишният Дитер Каас е задържан в град Арад в западната част на страната. Местен съд ще реши дали той ще остане в ареста, предава БТА. Прокурорите заявиха, че са иззели порнографски материали от компютъра на заподозрения и са получили показания от непълнолетни момичета, които са му изпращали снимки. Те казват, че той е препращал снимките на други хора. Каас е собственик на \"Трейд Транс Лог Спедишън\", компания, която предлага транспорт, логистични и складови услуги основно в Югоизточна Европа. Неотдавна той подписа договор на стойност 16 милиона евро за 100 румънски товарни вагона.", "date": "2018.05.24", "title": "Арестуваха австрийски бизнесмен в Румъния за детска порнография"}
{"url": "https://www.24chasa.bg/novini/article/6876633", "text": "Затрудняват ли се хората с употребата на правилен български език, или все повече го опростяват в ежедневната си реч? Преподаватели от Софийския университет “Св. Климент Охридски” разказаха, че се повдига темата за пълен и кратък член, но най-честите грешки, които се допускат са другаде. “Грамотността, разбирана в тесен смисъл като познаване на правописните правила, а в широк - владеенето на значенията на думите и уместната им употреба, вече не представлява ценност. Все по-важно е какво казваш, а не как го казваш”, разказа доц. Надежда Сталянова. Различават ли хората правилната употреба на притежателни местоимения? След кратко запитване към мои познати по-голямата част не видяха разлика в изреченията “Иван продаде къщата си” и “Иван продаде къщата му”. Каква всъщност е разликата? Двусмислие. Не се разбира за кого се говори и чия къща е продадена. Затова езиковедите призовават, когато употребяваме притежателно местоимение в трето лице, винаги да използваме “си”, когато притежанието е на подлога, който в този случай е Иван. Правилно ли боравим с бройната форма? Справка показа, че част от хората не различават “пет футболиста” и “петима футболисти”, но правилото е, че за лицата винаги се употребява множествено число и при тях няма бройна форма. Макар някои думи да предполагат нейната употреба, трябва да се придържаме към “петима служители”, но “пет чина”. Кои са думите, чието значение често бъркаме? “Това са паронимите, които имат близко звучене, но съвсем различно значение. По-свежи примери са натурален и нотариален акт, симулант и стимулант; парадирам и пародирам, параметър и периметър” - за думите, чието значение често сменяме, ни разказа доц. Татяна Александрова от Института за български език (ИБЕ) към БАН. С напредването на технологиите винаги при съмнение можем да направим справка в интернет, но при голямото разнообразие на онлайн речници трябва да филтрираме достоверните. Вече не се налага да ровим в интернет и да търсим как се пише дадена дума, а само с едно телефонно обаждане или имейл можем да разберем каква е правописната норма и да разсеем съмнението. В Службата за езикови справки към ИБЕ най-често постъпват въпроси за думите “трансакция”, “одеяло”, “комисиона”, “флумастер”. “Често се пита за слято, полуслято и разделно писане на думи с първа съставка био- и еко-, като биоразнообразие, екодизайн и др. Те се пишат слято, тъй като био- и еко- не се употребяват като самостоятелни думи в българския”, допълни още доцент Александрова. “Една от най-отчетливите тенденции на изразяване на мислите и чувствата ни е чрез образи. Описването на емоционалното ни състояние чрез картинки или кратки анимации (т.нар. емотикони, gif-ове, мемета) е по-бързо, по-икономично от гледна точка на време и усилие”, разказва доцент Сталянова. В общуването все повече употребяваме емотикони, които могат да заместят цяло изречение или послание. Най-красноречив пример са социалните мрежи. “Вътрешният свят трудно се вербализира, мотивирането на идея, обясняването на чувствата изискват езикови познания, речников запас - в най-общ смисъл - грамотност”, допълва тя. Емотиконите стават все по-популярни, като дори вече има книги, които се превеждат със знаците. Част от Библията също е преведена на езика на емотиконите. Все повече изразяването в социалните мрежи е чрез споделяне на информация с образи и снимки, а не с текстове. Тенденцията, която се забелязва, е омаловажане на правилното писмено и говоримо изразяване, както и толерантността на обществото към неграмотността. Забравяме, че езиковата култура е в основата на общата култура на всеки човек.", "date": "2018.05.24", "title": "Обществото става все по-толерантно към неграмотните"}
{"url": "https://www.24chasa.bg/novini/article/6880102", "text": "Според КРИБ сравнението на нормите, уреждащи рекламата на хазартните игри в държавите-членки на Европейския съюз, показва, че регулацията на рекламата на хазарта в България е една от най-рестриктивните. \"Никъде в държавите-членки няма ограничение на местата за продажба на лотарийни билети. Така е и в големите европейски държави - Великобритания, Франция, Испания, Италия, а също и в страните от бившия източен блок.\" Ето и цялото становище: Г-ЖА МЕНДА СТОЯНОВА ПРЕДСЕДАТЕЛ НА КОМИСИЯТА ПО БЮДЖЕТ И ФИНАНСИ КЪМ НАРОДНОТО СЪБРАНИЕ ОТНОСНО: ЗИД на Закона за хазарта, № 854-01-40, внесен от н.п. Христиан Митев и група народни представители на 11.05.2018 год. УВАЖАЕМА ГОСПОЖО СТОЯНОВА, В допълнение към публично изразената позиция на Конфедерацията на работодателите и индустриалците в България относно внесения на 11.05.2018г. законопроект за изменение и допълнение на Закона за хазарта от народния представител Християн Митев и група народни представители, моля да вземете предвид и следното наше становище: Със законопроекта се въвеждат забрани и ограничения, които представляват изключително неуместна и вредна намеса на държавата в пазарната икономика. С предложените забрани и регулации се нарушава установения в чл. 19, ал.1 и 2 от Конституцията принцип на свободната стопанска инциатива. С промените се увеличава административната тежест върху предприемачите и се ограничава конкуренцията. Със законопроекта се създават предпоставки за ненужно ограничаване на административната тежест, както и за поемане на нови разходи от предприемачите (за лицензиране на обекти) и на държавата (по обслужване на лицензионния процес). Законопроектът, който има за цел ограничаване на хазарта, ще има за ефект съществено намаляване на приходите в държавния бюджет от преки данъци и такси по чл.30, ал.3 от ЗХ (които за 2017г. са 138 315 015,52 лева), и от ДДС върху цената на рекламата и и от корпоративен данък върху печалбата на предприятията, които изработват, публикуват или излъчват реклама. С предвижданите промени в рекламата на хазарта се ограничава съществено правото на гражданите да търсят и получават информация, гарантирано в чл.41, ал.1 от Конституцията, както и на свободата на словото, установен в чл. 39, ал.1 от Конституцията. Със законопроекта се отнема възможността за саморегулация, предвиден понастящем в чл.10, ал.6 ЗХ, което само по себе си е нарушение на принципите на функциониране на гражданското общество. Мотивите към законопроекта съдържат неверни твърдения и противоречиви логически заключения: 1. Невярно е твърдението, че разпространението на лотарийни билети и изплащането на печалби от игри, в нелицензирани обекти, създава риск от измама и паралелно счетоводство. Същото показва непознаване на законодателството, регулиращо хазарта, и бизнес процесите при организирането на хазартните игри. Действащият в момента Закон за хазарта съдържа множество задължения на организаторите на хазартни игри, както и значителни правомощия на Държавната комисия по хазарта във връзка с контрола върху игрите, и в частност отчитането на приходите от тях. Освен закона, множество подзаконови актове създават гаранции срещу злоупотреба с отпечатването и разпространението на лотарийни билети, фишове и талони от хазартни игри. Със сега действащата Наредба за условията и реда за отпечатване и контрол върху ценни книжа ( Приета с ПМС № 289 от 30.11.1994 г., обн., ДВ, бр. 101 от 9.12.1994 г., изм. и доп., бр. 38 от 25.04.1995 г., изм., бр. 73 от 26.06.1998 г., в сила от 26.06.1998 г., бр. 8 от 26.01.2001 г., изм. и доп., бр. 54 от 13.06.2008 г., бр. 22 от 18.03.2011 г., в сила от 18.03.2011 г., бр. 60 от 7.08.2015 г.) е въведен стриктен контрол на Министерството на финансите върху лотарийните билети още преди отпечатването им. Съгласно чл.10 от посочената наредба Министерството на финансите получава изчерпателна информация за общия брой, серията и номиналната стойност на билетите, фишовете, талоните и другите удостоверителни знаци за участие в хазартни игри и издава разрешение за отпечатването им въз основа на нея. Също така Министерството на финансите разрешава получаването на вече отпечатаните билети и други удостоверителни знаци след извършаване на физическа проверка на място (чл.31, ал.2) и след заплащане на такса „Контрол“ съгласно чл.21 от наредбата. А чл.29 задължава Министерството на финансите да уведомява писмено и по електронен път компетентните териториални дирекции на приходната администрация и Държавната комисия по хазарта за получените от организаторите на игрите билети и други удостоверителни знаци. Съгласно чл.34 билети, фишове, талони и други удостоверителни знаци за участие в хазартни игри по смисъла на Закона за хазарта, се унищожават в присъствието на контролните органи. Лицата, продаващи билети, са подчинени на същата строга отчетност съгласно данъчното и счетоводното законодателство като всички останали предприятия. Нещо повече –съгласно чл.39а от Наредба № Н-18 от 13 декември 2006 г. за регистриране и отчитане на продажби в търговските обекти чрез фискални устройства лицата, продаващи билети и други талони за участие в хазартни игри, са длъжни да водят книга (регистър) за дневните продажби. Книгата (регистърът) съдържа вида и броя на продадените билети, талони и други удостоверителни знаци, както и начален и краен номер от съответния вид, по номинали и общ оборот за деня. При така съществуващата регулация и предвидения предварителен, текущ и последващ контрол от страна на Министерството на финансите и Държавната комисия по хазарта е несъстоятелен довода за риск от паралелно счетоводство и измами. С предложените промени в чл.9, ал.2 от Закона за хазарта се цели ограничаване на свободното разпространие на лотарийни билети и други удостоверителни знаци за участие в хазартни игри. Предлага се лицензионния режим да обхване още един, нов, кръг лица, а именно притежателите на търговски обекти, в които се разпространяват билети и талони. По този начин вместо ограничаване на лицензирането и административната тежест, а оттам и намесата на държавата в стопанската дейност, се получава обратното – въвежда се още един лицензионен режим, и то върху дребния бизнес, който е преобладаващо ангажиран в дейността по продажба на билети и талони. Това лицензиране е ненужно. Въвеждането на лицензиране на търговските обекти, продаващи билети и други удостоверителни знаци за участие в хазартни игри предполага дейност по събиране и предоставяне на документи, включително от други администрации, тяхното предоставяне в ДКХ, време за обработка и произнасяне по искането от страна на държавен орган. С други думи, създава се нова, времеемка административна процедура, касаеща множество търговски обекти и засягаща малкия бизнес. Обслужването на толкова много лица и обекти изисква нов, допълнителен административен ресурс – човешки, информационен и материален, което ще бъде нов, немалък разход за държавния бюджет, и предмет на нови процедури по обществени поръчки. Необосновано е и предложението за промяна на чл.9, ал.2 от ЗХ и в частта му, касаеща лицензирането на местта за изплащането на печалби от хазартни игри. При сега действащите норми на Закона за хазарта, печалби над 5000 лева задължително се изплащат по банков път. По отношение на печалбите под 5000 лева организаторите на лото и лотарийни игри са наложили практиката печалби в размер между 100 и 5000 лева да бъдат изплащани в офис на лицензирана платежна институция. Известно е, че платежните институции са подчинени на особен и строг лицензионен режим и държавен надзор. В този смисъл е излишно тези институции да бъдат лицензирани от ДКХ и за изплащане на печалби от хазартни игри. Също така излишно е лицензирането на местата за изплащане на печалби под 100 лева – това са сравнително малки печалби, чиито изплащане на място не съдържа рискове за платеца, получателя и фиска, нито за обществения интерес. Относно печалбите под 100 лева - те се изплащат в обекти, стопанисвани от малкия бизнес, които от своя страна в повечето случаи разполагат с ограничен материален и човешки ресурс. Лицензирането на дейността на тези обекти по изплащане на печелби ще доведе до извършването на необосновани дейности и разходи по събиране на документи, плащане на такси, и изпълнение на административни процедури изисквания, което ще затормози притежателите им и по никакъв начин няма да обезпечи в по-голяма степен обществения интерес и фиска. Въвеждането на лицензионен режим за всички обекти, в които се предлагат продаващи билети, талони, фишове и други удостоверителни знаци за участие в хазартни игри поставя в по-благоприятна позиция обектите, които вече са лицензирани като пунктове за събиране на залози, игрални зали и казина. Само тези, вече лицензирани обекти, в определен период от време ще бъдат в законово съответствие да разпространяват билетите и другите знаци, което ще ги постави в положение близо до господстващото или монополното на пазара. Подлежащите на лицензиране обекти ще бъдат принудени отново да се борят за пазарен дял, като това ще бъде предшествано от извършаване на административни разходи. Обществено неоправдано е да бъде поставен знак за равенство между обекти, предлагащи хазартни игри с голам залог (като казино игри, игрални автомати) и с по-голяма вероятност от пристрастяване и загуби, и такива, в които правените там залози са ограничени до няколоко лева. Всичко това е несправедливо и уврежда конкуренцията, която е защитена от Конституцията и закона. Сравнителноправният анализ на регулацията на хазартната дейност в Европа налага констатацията, че държавите-членки не са въвели ограничения за местата, където могат да се продават лотарийни билети, както и фишове и талони от други хазартни игри. Европейското законодателство също не съдържа норми с ограничения в тази насока. В този смисъл предлаганият законопроект е в разрез с добрите европейски практики и принципите на европейското право. Ограничаването на продажбата на билети само в определени пунктове където се организират хазартни игри, също носи своите рискове. Свободното разпространение на лотарийните билети в множество продажбени точки не концентрира вниманието на потребителите върху хазартните игри – те са една от многото предлагани в съответния търговски обект стоки и услуги. По този начин хазартните игири не се ограничават само до хората, които обичайно участват в тях, или са пристрастени. Докато обособяването на определени места за продажба на лотарийни билети и лотопунктове ще концентрира вниманието върху тях и лицата, които ги посещават няма да имат избор на други стоки и услуги освен на хазартни игри. Такива специални места ще станат обичайно място за посещение на лицата, които имат склонност към участие в хазартни игри, и ще спомага същите да харчат повече пари за залози в това място, веднъж влезли в него. 2. Несъстоятелни и правно неиздържани са мотивите на вносителите за ограничаване на рекламата на хазартните игри. По същество предлаганите промени въвеждат пълна забрана за реклама на хазарта. На първо място, несъстоятелен е доводът, че следва да се уеднакви режима на рекламата на хазарта с рекламата на спиртни напитки, тютюневи изделия и наркотични вещества. Приравняването на хазарта с вредни за човешкия организъм субстанции е безпочвено – няма научнодоказани и безспорни факти, че хазартните игри увреждат човешкото здраве и то по еднакъв или сходен начин като алкохола, цигарите и наркотиците. На следващо място, нелогично е да бъде забранявана рекламата на една разрешена, регулирана, а и извръшвана и от държавата (в лицето на БСТ) дейност като хазарта. При условие, че държавата има интерес от увеличаване на приходите от хазартната дейност с оглед финансирането на спорта и културата, и това е установено в сега действащия Закон за хазарта, буди недоумение стремежа на вносителите в обратна насока. Забраната за хазарта, а оттам и целеният спад в приходите на държавата от хазартната дейност, не дава разршение на въпроса как ще бъде финансирани спорта и културата. Сега действащата регулация на рекламата на хазартните игри е доста рестриктивна. Забранена е пряката реклама. Точка 23 на §1 от ДР на ЗХ доста широко и многопластово ограничава формите и съдържанието на рекламата на хазарта. Следва да се има предвид, че за рекламата на хазартните игри са приложими както ограниченията на Закона за хазарта, така и разпоредбите на Закона за защита на конкуренцията, Закона за защита на потребителите, и Закона за радиото и телевизията, както и Етичните правила за реклама и търговска комуникация, приети от Националния съвет по саморегулация. Нужно ли е да бъде ограничавана рекламата допълнително и какви ползи на обществото и за държавата ще донесе това? Законопроектът и мотивите към него не дават убедителен отговор. Настоящите законови рестрикции в ЗХ спрямо рекламата на хазарта са в синхрон с регулацията на тази дейност в другите страни-членки на Европейския съюз. При сравнение на законодателството, третиращо рекламата на хазарта в отделните страни-членки, се установява, че същата е позволена (с изключение на Латвия), както в държавите с по-голямо население от България и с по-висок стандарт на живот (Франция, Великобритания, Испания, Италия), така и в по-малките държави, които са близки по площ и население с нашата (Унгария, Австрия, Белгия, Холандия, Дания). Предлаганите законови промени са вътрешно противиречиви. Дефинирането и забраната на т.нар „непряка реклама“ има за цел да забрани рекламата на хазарта въобще. С редакцията на чл.10, ал.1 от ЗХ забраняваща пряката и непреката реклама се въвежда правило, което по своята правна същност е забрана за реклама на хазартните игри въбоще. С приемането на нова т.23а от §1 се дефинира какво е непряка реклама, като определението де факто обхаваща почти всички хипотези на публикуване, обявяване и излъчване на информационни, рекламни и търговски съобщения, съществуващи в практиката. Същевременно, с редакцията на чл.10, ал.2 се създава възможност да бъдат обявявани обстоятелства и данни за игрите. Видно е, че с нормата на чл.10, ал. 2 се прави опит да се въведе изключение от забраната. По своята същност и практическа приложимост обаче, нормата на чл.10, ал.2 представлява разрешение за непряка реклама. Липсват ясни критерии, разгриничаващи обявяването на информация по чл.10, ал.2 и непреката реклама по т.23а от §1. Дори самите вносители приравняват обявяването на информацията по чл.10, ал.2 за реклама – видно от мотивите те използват израза „за да не се стигне до пълна забрана на допустимата реклама“. Съотношението между правилото и изключенията от него са неясни и създават безусловна нужда от тълкуване. Такива неясни и объркващи норми са предпоставка за грешна и избирателна административна практика, а оттам и за подхранване на двоен стандарт, административен натиск, а и корупция. Защо е нужно да се въвеждат норми с неясно нормативно съдържание, за които ще се наложи анализ и тълкуване, и соито създават предпоставки за неправилно и двойнствено правоприлагане? Това е в нарушение на изискванията на Закона за нормативните актове. Предложените рестрикции по отношение на рекламата и неясните изключения от правилото, сами по себе си представляват държавна цензура върху свободата на словото. Държавната комисия по хазарта ще бъде превърната в особен орган, който чрез санкционната си дейност, в рамките на последващ контрол, ще задава критериите, какво и как е редно да бъде рекламирано в хазарта. По този начин на един държавен орган неписано ще бъде дадено правото да допълва закона чрез административна практика. Това е недопустимо в правовата държава. Мотивите на вносителите са вътрешно противоречиви. От една страна, с промените желаят да минимизират рисковете от измама в хазарта и да увеличат публичността и прозрачността. От друга страна, желаят да премахнат законовите механизми, които гарантират публичност на игрите и печалбите. С предложението за отмяна на т.3 от ал.2 на чл.10 от ЗХ вносителите настояват да не се обявяват резултатите от игрите и спечелените печалби. Същевременно не предлагат други адекватни мерки, осигуряващи търсената от тях публичност и прозрачност. При услови, че хазартът е разрешена в страната дейност, буди недоумение желанието на вносителите да отменят разпоредбата на чл.2, ал.5, т.5 от ЗРТ. По този начин държавата полулегално ще ограничи възможността за ораганизиране на разрешени от нея хазартни игри. Притеснителна за развитието на гражданското общество е идеята на вносителите да отпаднат установените в действащия закон правила за саморегулация. С отмяната на ал.6 на чл.10 санкционираните от държавата Етични правила за реклама и търговска комуникация на хазартните игри, приети от Националния съвет по саморегулация, няма да имат задължителен характер. Това е дълбоко погрешно и показва непознаване на материята . С посочените етични правила представителите на бизнеса самостоятелно са формулирали и наложили регулации, които да възпират тях самите от неетична или недобросъвестна реклама и комуникация. Безспорно е, че тези правила са значително ограничителни що се отнася до рекламата на хазарта и те самите въвеждат множество забрани и ограничения. В тази връзка е учудващо желанието на вносителите това да бъде променено. 3. Абсолютно формална и повърхностна е изложената от вносителите предварителна оценка на въздействието на законопроекта върху заинтересованите субекти, обществения и държавния интерес, административните и финансовите отношения. По-горе са изложени аргументи относно възникването на нов, допълнителен лицензионен режим, нова регулация на стопанската дейност, разходи по лицензиране, поставяне в неравностойно положение на малките предприятия, увеличаване на административната тежест, рисковете при правоприлагане на неясните и неточни правни норми, и другите недостатъци на предлагания законопроект. Със законопроекта ще бъде въведен лицензионен режим, засягащ над 15 000 точки на продажби, функциониращи свободно към момента. С предлаганите промени ще се засегнат не само организаторите на хазартните игри и доставчиците на медийни услуги, но и други предприятия, които предоставят стоки и услуги на хазартните оператори във връзка с организацията на игрите, тяхната реклама, изплащането на паричните печалби и осигуряването на предметни такива. Законопроектът има за цел да ограничи приходите на организаторите на хазартните игри. Това обаче ще рефлектира негативно освен на придходите в държавния бюджет от облагането на хазарта, но и на приходите на предприятията, които се занимават с продажбата на билети, фишове и талони за хазартни игри, производителите на рекламни материали, рекламните агенции, продуцентските компании, печатниците, дистрибуторските предприятия, куриерските услуги, туристическите агенции, и вносителите на автомобили. Изброените икономически субекти са предимно представители на малкия и средния бизнес. Рефлектирайки върху техните приходи, индиректно законопроектът ще се отрази и на данъците, които тези субекти внасят в бюджета в резултат на дейността си по обслужване на хазартните игри. Хазартните оператори не осъществяват облагаеми доставки, съответно нямат право на данъчен кредит за получените от тях доставки. Съответно техните доставчици от малкия и средния безнес начисляват и внасят в бюджета ДДС в резултат на облагане на всички доставки към организаторите на хазартни игри. По този начни организаторите се явяват крайния платец на ДДС за получените от тях доставки и не се облагодетелстват чрез правото да приспадат ДДС. Чрез промените в закона за малкия и средния бизнес ще бъдат причинени загуби на приходи в размер на 100 000 000 лева. Негативният пряк ефект върху държавния бюджет в следствие на новите ограничения ще се изрази в спад на приходите от такси по чл.30, ал.3 и 4 от ЗХ, а именно с 60 000 000 лева по-малко, и от ДДС - с 20 000 000 лева по-малко. Отделно от това следва да се имат предвид и спада в приходите от облагане дейността и на доставчиците на хазартните оператори. 4. В заключение считаме, че законопроектът ще има изцяло негативен ефект върху обществените отношения и не е в състояние да защити обществения интерес. С настоящата регламентация на рекламата на хазартните игри е защитен обществения интерес. Държавата е поставила значителни ограничения в рекламата, забранявайки пряката такава, изразяващата се в директно призоваване за участие в хазартни игри, в създаването на впечатление, че чрез хазарта участниците ще решат лични или финансови проблеми, или че ще постигнат финансово благополучие, или обещаваща огромни печалби. По този начин обществото е предпазено от недобросъвестни послания, обвързващи участието в хазартни игри с лесно забогатяване или насочени към деца, както и от пристрастяващо участие. Редом с това, държавата е предоставила на обществена организация в лицето на Националния съвет по саморегулация да определя допълнителни правила за реклама и търговска комуникация на хазарта и е задължила организаторите на игрите да се съобразяват с тях. Същата обществена организация има правото да констатира и обявява нарушения на установените от нея етични правила. Предвидена е сериозна административно-наказателна отговорност при нарушение на установените правила за реклама. Житейски и правно нелогично е да бъде забранявана или строго ограничавана непряката реклама на една дейност, която е позволена и правно регулирана от държавата, и се осъществява и от нея чрез Българския спортен тотализатор. Още повече, когато хазартът носи сериозни приходи на държавата, които са пропорционални на приходите на организаторите на игрите, и при условие че обществения интерес е обезпечен с правни норми и санкционирани от закона етични правила. Сравнението на нормите, уреждащи рекламата на хазартните игри в държавите-членки на Европейския съюз, показва, че регулацията на рекламата на хазарта в България е една от най-рестриктивните. Никъде в държавите-членки няма ограничение на местата за продажба на лотарийни билети. Така е и в големите европейски държави - Великобритания, Франция, Испания, Италия, а също и в страните от бившия източен блок. Със законопроекта се въвеждат забрани и ограничения, които представляват изключително неуместна и вредна намеса на държавата в пазарната икономика. Създава се нов лицензионен режим и административна тежест. Ще бъдат драстично намалени приходите на малкия и средния бизнес, който доставя стоки и услуги на организаторите на хазартни игри. Законопроектът ще доведе до намаляване на приходите в държавния бюджет. Конфедерацията на работодателите и индустриалците в България приложено представя на Вашето внимание проект на ЗИД на Закона за хазарта, който отразява вижданията ни за промени в закона. Моля да съобразите изложените от нас съображения по внесения законопроект, както и да се запознаете с предложения проект на ЗИДЗХ с мотиви. Надяваме се същите да бъдат припознат от Вас. ПРИЛОЖЕНИЕ: ПРОЕКТ на Закон за изменение и допълнение на Закона за хазарта В Закона за хазарта се правят следните изменения и допълнения: §1. В чл.10 се създават нови алинеи 7, 8 и 9 със следното съдържание: „(7) Рекламните съобщения отнасящи се до хазартни игри трябва да съдържат предупреждение за риск от пристрастяване към хазарт и загуби. Това не се прилага в случаите, когато се изобразява или публикува единствено наименованието на игрите, на организатора или негови търговски марки.“ „(8) Рекламните съобщения отнасящи се до хазартни игри трябва да съдържат информация, че хазартните игри могат да участват само пълнолетни дееспособни лица и че недееспособните могат да получават билети или талони за участие лотарии, тото и лото игри, и томболи само по дарение. Информацията може да бъде и чрез изобразяване на символ „18+“ или друг подходящ съобразно обстоятелствата начин. Тези правила не се прилагат в случаите, когато се изобразява или публикува единствено наименованието на игрите, на организатора или негови търговски марки.“ „(9) Рекламните съобщения отнасящи се до хазартни игри не трябва да съдържат послания, които подбуждат непълнолетните към участие в хазартни игри или да показват непълнолетни лица, които участват в хазартни игри.“ §2. В чл.13 се създава нова алинея 4 със следното съдържание: „(4) Организаторите на хазартни игри в игрално казино, на игри с игрални автомати, и на хазартни игри онлайн не трябва да допускат до участие в игрите лицата, които са вписани в Националния регистър за хазартно пристрастените, воден от Комисията. Тези организатори са длъжни да проверяват присъствието на съответното лице в регистъра преди допускането му до участие в игрите в игрално казино, съотвено с игрални автомати, респективно преди регистрацията му за онлайн игри. Организаторите на други видове хазартни игри, които получат надлежна информация за включването на дадено лице в регистъра са длъжни да му откажат участие в тях след като направят проверка в регистъра за това обстоятелство.“ §3. В ал. 1 на чл.22 се правят следните промени: Точка 15 се изменя и придобива следното съдържание: “15. Създава и води Национален регистър за хазартно пристрастените. Комисията след съгласуване с Министерството на здравеопазването, Министерството на труда и социалната политика и Комисията за защита на личните данни приема Правила за водене, съхраняване и достъп до Националния регистър за хазартно пристрастените.“ Създава нова точка 16 със следното съдържание: „16. Организира и поддържа денонощна телефонна линия за помощ против изпадане в хазартна пристрастеност, наричана в закона “горещата линия“. Комисията след предварително съгласуване с Министерството на здравеопазването, Министерството на труда и социалната политика приема Правила за оказване на помощ на лица, потърсили помощ чрез горещата линия.Комисията уведомява организаторите на хазартните игри за открития и поддържан от номер на горещата линия“ Създава нова точка 17 със следното съдържание: „17. осъществява и други правомощия, изрично предвидени със закон.“ §4. В чл.43 се правят следните промени: Създава се алинея 1 със съдържанието на досегашният текст на чл.43. Създава се нова алинея 2 със следното съдържание: „(2) В местата, където се провеждат хазартни игри, и в обектите, в които се продават билети, фишове, талони и другите удостоверителни знаци за участие в хазартни игри, на видимо място се поставя и подходящ според обстоятелствата надпис, изписан четливо, видимо и ясно, съдържащ означение, че в обекта се провеждат хазартни игри, че същите са забранени за непълнолетни лица, че недееспособните могат да получават билети или талони за участие лотарии, тото и лото игри, и томболи само по дарение, както и номера на горещата линия и предупреждение за пристрастяване към хазарт.“ Създава се нова алинея 2 със следното съдържание: „(2) Представителите на организаторите в местата, където се провеждат хазартни игри, и в обектите, в които се продават билети, фишове, талони и другите удостоверителни знаци за участие в хазартни игри, преди допускане на лице за участие в игрите, съответно преди продажба на знаците, могат да поискат от него удостоверяване на неговата възраст чрез представяне на документ за самоличност. На лицата, които не докажат своето пълнолетие не се продават удостоверителни знаци, съответно не се допускат до участие в игрите.“ МОТИВИ към проект на Закон за изменение и допълнение на Закона за хазарта Основания за предложението за законодателна инициатива В последните месеци в публичното пространство се поставя въпросът относно въздействието на рекламата на хазартни игри върху гражданите, като се поставя особено значение за нейното влияние върху децата и подрастващите. Редом с това се засяга и въпросът за лесната достъпност на лотарийните билети и другите лото и тото игри от потребителите. Предлага се от политически субекти изключително ограничение на рекламата на хазарта, която стига до абсолютна забрана. Също така се настоява за въвеждане на лицензиране на местата, където могат да бъдат продавани билети, талони, фишове и други удостоверителни знаци за участие в хазартни игри. Търси се уеднаквяване на режима на т.нар лек хазарт (лотарии, тото и лото игри) с този на хазартните игри, които изначално са предмет на тежка регулация като игрите в игрално казино, и игрите с игрални автомати в игрални зали. Цели се хазартът да бъде представен като ограбващ обществото бизнес. Повечето предложения за промени в регулацията обаче показват непознаване на действащото законодателство в областта на хазарта, както и на бизнес процесите в тази сфера, и участниците в тях. Предлаганият проект за Закон за изменение и допълнение на Закона за хазарта има за цел да бъдат установени нови правила, които доразвиват настоящата уредба и създадат още по-силни гаранции срещу недобросъвестна реклама и търговска комуникация на хазартните игри. Проектът съдържа норми, насочени към опазване интересите на децата, и недопускане на въздействието на рекламата на хазарта върху тях и тяхното развитие. С проекта се допълва и разширява регулацията на рекламата на хазарта, като се въвеждат изисквания за всяка реклама: да съдържа предупреждение за риск от пристрастяване към хазарт и загуби; да съдържа информация, че в хазартните игри могат да участват само пълнолетни дееспособни лица; да не съдържа послания, които подбуждат непълнолетните към участие в хазартни игри. Проектът отчита притесненията на определени членове на обществото във връзка с опасностите от пристрастяване към хазарт от лица в особено личностно или материално положение. В този смисъл с проекта се правят предложения за създаване и водене на Национален регистър за хазартно пристрастените. Създава се задължение за организаторите на хазартни игри да не допускат до участие в игрите лица, които са вписани в този регистър като пристрастени. Също така с проекта се въвежда гореща телефонна линия за помощ против изпадане в хазартна пристрастеност. По този начин се създават мерки, с които държавата да съдейства на лица, изпадащи в хазартна зависимост да преодолеят тази пристрастеност. С проекта са взети предвид изразените притеснения от масовото разпространение на лотарийни билети и други хазартни игри от категорията на т.нар. мек хазарт. Предложени са мерки за осведомяване на потребителите, че в търговския обект се осъществява хазартна дейност, съответно за опасностите от пристрастяване. Въведено е задължение на видимо място в обектите да се поставя подходящ надпис, изписан четливо, видимо и ясно, съдържащ означение, че в обекта се провеждат хазартни игри, че същите са забранени за непълнолетни лица, както и номера на горещата линия и предупреждение за пристрастяване към хазарт. Във връзка с опасенията от разпространение на билети сред деца и подрастващи е въведено задължение за установяване на възрастта на потребителя преди продаване на билет или талон, или преди допускане му за участие в игрите. Предлаганите мерки са комплексни и имат връзка помежду си. Предварителна оценка на въздействието Проектът въвежда задължения за Държавната комисия по хазарта, за организаторите на хазартни игри, както и за лицата, притежаващи обекти, в които се разпространяват билети, талони и фишове. С проекта не се налагат лицензионни режими и нови административни процедури. ДКХ следва да изработи и приеме правила във връзка с Националния регистър за хазартно пристрастените, както и правила за рабогага на „горещата“ телефонна линия. Приемането на предложенията по §4 от проекта ще има за ефект извършването на разходи от страна на организаторите на хазартни игри, както и за лицата, притежаващи обекти, в които се разпространяват билети, талони и фишове, за изработка и поставяне на надписите, предупреждаващи за осъществяването на хазарт в търговските обекти. По разходната част на държания бюджет ще се наложат разходи за водене и подръжка на Националния регистър за хазартно пристрастените, както и на гореща телефонна линия за помощ против изпадане в хазартна пристрастеност. Тези разходи очевидно не са големи, необходими са с оглед на обществения интерес, и ползите от тях превишават значително техния размер. Не се налагат изменения на други нормативни актове. С уважение, Евгений Иванов Изп. Директор и член на Управителния съвет", "date": "2018.05.24", "title": "КРИБ със становище срещу промените в Закона за хазарта"}
{"url": "https://www.24chasa.bg/novini/article/6880164", "text": "След кратко боледуване от тежка болест почина Валентин Гоневски, дългогодишен оператор и режисьор в БНТ. Той е баща на нашия колега от \"24 часа\" Павел Гоневски, който от няколко години живее и работи в Лондон. Вальо Гоневски е автор на много документални и игрални филми, както и на телевизионни сериали като \"Едно дете в повече\". Заедно с акад. Хачо Бояджиев Гоневски направи няколко запомнящи се постановки в телевизионния театър и шоу програми. Носител е на много награди, включително и на \"Черноризец Храбър\" за операторско майсторство за филма си \"Член 116 - или без право на замяна\". Автор е и на документалния филм \"Николай Ростовцев — живот и творчество\". Участвал е в журитата на престижни международни кинофестивали.", "date": "2018.05.24", "title": "Почина операторът от БНТ Валентин Гоневски"}
{"url": "https://www.24chasa.bg/novini/article/6880206", "text": "Генералният секретар на ООН Антониу Гутериш изрази дълбоко безпокойство от отменянето на планираната за 12 юни историческа среща на върха между президента на САЩ Доналд Тръмп и севернокорейския лидер Ким Чен Ун, предаде Франс прес. \"Дълбоко съм обезпокоен и призовавам страните да продължат диалога за намиране на път към мирен и проверим безядрен Корейския полуостров\", заяви Гутериш, цитиран от БТА. Той също изрази съжаление, че не са били поканени международни експерти да присъстват на разрушаването на ядрения полигон в Северна Корея. Генералният секретар приветства обявеното от КНДР закриване на ядрения обект \"Пунгери\". Може обаче да се съжалява, че международни експерти не бяха поканени да присъстват на това затваряне на обекта, се казва в изявление, прочетено от говорителя на Гутериш Стефан Дюжарик. \"Генералният секретар се надява, че тази проява на доверие ще подпомогне протичащите усилия за траен мир и проверима денуклеаризация на Корейския полуостров\", се добавя в текста.", "date": "2018.05.24", "title": "Гутериш: Обезпокоен съм от отменянето на срещата между Тръмп и Ким Чен Ун"}
{"url": "https://www.24chasa.bg/novini/article/6880213", "text": "Украйна забрани на руската информационна агенция РИА-Новости да работи на нейна територия по силата на нови санкции срещу Русия, седмица след като в Киев бе арестуван представител на агенцията за държавна измяна, предаде Франс прес, цитирана от БТА.  РИА-Новости и фирмата Интерселект, която управлява икономическата дейност на агенцията в Киев, са включени за тригодишен срок в черния списък на Националния съвет за сигурност и отбрана, публикуван в сайта на украинското президентство. Санкциите включват блокиране на авоарите, на използваните от агенцията далекосъобщителни връзки и на украинския сайт на РИА-Новости. Директорът на руския медиен конгломерат \"Россия сегодня\", в който е РИА-Новости, разкритикува решението като \"знак за импотентността\" на властите в Киев. \"Нямат си друга работа освен да преследват собствените си граждани, да тормозят журналисти, да посягат на свободата на словото и да забраняват уважавани медии\", заяви Дмитрий Кисельов. Миналата седмица в Киев бе арестуван 51-годишният журналист с двойно руско и украинско гражданство Кирило Вишински, който ръководи РИА-Новости в Киев. Повдигнато му е обвинение в държавна измяна, която е наказуема със затвор до 15 години. Украйна е на 101-о място от 180 в световната класация на медийната свобода за 2018 г. на организацията \"Репортери без граници\", която подчертава, че \"информационната война с Русия поддържа зловреден климат\" в страната, отбелязва АФП. На украинските доставчици на интернет е препоръчано да блокират достъпа до сайтовете \"Россиясегодня.рф\", \"Sputniknews.com\", \"Ria.ru\", \"Rsport.ria.ru\", \"1prime.ru\", \"Realty.ria.ru\" и \"rian.com.ua\", предаде ТАСС. Препоръчано е блокиране и на достъпа до сайтовете на основните руски телевизии - rtr-planeta.com, russia.tv, vesti.ru, tvkultura.ru, digitalrussia.tv, 1tv.com, domkino.tv, domkino-premium.tv, muz1.tv, vremya.tv, telecafe.ru, bober-tv.ru, kanal-o.ru, poehali.tv, katyusha.tv, karusel-tv.ru, vgtrk.com, mobile.vgtrk.com, i-mult.tlum.ru, multvkino.tlum.ru, 100kwt.com. По-рано в Украйна бе забранено ефирното излъчване на тези канали, припомня ТАСС.", "date": "2018.05.24", "title": "Украйна забрани руската информационна агенция РИА-Новости в страната"}
