{"url": "https://www.24chasa.bg/novini/article/7718038", "text": "Компанията \"Уинг\" (Wing Aviation), подразделение на холдинга \"Алфабет\" (Alphabet), от който е част \"Гугъл\" (Google), стана тази седмица първата компания за доставки с дронове в САЩ в малкия град Кристиансбърг, избран за пилотния тест, предадоха Франс прес и БТА. Какво може да се достави на 22 000 жители на градчето във Вирджиния на Източния бряг? Пакети на \"ФедЕкс\" (FedEx), лекарства без рецепти на аптеките \"Уолгрийнс\" (Walgreens), бонбони и други продукти от местен магазин. \"Уинг\", който работи вече в два австралийски града и в Хелзинки, уточни в съобщени, че първите доставки са били направени в петък следобед в Кристиансбърг, \"откривайки пътя за най-съвременната услуга за доставки с дронове в страната\". Семейство си поръча чрез приложението \"Уинг\" лекарство, дражета срещу кашлица, парацеталом, кърпички и бутилки вода, допълва компанията. Възрастен мъж поръча подарък за съпругата си. Дроновете в бяло и жълто се товарят в местен център, наречен \"гнездо\", като служителите могат да натоварят до 1,3 килограма, а доставката е в район до 10 километра. Дроновете не кацат пред къщата на клиентите, а спускат продуктите с въженце. Много компании искат да предоставят подобни услуги, включително \"Амазон\" (Amazon), \"Ю Пи Ес\" (UPS) и \"Юбър ийтс\" (Uber Eats). \"Уинг\" обаче получи първия лиценз от американската федерална авиационна агенция, с който се позволява на пилотите на компанията да контролират няколко дрона едновременно.", "date": "2019.10.19", "title": "Компанията \"Уинг\" вече прави доставки с дрон (Видео)"}
{"url": "https://www.24chasa.bg/novini/article/7718048", "text": "Русия подкрепя Сърбия и е готова да й окаже необходимата помощ за запазване на суверенитета и териториалния интегритет, заяви днес руският премиер Дмитрий Медведев в реч пред депутатите в сръбската Скупщина, предадoха Танюг и БТА. Медведев подчерта, че Русия е изключително за мирно решаване на съществуващите проблеми на основата на резолюция 1244 на Съвета за сигурност на ООН. \"Искаме ситуацията на Балканите да остане стабилна и сигурна и искаме да развиваме сътрудничество с всички балкански страни\", заяви руският премиер. Той каза, че борбата за националните интереси в световен план не се противопоставя на модела на глобализация и отвореното общество, но националната идентичност е в основата на всяка държавност. Затова е важно запазването на националните интереси, подчерта Медведев. Руският премиер заяви, че Москва винаги е ценяла и ще цени това, че Белград \"зае много премерена позиция в онзи период, когато ЕС и САЩ въвеждаха санкции срещу Русия\".", "date": "2019.10.19", "title": "Медведев: Русия е готова да помогне на Сърбия за запазване на суверенитета"}
{"url": "https://www.24chasa.bg/novini/article/7718051", "text": "Управляващият директор на Международния валутен фонд (МВФ) Кристалина Георгиева каза днес, че подкрепя усилията на Сомалия да постигне намаляване на дълговете си чрез \"Програма за силно задлъжнели бедни страни\" на Фонда, предадоха Ройтерс и БТА. В изявление, разпространено след срещата на Георгиева във Вашингтон със сомалийския премиер Хасан Али Хайре, ръководителката на МВФ каза, че Сомалия е обещала да осъществи още реформи. Външният дълг на африканската страна възлиза на 4,7 милиарда долара, което е около 100 процента от брутния й вътрешен продукт и според Фонда този дълг е неустойчив. Уверих премиера в цялостната подкрепа на МВФ за усилията на Сомалия да си осигури частично отписване на дълга, включително работа с членовете на фонда за осигуряване необходимите финансови ресурси за изчистване на просрочени задължения към МВФ и да се покрият разходите на намаляването на дълга, каза Георгиева.", "date": "2019.10.19", "title": "Кристалина Георгиева подкрепи намаляването на дълга на Сомалия"}
{"url": "https://www.24chasa.bg/novini/article/7718069", "text": "Германският канцлер Ангела Меркел разговаря днес по телефона с руския президент Владимир Путин и обсъди с него подготовката на среща на върха на \"Нормандската четворка\" в скоро време, преноса на газ през Украйна, ситуацията в Сирия и Ливан, предадоха ТАСС и БТА, като се позоват на германското правителство. \"В центъра на вниманието беше подготовката на скорошна среща на върха в нормандски формат\", каза говорителят на германското правителство Щефен Зайберт. \"Освен това те обсъдиха положението в Сирия и Ливан, а също водените преговори за продължаването на преноса на газ през Украйна\", заяви той. В съобщение на Кремъл относно разговора се казва, че руският президент е отбелязал пред Меркел важността да се отчитат интересите на всяка етнорелигиозна група в процеса на политическото уреждане на ситуацията в Сирия. Путин е казал, че постигане на устойчива и дългосрочна стабилизация на Сирия е възможно само при уважение на принципа на единството и на териториалната цялост на страната. И Путин, и Меркел са отбелязали важността на постигането на напредък в процеса за политическо уреждане в Сирия. Обсъдена е била и ситуацията в Североизточна Сирия. Двамата лидери са изразили и готовност да допринесат за деескалация в Либия и са изразили поддръжка за усилията за мирно разрешаване на конфликта в тази страна, се уточнява в съобщението на Кремъл. За Украйна двамата лидери са отчели важността при изпълнението на минските договорености за тази страна, постигнати на срещите в Нормандски формат, се допълва в съобщението на Кремъл. В него се казва, че разговорът е бил по инициатива на германската страна.", "date": "2019.10.19", "title": "Меркел и Путин обсъдиха подготовката на срещата на \"Нормандската четворка\""}
{"url": "https://www.24chasa.bg/novini/article/7717749", "text": "\"Най-евтино са пътували евреите в конските вагони - напълно безплатно\". Това е написал кандидатът за общински съветник от \"Демократична България\" в София Тома Белев по време на дискусия във фейсбук. Не знам какъв е контекстът на това изказване. Не искам да знам. Защото няма значение. Ако е било шега не е смешно. Ако е било аргумент в спор е още по-зле. Проследих само последващата дискусия, в която Белев беше убеждаван с разумни аргументи да се извини за глупостта, която е написал и той категорично отказа да го направи.\" . Той се представя като дългогодишен експерт по управление на защитените територии в България, бивш директор на природен парк \"Витоша\", инициатор и председател на сдружение \"Асоциация на парковете в България\". Антисемитският пост на Тома Белев, който е и кандидат за общински съветник от Демократична България, възмути голяма част от фейсбук общността. \"Не зная дали е антисемит, но очевидно е глупав и говори с чувство за непогрешимост. А всички антисемити са глупави и говорят с чувство за непогрешимост. Затова в случая глупостта не е оправдание, продължава Тома Биков. Още повече, когато идва от човек, който заема място в листата на Демократична България - формация, която има претенции да представлява най-умните хора в обществото. Въпросът дали Белев знае какво прави и говори вече не е само негов проблем, но и на формацията, която го е номинирала за изборен пост. \"Демократична България\" е либерална формация. Тя е крайно чувствителна към подобни глупави, а и опасни изказвания. Сигурен съм, че ако изказването на Белев беше направено от представител на друга партия, \"Демократична България\" вече щеше да е заела ясна позиция. В случая с Белев, заемането на подобна позиция обаче е още по-важно. Защото става въпрос за човек, който представлява идеите, вижданията, а защо не и \"чувството за хумор\" на Демократична България. Лично аз, очаквам ДСБ, Да, България и \"Зелените\", заедно и поотделно да оттеглят подкрепата си за Белев и по този начин да покажат, че не мерят антисемитизма с различен аршин. В противен случай, трите партии ще загубят легитимност да говорят по тези въпроси\", завършва Тома Биков публикацията си.  \"Колко ниско може да падне духът на човек? Как ненадейно мазното, довчера укривано, петно на истинската същност е в състояние да лъсне, когато безобразието и пошлостта вземат връх? Е, на тези и други въпроси ни отговаря негова зеленост, кандидатът на Демократична България за общински съветник, Тома Белев! Коментарът, направен от него в социалните мрежи, всъщност не бива да ни изненадва. Той е нещо, което не може да бъде наречено неочаквано да се възпроизведе от безпардонен и нагъл човек като горепосочения “зелен”. Интересно съвпадение. Белев. Белев. Какво ли ми напомня това име...? А, нямаше ли един Александър Белев...? Комисарят по еврейските въпроси! Същият, който не се съгласява с исканата от нацистите за депортация бройка български евреи, задрасква я и написва в пъти по-висока. Е, този не е Александър, но явно все пак с гордост носи името. В заключение, страшен и жалък е фактът, че такива хора като клетия тома (не случайно е с малка буква) се разхождат по улиците ни и мърсят обществото и природата ни повече от всеки изхвърлен боклук. Ужасяващо е, че те се правят на морални стожери, на компаси за почтеност и обществена отговорност. Да, ама не. Демократична България, велики либерали? Къде е сега силният Ви глас да се издигне и заглуши мръсотиите на ВАШ кандидат за общински съветник?! И не. Уверявам Ви, че това чудо няма да е за три дни и този Ваш “Белев” няма да остане необезпокояван в противното си поведение.\" \"Г-н Белев, не мога да пиша на стената на Асен Генов, защото не сме ФБ-приятели, но пускам тук снимка от екрана, за да Ви попитам дали подобни антисемитски коментари са част от предизборната Ви кампания? Или става дума за предизборната кампания на ДБ, Bozhidar Bozhanov, Hristo Ivanov? Кажете, моля, дали не разбирате какво сте написал, което е ужасяващо. Ужасяващото е. И това, което сте написал, И това, че не разбирате. Ако пък разбирате, тогава пак Ви моля да кажете, за да мога в оставащите дни да организирам кампания срещу кандидатурата Ви. \"Извинявам се, че се намесвам на чужда стена , но Вашата реплика ми беше десетократно сигнализирана . Тя е наистина крайно неуместна. Освен това е и невярна . За депортирането на всеки евреин до Треблинка българското правителство плаща по 100 райхсмарки ( първоначално са поискани 250) на германците, тъй като операцията се нарича “ прочистване от евреи” ( Judenrein). Парите са събрани от конфискуваното еврейско имущество , т.е. евреите сами са платили депортацията си. Тя е ръководена от Александър Белев, комисар по еврейските въпроси . При толкова много конфузии в една неуместна реплика, би трябвало да се извините на хора като мен. 58 души от моето семейство са заминали с тези вагони . Репликата ви е наистина оскърбителна .\" „Белев (Тома, не Александър, въпреки, че се държи като началник на КЕВ - комисар по еврейските въпроси) продължава да се държи неадекватно. Вместо да се извини за ужасяващия си коментар, той се държи точно като висш немски функционер от втората световна война. Никога не съм забравял, нито съм крил своя еврейски произход! Неведнъж съм казвал, че хора като този антисемитски индивид Тома Белев са розово-либерални фашисти. Днешното му изказване, както и след това соченето с пръст и избягването на извинение, само го доказва! Аз не веднъж съм заявявал своята позиция за Луков, както и за шествието в негова памет. Да ми приписва на мен мнението на други, както и да обобщава за всички, заради мнението на един, е препратка към онези ужасни времена, които фашистът Белев (Тома, не Александър) явно възхвалява. „Демократична България“ солидарни ли сте с фашиста Белев ?!? #БелевФашист #БелевИзвиниСе!“.  \"Във връзка със зачестилите искания на политици от ВМРО и ГЕРБ да се откажа от кампанията си, съм длъжен да заявя: Поднасям извиненията си на всички, които са се засегнали от неподходящия и обиден за тях начин, по който съм изразил позицията си, че в днешно време много лесно допускаме в отношенията си да оценяваме другия единствено само на основание неговите раса, етнос, пол, възраст или цвят на кожата и по този начин отваряме възможност да се върнат срамните времена на нацизма и фашизма. Не съм искал да засегна ничии чувства. Но няма да позволя на партии като ВМРО, чиито политици явно са застъпвали и застъпват антисемитски, ксенофобски и хомофобски позиции да ме учат на морал. Това се отнася и до политици от ГЕРБ, които две години управляват с ксенофобски и хомофобски политически партньори.\"", "date": "2019.10.19", "title": "Антисемитски пост на видния еколог Тома Белев потресе фейсбук (Обновена)"}
{"url": "https://www.24chasa.bg/novini/article/7717750", "text": "РС- Кюстендил, под председателството на съдия Пламен Деянов измени мярката за неотклонение \"подписка\" в най- тежката \"задържане под стража\", по отношение на Тодор К., на 30 години от гр. Банкя. Той е обвинен в участие в телефонни измами, с които са причинени имотни вреди на жена от Пирдоп и на двама души- жена и мъж от Кюстендил, общо, в размер на 13 650 лв. Искането за вземане на мярка за неотклонение \"задържане под стража\" бе на районният прокурор на Кюстендил Ивайло Илиев. В него се посочва, че обвиняемият е променил местоживеенето си без да уведоми съответния орган на досъдебното производство и без да получи неговото разрешение, с което е нарушил взетата спрямо него мярка за неотклонение \"подписка\". Същият е обявен за общодържавно издирване, установен е и принудително доведен до разследващия орган. Тодор К. е с мярка за неотклонение \"подписка\" от февруари 2019 година, с постановление на разследващ орган в досъдебно производство, по описа на РУ на МВР- Пирдоп. През април тази година, досъдебното производство се обединява с други две, по описа на Района прокуратура Кюстендил и РУ на МВР- Кюстендил. Мъжът е привлечен като обвиняем, за това че, в периода от 30.10.2018 до 19.11.2018 г., в гр. Пирдоп и в Кюстендил, е участвал в телефонни измами, в съучастие с Л. Г. и неустановено по делото лице, представило се за длъжностно лице- полицейски служител, с цел да набави за себе си и за лицата, с които се е сговорил предварително имотна облага. Тодор К. е поддържал възбуденото от неустановения извършител заблуждение в трима души, че се провежда полицейска акция по залавяне на телефонни измамници и с цел предотвратяване на планираните от тях посегателства върху имуществото им и за оказване на съдействие за залавянето им, трябва да предадат наличните си пари, като Тодор К. и Л. Г. взели различни суми, в общ размер на 13 650 лв.", "date": "2019.10.19", "title": "Постоянен арест за ало измамник, взел 13 650 лв. от трима души"}
{"url": "https://www.24chasa.bg/novini/article/7717814", "text": "Нарушени са не само Международни актове, но и българското законодателство. Мълчанието на ръководството на „Демократична България“ го прави съпричастно. Това е написал в Александър Сиди от ВМРО в писмо до Националния координатор за антисемитизъм заместник-министърът на външните работи Георг Георгиев, съобщиха от пресцентъра на партията. „Най – евтино са пътували евреите в конските вагони – напълно безплатно“, което е реална препратка към екстрадирането на милиони евреи по време на Втората световна война към лагерите на Хитлер. Голяма част от тях са намерили смъртта си там по особено жесток начин. Недопустимо е да се правят подобни коментари и то от хора, които се пишат защитници на човешките права, дори и в най – изкривените им форми. В писмото до Георгиев са цитирани норми от българското законодателство, които са грубо погазени от представителя и кандидат за общински съветник от „Демократична България “ в София Белев. Сиди подготвя и сигнал до ЦИК заради недопустимия език на омразата, използван от екоактивиста. В сигнала Сиди, който е с еврейски произход, допълва още, че липсата на адекватна реакция от страна на политическите лидери на „Демократична България“ Христо Иванов, Атанас Атанасов, както и на водача на листата и кандидат за кмет на „Демократична България“ арх. Борислав Игнатов е много смущаваща и трябва да се обърне внимание и на текстове от Наказателния кодекс, които се съотнасят към съпричастност на група или общност. Документът ще бъде входиран в понеделник сутринта в деловодството на МВнР.", "date": "2019.10.19", "title": "Александър Сиди със сигнал и до Външно заради антисемитските коментари на Белев"}
{"url": "https://www.24chasa.bg/novini/article/7717823", "text": "Българската академия на науките удостои Йорданка Фандъкова с почетен плакет по повод 150 години от основаването на БАН. Отличието й бе връчено за сътрудничеството между БАН и Столичната община и принос в развитието на образованието и науката. Почетният плакет бе връчен от проф. чл.кор Васил Николов.", "date": "2019.10.19", "title": "Йорданка Фандъкова с почетен плакет от БАН"}
{"url": "https://www.24chasa.bg/novini/article/7717821", "text": "Близо 6 часа ГДБОП и спецпрокуратурата ровиха в дома на кмета на Несебър Николай Димитров в събота, а паралелни проверки бяха извършени в жилищата на още двама кандидати за общински съветници и кандидат-кмет за Свети Влас, съобщиха източници на \"24 часа\". Притеснени, те разказаха, че антимафиотите преобърнали жилища и офиси по сигнали за търговия с изборни гласове. Няколко коли със софийски номера пристигнали в морския град призори в събота, а полиция завардила подстъпите към Несебър и Свети Влас. Спецакцията приключила около 14 ч, но официална информация за нея нямаше до късно следобед. Наш екип опита да се свърже с говорителя на главния прокурор, но безуспешно. \"Всичко е наред, аз съм спокоен, защото в дома ми не бяха намерени доказателства за извършено престъпление. Явно някой се опитва да ме злепостави като подава неверни сигнали до МВР\", каза пред наш репортер Николай Димитров, който има три кметски мандата зад гърба си. \"Дойдоха рано сутринта, търсиха някакви списъци - не знам какви, вероятно нещо свързано с изборите. Гледаха, ровиха в документи, след което си тръгнаха. Проверявали са и офиса на жена ми. По време на обиска у дома беше и малката ни дъщеря  - проверяващите се държаха добре, не създаваха проблеми на мен и семейството\", допълни пред \"24 часа\" Николай Димитров. По информация на \"24 часа\" паралелно са били проверявани кандидатът за кмет в Свети Влас Атанас Япаджиев от \"Движение 21\" и кандидатите за общински съветници Георги Георгиев от БСП и Константин Лефтеров от \"Движение 21\". Според непотвърдени данни у тях също не са открити улики за провеждана изборна търговия. \"Какво да ви кажа, явно безсилието на някои кандидати се свежда до показни акции, но те ще имат обратен ефект\", коментира пред наш екип дългогодишен общински съветник от Несебър.", "date": "2019.10.19", "title": "Кметът на Несебър: Някой се опитва да ме злепостави, подава неверни сигнали до МВР"}
{"url": "https://www.24chasa.bg/novini/article/7717842", "text": "Британските депутати гласуваха, предложена от техния колега Оливър Летуин законодателна поправка, която принуждава премиера Борис Джонсън да поиска от европейците ново отсрочване на датата за Брекзит, предадоха световните агенции и БТА. Поправката беше одобрена от 322 депутати, а срещу нея гласуваха 306 депутати. Тя цели да даде повече време на парламентаристите да дебатират в детайли споразумението за Брекзит, договорено между Борис Джонсън и ЕС, без да има риск да се стигне до Брекзит без сделка на 31 октомври, ако тези парламентарни дебати не са приключили дотогава. Това де факто означава, че днес британският парламент няма да гласува дали да одобри или не постигнатото от Джонсън с ЕС споразумение. Според приет от депутатите по-рано тази есен закон, Джонсън е задължен сега да поиска от ЕС отсрочване на датата за Брекзит, ако до края на днешния ден, 19 октомври, британският парламент не е одобрил сделката за Брекзит. Според закона Джонсън трябва да поиска отсрочване от 31 октомври за края на януари догодина, тоест с три месеца. Бившата британска министър-председателка Тереза Мей, чиято сделка за Брекзит беше отхвърлена три пъти от парламента, каза, че подкрепя споразумението, договорено от нейния приемник Борис Джонсън, предадоха Асошиейтед прес и БТА. Мей заяви пред депутатите, че имала \"отчетливо усещане за дежа вю\", докато парламентът обсъждал дали да подкрепи сделката на Джонсън за Брекзит. Споразумението, договорено от Джонсън, е сходно с това на Мей в някои отношения, но по различен начин урежда запазването на отворена граница между Ирландия и британския район Северна Ирландия. Мей каза, че парламентът би трябвало да одобри сделката и да позволи на Великобритания да напусне Европейския съюз на 31 октомври. По думите й \"хората искат сигурност в живота си\". \"Ако искате тази страна да върви напред, тогава гласувайте за сделката днес\", заяви тя. Десетки хиляди протестираха днес в Лондон срещу Брекзит, докато депутатите обсъждаха новото споразумение на премиера Борис Джонсън с ЕС. Протестиращите, мнозина от които със сини барети с жълти звезди, символизиращи знамето на ЕС, пристигнаха масово с метрото и автобусите на площада на парламента. На една от улиците група протестиращи с вързани на краката звънчета и с тояги изпълниха традиционен английски танц. Една от танцьорките - Кейт Фишър, отбеляза, че забавните демонстрации са по-ефективни. На други места настроението не бе толкова приповдигнато. Сара Спур, която се грижи за двете си деца инвалиди, каза, сдържайки сълзите си, че е изключително притеснена от перспективата Великобритания да напусне ЕС.", "date": "2019.10.19", "title": "Удар за Джонсън:  Парламентът отново отложи Брекзит. Мей: Имам дежа вю"}
{"url": "https://www.24chasa.bg/novini/article/7717826", "text": "„Разширяваме услугите, които гражданите и бизнесът могат да получат по електронен път. Системата за електронно издаване на разрешение за строеж вече се разработва. Това е още една мярка за повече публичност и контрол“. Това каза кандидатът за кмет на София Йорданка Фандъкова, издигната от коалиция ГЕРБ-СДС. Тя присъства по покана на кандидата за кмет на район „Връбница” Младен Младенов на среща с представители на бизнеса. В срещата участваха и главният архитект на София Здравко Здравков и кандидатите за общински съветници Християн Петров и Владимир Данаилов. \"Целта ни е до края на годината да обвържем с имота издадените административни актове за незаконно строителство, за стартиране на строителство (Акт Образец 2) и акта за завършване на груб строеж (Акт Образец 14), уточни също арх.Здравко Здравков. „Това е начинът с конкретни действия да гарантираме публичност и контрол на работата на администрацията и да пресичаме опити за решаване на казуси с услуги под масата“, подчерта Фандъкова. Друг важна стъпка в работата е провеждането на електронни обществени поръчки. Йорданка Фандъкова съобщи пред бизнеса, че от ноември 2019 г. Столичната община има готовност и всички обществени поръчки да се провеждат по електронен път, чрез единна електронна платформа. Централизирана електронна платформа е разработена от Агенцията по обществени поръчки и общината има готовност да започне работа. Бизнесът се интересува от развитието на пътната инфраструктура и свързаността на териториите. В отговор на въпроси Фандъкова представи проектите за развитие на транспортната инфраструктура в районите „Връбница“, „Люлин”, „Надежда”, „Нови Искър” и „Кремиковци”. Готов е проектът за изграждане на западната дъга на Околовръстния път. Предвиждаме строителство на Околовръстния път от бул. „България“ до „Люлин“. Първият етап е от бул. „България“ до бул. „Никола Петков“, който да можем да започнем през 2021 г. А вторият е от бул. „Никола Петков“ до „Люлин“. За цялото трасе Столична община е изготвила регулационни планове и проекти, като се довършват проектите за тунелите и естакадите на втория етап. „Аз не давам обещания, а поемам ангажименти на база свършена работа и подготовка“, подчерта Фандъкова. Други важни проекти за свързаността на западните и северни зони на София е изграждането на транспортните връзки с Околовръстния път. Има готовност за изграждане на пробива „Петър Дертлиев”, бул. „Рожен”, „Илиянско шосе”, разширението на „Ломско шосе”, „Обелско шосе” от бул.”Панчо Владигеров” до Околовръстен път. Предвижда се проучване за подготовка на проект за изграждането на локални платна по бул.”Европа”. За тях са необходими отчуждителни процедури, каза кандидатът за кмет на район „Връбница” Младен Младенов. Готов е и проектът за разширение на метрото с 1,9 км в западна посока - „Люлин”. Предвижда се удължаване на линия 1 под бул. „Царица Йоанна“ от метростанция „Люлин“ до Околовръстния път. Тук ще се изгражда и нов буферен паркинг, каза също Фандъкова. Заложена за изграждане е и междинна метростанция между станции „Сливница“ и „Обеля“.", "date": "2019.10.19", "title": "В София вече ще се издават електронни разрешения за строеж"}
{"url": "https://www.24chasa.bg/novini/article/7717897", "text": "Турският президент Ердоган заяви, че ще \"разбие главите\" на кюрдските бойци в Сирия, ако те не се изтеглят в срок от 120 часа, предадоха Ройтерс и БТА. \"Днес е вторият ден /от прекратяването на операцията/. Срокът изтича във вторник през нощта. Ако дадените на Туриця обещания не бъдат изпълнени, няма да чакаме като преди. Ще продължим операцията и ще продължим да унищожаваме терористите\", каза президентът в изказване в град Кайсери, предаде телевизия Ен Ти Ви. Министърът на отбраната на Турция Хулуси Акар също заяви днес, че турските войски в Северна Сирия са готови да продължат офанзивата си, ако споразумението с Вашингтон за прекратяване на конфликта, докато не се изтеглят, не е изцяло изпълнено, предаде Ройтерс. Турция и Вашингтон се договориха в четвъртък Анкара да спре офанзивата си за 120 часа, докато сирийските милиции Сили за защита на народа се оттеглят от \"зоната за сигурност\" в Североизточна Сирия. В събота крехкото примирие се удържаше по сирийската граница. Ние спряхме операцията за пет дни. За това време террористите ще се изтеглят от \"зоната за сигурност\", техните оръжия ще бъдат събрани и позиции унищожени. Ако това не се случи, ще продължим операцията, заяви Акар.", "date": "2019.10.19", "title": "Ердоган: Ще разбия главите на кюрдските бойци, ако те не се изтеглят до 120 часа"}
{"url": "https://www.24chasa.bg/novini/article/7717906", "text": "Няколко хиляди души, предимно от кюрдски произход, протестираха днес в няколко германски градове против офанзивата на Турция в северна Сирия, предадоха Асошиейтед прес и БТА. Най-много бяха демонстрантите в Кьолн. По данни на полицията около 5000 души участваха в два марша, организирани от леви групи в Кьолн. Някои от тях носеха знамена на кюрдските Сили за защита на народа в Сирия, които турската армия се опитва да изтласка, както и транспаранти, на които пише: \"Не на договор с ПСР\". Има се предвид управляващата в Турция Партия на справедливостта и развитието. В Германия живеят голям брой турци и кюрди и напрежението между тях в миналото е прераствало в насилие.", "date": "2019.10.19", "title": "Хиляди на протест в Германия срещу турската офанзива в Сирия"}
{"url": "https://www.24chasa.bg/novini/article/7717887", "text": "Заедно с Обединени спортни клубове „Левски“ създаваме информационен център за култура и спорт в район „Подуяне“. Инициативата е на кандидата за кмет на „Подуяне“ Ева Митова и Обединени спортни клубове „Левски“ и днес я обсъдихме с председателя на Обединени спортни клубове „Левски“ Бранимира Цветанова, председателя на клуба по художествена гимнастика „Левски“ Нешка Робева, председателя на баскетболен клуб „Левски“ Юлия Боянова и треньори и състезатели. Това каза Йорданка Фандъкова, кандидат за кмет на София, издигната от коалиция ГЕРБ/СДС. Информационният център ще бъде в помещенията, използвани някога от спортисти на „Левски“, които ще бъдат ремонтирани. Кандидатът за кмет на София посети фолклорен концерт в парк „Герена“ и турнир по шах. На събитието присъстваха и треньорът на „златните момичета“ от Рио - 2016 Ина Ананиева и волейболната легенда Владимир Николов. „В район „Подуяне“ възстановихме и обновихме цялостно парк „Герена“. Благодаря за работата на г-жа Ева Митова. Като кмет заедно с г-жа Митова започнахме обновяване на междублокови пространства, което трябва да продължим“, каза Фандъкова. Тя посочи, че за района е важно изграждането на третата линия на метрото и проекта за разширението му към „Левски Г“, който е готов и за който предстои да бъде защитено финансиране. На събитията присъстваха още народните представители Евгения Алексиева, Тома Биков и Евгени Будинов и кандидатите за общински съветници Силвия Христова, Милена Янкулова, арх. Ивайло Петков, Симеон Колев, Димитър Вучев, Михаела Иванова, д-р Борислав Бориславов и д-р Антон Койчев.", "date": "2019.10.19", "title": "Създават информационен център за култура и спорт в столичния район \"Подуяне\""}
{"url": "https://www.24chasa.bg/novini/article/7717914", "text": "Британският премиер Борис Джонсън потвърди днес в британския парламент решимостта си да изведе страната си от ЕС на 31 октомври, както е планирано, предадоха световните агенции и БТА. Джонсън заяви, че няма да преговаря с ЕС за отсрочка на Брекзит. Премиерът подчерта това, след като по-рано днес британските депутати му нанесоха удар, приемайки законодателна поправка, която отлага парламентарния вот по сделката за Брекзит, договорена от Джонсън с ЕС. Премиерът изрази съжаление, че този исторически вот, предвиден за днес, не се е състоял. \"Аз, както и преди съм убеден в това, че най-добрият вариант за Обединеното кралство и за цяла Европа е Брекзит при условията на новата сделка, който да се осъществи на 31 октомври\", заяви премиерът. \"Няма да преговарям с ЕС за отсрочка\", допълни той. \"Ще кажа на нашите приятели и колеги в ЕС точно онова, което казах на всеки друг в последните 88 дни, през които съм премиер - ново бъдещо отсрочване на Брекзит би било лошо за страната, лошо за ЕС, лошо за демокрацията\", каза Джонсън. Лидерът на британските лейбъристи Джереми Корбин пък заяви, че Джонсън трябва да се подчини на приет по-рано тази есен закон, който го принуждава да поиска от европейците отсрочка на Брекзит с три месеца, тоест до края на януари догодина, ако до края на днешния ден сделката за Брекзит не бъде гласувана в британския парламент.", "date": "2019.10.19", "title": "Джонсън: Няма да преговарям с ЕС за отсрочка на Брекзит"}
{"url": "https://www.24chasa.bg/novini/article/7716689", "text": "Какво ли не се говореше и пишеше за свещениците и особено за техните деца. Те са най-разглезените, най-мързеливите, най-тъпите, най-разгащените, най-извратените, най-некултурните. Най, най, най – всичко най-долно, най-низко, най-отвратително. Сигурно има и такива. Аз съм попско чедо. За нас горното не важеше. Ние трябваше да бъдем най-учтивите, най-вежливите, най-услужливите, най-работливите, най-ученолюбивите, най-внимателните. Мисля, че бяхме такива. Хората ни почитаха, уважаваха, обичаха. Сочеха ни за пример. Това е така, защото баща ни като свещеник беше начело на всички общоселски начинания. Без неговия съвет и благослов не се започваха ни лична работа, ни обществени мероприятия. В село се образува една мощна група от учителите и по-просветени и напредничави млади хора, които си поставиха за задача да преобразят селото. Още със започване на свещенослужението си е избран за председател на читалището и е такъв цели 11 години. Предлагат го и за член в ръководството на кредитната кооперация. Съгласява се с условие, че ще бъде отворен потребителен магазин. Отваря се такъв и той е безплатен касиер-счетоводител на кооперацията цели три години, докато тя укрепне . Образува воден синдикат и е инициатор за каптиране на водата на Симанова кладенец и за купуване на радиоапарат. Закупен е читалищен радиоапарат “Тулан”. Бе инсталиран на балкона на кооперацията и гърмеше по цялото село. След започване на войната радиоапаратът бе преместен в голямата черковна стая, която бе превърната и в читалня на библиотеката. Там младежите по цяла нощ слушаха “черните” станции. Мнозина от тях станаха активни борци, защото са слушали тия станции, а и дума не обелват кой им дава ключа, кой им дава общинския печат да отпечатват и запечатват радиоапарата. До 9 септември 1944 г. единственият, който държи ключа и отговаря, е баща ми свещеник Драган Стойков. Не може без знанието и съгласието и на кметския наместник. Три пъти е съставян акт на баща ми по закона ЗЗД (Закон за защита на държавата) и два по ЗЗН (Закон за защита на нацията). Ето защо му е съставен първият акт. На 7.Х. 1941 г. в местността “Домуз дере” са открити парашутистите от групата на Атанас Дамянов. Кметският наместник обикаля с хубавата си кобила из селото и къра да събира хората за обкръжаване на парашутистите. Нарежда да се бие и църковната камбана на тревога. Баща ми е на Тунджа до Острец. Веднага впряга каруцата и препуска към село. Като разбира каква е работата, на стъпалата на общината, пред повече от 50 човека, той пита: “Кольо, кой ти разреши да биеш камбаната?”“Ти да мълчиш! Ти не може да ми държиш сметка!” “Кой ти разреши да ми биеш камбаната? Тя не е твоя работа. Камбаната се бие само когато има заплаха за селото!” Кметският наместник Кольо Атанасов нарежда на баща ми да замине със събраните над 100 запалци и вземе участие в обкръжаването на парашутистите. Той отказва, не отива. Привечер боят стихва. Убитите: двама нелегални и трима полицаи са изнесени на една поляна. От вещите на убитите Кольо Атанасов взема 11 300 лева, 300 рубли, една черна мушама. Останалите вещи си разпределят околийският началник и офицерите. След 9 септември Кольо Атанасов стана активен борец, а баща ми тикнат в затвора! Особено бурна за село е 1942 г. Приятелите на Ив. Попов от с. Ветрен Христо Дуреолу и Жельо Яламов го издават, а той – запалските си другари. Те се издават и топят един друг. Образувано е дело № 977 от 1942 г. На 4 човека от село се искат смъртни присъди. Баща ми не може да допусне в енорията му да накажат хора със смърт. Макар и болен на легло, той свиква при себе си учителите, кметския наместник и други по-първи хора от селото. Бях оставил вратата леко открехната и чувам какво им говори. “Не знам какво са правили тия момчета, но ние не може да допуснем смъртен случай в селото си. Моят Бог ми казва, че той е дал живота и само той може да го отнеме. Предлагам както сме тука събрани всички, отиваме вкупом доброволни свидетели и ги спасяваме.” Само той се явява като доброволен свидетел. Никой друг. Така ги защитава, че полковник Златев става и му крясва: “Младо попче, ти ги изкара светци, ама ако дойдат на власт, няма да ти сложат златна корона на главата, а най-напред твойта брада ще оскубят!” Което всъщност и стана.", "date": "2019.10.19", "title": "\"168 часа\"- Стойко Стойков: Да подпиша, че се отказвам от майка си и баща си, за да следвам"}
{"url": "https://www.24chasa.bg/novini/article/7717677", "text": "„Откакто съм основал партия АТАКА, основните медии у нас имат два подхода: очерняне или пълно мълчание. Няма средно положение”, написа във фейсбук страницата си кандидатът за кмет на София и лидер на партията Волен Сидеров. Той пише още: „Сега съм отново в предизборна кампания. Каква е равносметката? Държавната телевизия, на издръжка на всички нас - БНТ, ме отряза от участия за цялата кампания с неправомерно решение на своя Управителен съвет, противоречащо на Изборния кодекс и договорите между БНТ и АТАКА. В другата монополна телевизия - Би Ти Ви, за цялата кампания нямам нито една покана за студийно участие - нито една! В третата монополна телевизия благосклонно отпуснаха едно-единствено участие в сутрешния си блок за цялата кампания - на 21 октомври, понеделник. Имаше такава уговорка. Но бързо се поправиха. В петък, 18 октомври, ръководството на НОВА ми съобщи, че е решило да не участвам. Интересен е синхронът между държавната и частните медии, с който ме цензурират. Да не би да се управляват от едно място? Господин президент на Република България, госпожо председател на Народното събрание, господин министър-председател на Република България! И тримата сте по-млади от мен и не помните, че съм рискувал свободата си преди 10 ноември 1989 г., за да има в България свобода на словото, равнопоставеност на политическите сили и право на народа да се информира. Припомням ви този факт от живота си и ви питам: Добре ли ви е да сте начело на държава, в която основните медии запушват устата на един политик?”", "date": "2019.10.19", "title": "Кандидат-кметът на София Сидеров: Не се ли уморихте да ме цензурирате?"}
{"url": "https://www.24chasa.bg/novini/article/7717736", "text": "Тридесет дървени саркофага на над 3000 години, съдържащи мумии, бяха представени в Египет, след като бяха открити миналата седмица в некропола Асасиф в Долината на царете в близост до южния град Луксор, съобщават световните агенции, цитирани от БТА. От министерство по въпросите на паметниците на културата окачествяват находката като една от най-значимите през последните години. Саркофазите с надписи и рисунки са открити на две нива в некропола - 18 на долното и 12 на горното ниво. Дървените ковчези са предназначени за мъже, жени и деца от Двадесет и втората династия на Древен Египет, и са били събрани и скрити от жрец, за да не бъдат плячкосани.", "date": "2019.10.19", "title": "Египет представи 30 древни саркофага\nс мумии, открити миналата седмица (Снимки)"}
{"url": "https://www.24chasa.bg/novini/article/7717918", "text": "С атрактивен флашмоб до Цар-Симеоновата градина собственикът на цирк „Балкански“ - Александър Балкански, и екипът му подкрепиха кандидата на ГЕРБ за кмет на Пловдив Здравко Димитров. На събитието присъстваха още кандидатът за кмет на „Централен“ Георги Стаменов и претендентите за общински съветници от района Фиданка Кацарева, Александър Радев, Деница Чингарова, Тони Каменова, Мария Ненчева и Божидар Лилов. „Екипът на цирк „Балкански“ подкрепя кандидатурата на Здравко Димитров за кмет на Пловдив. Искам да изкажа своята благодарност на г-н Димитров, за това, че той съдейства на цирковото изкуство на всички нива и никога не е отказвал молба за помощ на мен и моите колеги. Пожелавам Ви да продължавате да помагате и да носите искрицата цирково изкуство в себе си“, обърна се Александър Балкански към Здравко Димитров. В знак на признателност най-младата циркова звезда на фамилията – Натали, подари на кандидата за кмет на Пловдив програмата от първия си спектакъл в цирк „Балкански“. Стотици минувачи гледаха с интерес мини цирковото представление, в което участва и носителката на „Икар“ за цирково изкуство пластичната Кристина Костова. Хората се забавляваха и с фокусите на илюзиониста и танца на 3- метровия мечок, заедно с балета на цирк „Балкански“.", "date": "2019.10.19", "title": "С флашмоб цирк „Балкански“ подкрепи Здравко Димитров за кмет на Пловдив"}
{"url": "https://www.24chasa.bg/novini/article/7717923", "text": "Стартира работата по 4-километров участък от третокласния път Мездра – Роман в отсечката между Мездра и село Горна Кремена. Това стана ясно при инспекция на част от републиканската пътна мрежа във Врачанска област, която направи днес министърът на регионалното развитие и благоустройството Петя Аврамова, съобщиха от министерството. В проверката се включиха и управителят на фирмата - изпълнител \"Пътинженеринг-М\" Тони Петров, директорът на ОПУ Враца Веселин Николов, техническият ръководител на обекта и служители на областното пътно управление, отговарящи за района. За ремонта на този участък са осигурени над 2.8 млн.лв. по програмата за текущ ремонт и поддържане от бюджета на АПИ. Предвижда се изпълнение на изцяло нова конструкция на пътното тяло, изграждане на банкети, канавки, както и дренажна система. До началото на зимния сезон се очаква ремонтът на участъка да бъде изцяло приключен, обещаха от строителната фирма. „За ремонтните дейности на 27,6 км от третокласния път Мездра – Роман има изготвен технологичен проект, който е одобрен“, обясни регионалният министър и допълни, че индикативната стойност на ремонтните дейности е 16 млн. лв. Срокът за изпълнение е до края на следващата година. До края на април следващата година ще приключи ремонта на част от пътя Софрониево – Бутан, стана ясно при днешната проверка на министър Аврамова. В момента се извършват превантивни ремонтни дейности на 6,3 км от третокласния път, които стартираха още през месец май тази година. За тях са осигурени почти 660 хил. лв. от бюджета на Агенция „Пътна инфраструктура“. В рамките на ремонтните дейности се предвижда изсичане на храсти и млада гора в обхвата на републиканския път, изпълнение на отводнителни мероприятия, частични ремонти на пътната настилка. Ремонт се прави и на мостовото съоръжение над река Огоста, което е строено 1966-та година. Ще бъдат подменени дилатационни фуги на моста, тротоарни конзоли и парапет за пешеходци. Ремонтът на моста трябва да приключи преди зимния сезон, увериха от фирмата – изпълнител. Временно, поради повреда на основна строителна машина работата е била спряна, но повредата е отстранена и ремонтните дейности на пътя продължават.", "date": "2019.10.19", "title": "Стартират ремонтните дейности на пътя Мездра – Роман"}
{"url": "https://www.24chasa.bg/novini/article/7717936", "text": "Председателят на опозиционната ВМРО-ДПМНЕ Християн Мицкоски заяви днес, че не е сигурен, че премиерът на Северна Македония Зоран Заев няма да размисли за изявлението си за бързи предсрочни избори, съобщават македонските медии, цитирани от БТА. \"Очаквам до утре да размисли, с оглед на факта, че го е правил няколко пъти досега, но този път ще бъда търпелив и ще почакам да видя предложението за бързи пресрочни избори и какво означава това\", каза Мицкоски в Гостивар, където отговаряше на журналистически въпроси. Той вижда в предложението на Заев опит да смекчи поражението си на следващите предстоящи парламентарни избори. \"Видяхме уплашен човек, осъзнаващ грешките си, и човек, на когото му трепери гласът, защото е несигурен. Човек, който трескаво се опитва да смекчи поражението, което ще претърпи на следващите избори. Заев потвърди това, което казвах в миналото - че на Македония й е необходимо ново начало, за да направим от нея модерна държава\", каза лидерът на ВМРО-ДПМНЕ. Той очаква на утрешната лидерска среща при президента Стево Пендаровски да се постигне договор за свикване на предсрочни парламентарни избори. Мицкоски подчерта, че няма да се съгласи на предсрочни избори без служебно правителство и без да бъде спазено всичко предвидено в закона за изборите.", "date": "2019.10.19", "title": "Мицкоски: Очаквам Заев да размисли за предсрочните избори"}
{"url": "https://www.24chasa.bg/novini/article/7717939", "text": "Европейската комисия взима предвид гласуваната днес в британския парламент поправка, която отлага парламентарното решение за сделката за Брекзит и призовава британското правителство да я информира за следващите си стъпки възможно най-скоро, предадоха световните агенции, цитирани от БТА. \"Британското правителство трябва да ни информира за бъдещите етапи възможно най-скоро\", написа в Туитър говорителката на ЕК Мина Андреева. Говорител на британския премиер Борис Джонсън отказа да отговори днес на всякакви въпроси относно бъдещите стъпки на британското правителство, включително и на въпроса дали Джонсън ще отправи писмено искане до Брюксел за отсрочване на Брекзит.", "date": "2019.10.19", "title": "Еврокомисията очаква разяснения от Великобритания за Брекзит"}
{"url": "https://www.24chasa.bg/novini/article/7717954", "text": "Българският патриарх Неофит получи със званието „Почетен гражданин на Перник. Днес, в деня на Св. Иван Рилски, когато Перник чества Ден на града, на Негово Светейшество бяха връчени почетните знаци на тържествена сесия. Преди това патриарх Неофит присъства на отслужената литургия в централния пернишки храм „Св. Иван Рилски“, предаде  . Патриарх Неофит бе удостоен със званието почетен гражданин на Перник с решение № 1317 от 11 октомври 2019 г. на местния Общинския съвет. Предложението бе на инициативен комитет оглавяван от областния управител Ирена Соколова. То е съпроводено с подписка, под която стоят имената на Георги Първанов президент на България в периода 2002-2012 година, двукратния олимпийски шампион Боян Радев, журналиста Бойко Василев, политици, общественици, бизнесмени, духовници. Негово светейшество заяви че приема отличието с благодарност. „С голяма благодарност и с признателност, за оценката, която се дава за моите скромни трудове. Затова аз ги приемам с благодарност. И ще пожелая молитвено занапред със застъпничеството на Св. Иван Рилски- нашият национален светец, да бъде всичко така както добрите българи биха подредили своя живот\", каза патриархът. В зала „Панорама“, където се състоя заседанието тържествени слова произнесоха белоградчишкият епископ Поликарп, роденият в Перник журналист Бойко Василев и почетният гражданин на Перник акад. Антон Дончев. Званието почетен гражданин на Перник получи и Василена Йорданова - световната шампионка по таекуондо и носителка на много отличия от европейски и световни първенства. Програмата за деня е наситена със събития. В галерия „Любен Гайдаров” се открива зоналната изложба „Струма”, а в Двореца на културата йеромонах Ефрем от Света гора изнася изнесе духовна беседа. В Перник днес официално беше открито новоизграденото кръгово кръстовище на входа на града в квартал „Изток”. Участъкът, през който ежедневно преминават около 20 000 автомобила, свързва Перник със София и съседните населени места. Новото кръгово кръстовище ще разтовари трафика и ще подобри безопасността на движение, както за автомобилите, така и за пешеходците. То е изградено с цялостно целево финансиране от Министерство на финансите по проект на Община Перник на стойност близо 1.9 млн. лв. Подобрена е конструкцията на пътната настилка, монтирано е ново улично LED-осветление, нова тръбна мрежа за кабелните и други последващи комуникации, изградени и поставени са нови кабелни шахти. Направени са също дъждовна канализация, нова битова канализация и 271 м водопровод.", "date": "2019.10.19", "title": "Патриарх Неофит стана почетен гражданин на Перник"}
{"url": "https://www.24chasa.bg/novini/article/7717969", "text": "След постигнатото турско-американско споразумение за спиране за 120 часа на турската военна операция \"Извор на мира\" в Сирия, цялото внимание се насочи към предстоящата на 22 октомври среща между руския президент Владимир Путин и турския държавен глава Реджеп Тайип Ердоган. Тя ще се състои в Сочи. Очаква се Ердоган да направи предложение за създаване на зона за сигурност на територията, която режимът на Башар Асад предостави на кюрдските Сили за защита на народа /СЗН/. Интересно е какъв ще бъде отговорът на Путин, който може да промени баланса, посочват турски експерти. Турция и САЩ се договориха за създаване на зона за сигурност на територията, където турската армия провежда операцията \"Извор на мира\", в дълбочина до 30 км на юг. Сирийската армия се дислоцира в останалата част. На срещата с Путин Ердоган ще направи на руския президент предложението си за създаване на зона за сигурност на тази територия. С интерес се очаква реакцията на Русия в отговор на това предложение, посочват турски експерти. Зоната за сигурност, за която Турция настоява от август, ще се простира от река Ефрат, т.е. на запад от Кобане до иракската граница на изток. Но изглежда, че оставането на Турция в зоната за сигурност ще бъде ограничено, защото в турско-американското споразумение се посочва само \"зона за сигурност, контролирана от Турция\". Затова бъдещето на турско-сирийската граница зависи от срещата между Путин и Ердоган. Турският външен министър Мевлют Чавушоглу заяви след преговорите с американската страна, че положението във връзка с териториите, от които се оттеглиха САЩ и на които се настани сирийската армия, ще бъдат обсъждани с Русия. \"Нашата цел е да не остане нито един терорист на територията с дължина 444 км. Една част от целта постигаме със САЩ, а другата част ще разрешим с Русия\", каза той. Турският президент Ердоган потвърди тази констатация, заявявайки: \"Срещата, която ще проведем с Владимир Путин, оценявам като отделна част от този процес.\" Приоритетната цел на Анкара е пълно изтегляне на силите на СЗН от планираната зона за сигурност. Въпросът кой ще контролира зоната ще се обсъжда на последващ етап с Русия. Завръщането на сирийската армия може да се приеме само при условие, че силите на СЗН се изтеглят напълно от района, посочват турски експерти. В Сочи предстоят важни разговори между Путин и Ердоган на фона на позицията на Москва, която бе изразена през август, когато започнаха преговорите между Анкара и Вашингтон по въпроса за зоната за сигурност. \"За всяка, каквато и да е стъпка, която ще бъде предприета на сирийска територия, ще бъде необходимо да се преговаря със сирийската държава\", заявиха от Москва. В тази връзка не е случайност фактът, че специалният пратеник на Путин за Сирия Александър Лаврентиев разговаря в петък в Анкара с говорителя и политически съветник на Ердоган Ибрахим Калън точно преди да започнат преговорите на Ердоган с американския вицепрезидент Майк Пенс, които завършиха с постигане на споразумение за 120-часово спиране на турската военна операция в Северна Сирия. Според руския анализатор Осталски, когото цитират турски медии, \"предпочитанието на Владимир Путин е сирийската армия да остане на границата вместо исканата от Анкара зона за сигурност. Но за да не изпадне в конфликт с Ердоган, руският президент ще търси среден път, който да включва споразумение, което да бъде прието от Ердоган от една страна, а от друга да се осигурят под контрола на Башар Асад колкото може повече територии. В същото време Путин ще търси всички възможности за открит диалог между Дамаск и Анкара, но това засега изглежда трудно постижимо\", казва руският анализатор.", "date": "2019.10.19", "title": "Срещата на Ердоган с Путин може да промени баланса за зоната за сигурност в Сирия"}
{"url": "https://www.24chasa.bg/novini/article/7717975", "text": "Камина запали покрива на бившия ресторант \"Кошарите\" в София. Огънят обхванал 150-200 квадратни метра, но вече е загасен. Пламъците тръгнали около 17 часа. Смята се, че камината е причината. Пожарникарите пристигнали за минута и половина. Временно спирали коли заради гъстия дим. Огънят е потушен бързо.               ", "date": "2019.10.19", "title": "\"Кошарите\" в София пламнаха след ремонт, огънят тръгнал от камина"}
{"url": "https://www.24chasa.bg/novini/article/7718020", "text": "Британските депутати ще дебатират и гласуват в понеделник дали да одобрят сделката, договорена от премиера Борис Джонсън с ЕС за Брекзит. Това съобщи лидерът на Камарата на общините на британския парламент Джейкъб Рийс-Мог, предадоха Ройтерс и БТА. Британското правителство планираше да поиска от депутатите да одобрят сделката днес, но преди малко парламентаристите вместо това подкрепиха поправка, внесена от техен колега, бившия консерватор - Оливър Летуин, предвиждаща да бъде временно спряно одобряването на сделката. Същевременно обаче председателят на Камарата на общините Джон Бъркоу пък каза, че ще реши в понеделник дали да позволи на правителството да предложи отново парламентарен вот по сделката за Брекзит, договорена от Борис Джонсън с ЕС, предаде Ройтерс. Има договорка в парламента, че един и същи въпрос не може да бъде предлаган на два пъти за гласуване по време на една и съща сесия на парламента. По-рано днес приетата от британските депутати поправка, внесена от депутата Летуин, проправи пътя към това премиерът да поиска от ЕС нова отсрочка на Брекзит. Поправката на Летуин де факто предвижда депутатите да гласуват по сделката за Брекзит едва след като бъде гласувано в парламента официално законодателство за нейната ратификация, пояснява Ройтерс. Докато депутатите гласуваха по тази поправка, антиБрекзит протестиращи се бяха събрали пред парламента. Когато те научиха какво е депутатското решение, те го приветстваха, предаде Ройтерс. Същевременно френското президенство заяви относно Брекзит, че допълнително отлагане не е в интерес на никого, предаде Франс прес. \"Споразумение беше договорено, сега британският парламент трябва да каже дали го одобрява или го отхвърля. Трябва да има вот по същество в парламента\", смята френското президентство.", "date": "2019.10.19", "title": "Бъркоу решава в понеделник дали депутатите отново да гласуват за сделката на Джонсън"}
{"url": "https://www.24chasa.bg/novini/article/7718026", "text": "Германският министър на отбраната Анегрет Крамп-Каренбауер отправи днес остри критики срещу Турция и САЩ след турското нахлуване в кюрдския регион в Северна Сирия, предадоха ДПА и БТА. Две събития са \"разрушителни в дългосрочен план по мое мнение\", каза Крамп-Каренбауер, която е лидер на Християндемократическия съюз (ХДС) на германския канцлер Ангела Меркел. Едното е, че САЩ обръщат гръб на тези, които се биха заради тях срещу терористичната групировка \"Ислямска държава\" в Сирия. \"Това повдига истински въпрос за надеждността на нашия най-силен съюзнически партньор в света\", заяви тя. А по отношение на Турция, която заедно с Германия е член на западния отбранителен съюз НАТО, Крамп-Каренбауер каза: \"Партньор в НАТО или не\", ако се превърне в стандартна практика някой, който се чувства заплашен от съседен регион, да нарушава границите със силата на оръжието, \"тогава застрашаваме основите на следвоенния ред\", при който конфликтите се уреждат с дипломация, а не с мощта на най-силния. Тя направи изказването в Мюнхен на партийна конференция на Християнсоциалния съюз (ХСС) - баварския партньор на ХДС. Крамп-Каренбауер обаче изрази съжаление за неохотата на Германия и на консервативните партньори, когато става дума за външна политика. \"Кога беше последният път, когато ние като Германия и ние - ХДС и ХСС, всъщност сме правили значимо предложение по тези международни въпроси?\", попита тя. \"Не мога повече да слушам, че сме загрижени, че наблюдаваме с голяма загриженост, че следим обстановката. Ние сме силни, това е наш дълг и в някакъв момент трябва най-накрая да дадем нашите политически отговори, а особено като (консерватори)\", заяви Крамп-Каренбауер.", "date": "2019.10.19", "title": "Германия: САЩ обръщат гръб на тези, които се биха заради тях срещу ИДИЛ в Сирия"}
{"url": "https://www.24chasa.bg/novini/article/7718032", "text": "Бившият гръцки премиер Алексис Ципрас осъди факта, че лидерите на страните членки на ЕС не успяха да постигнат съгласие по предложението за започване на присъединителни преговори със Северна Македония и Албания, съобщава македонският сайт \"Фактор\", цитиран от БТА. Решението за отхвърляне на началото на преговорите със Северна Македония е послание на слабост и поражение на европейския проект, написа той в социалните мрежи. \"Понякога европейските ценности са по-силни на Балканите, отколкото в Брюксел\", написа Ципрас в Туитър и добави:\"Дължим на нашите народи да продължим да се борим за бъдещето и единството на Европа\". Ципрас и премиерът на Северна Македония Зоран Заев подписаха миналата година Преспанския договор, с който бе решен продължилият над две десетилетия спор за името на Македония. Сегашният гръцки премиер Кириакос Мицотакис каза вчера, че това, че Македония не получи дата, не е добро и за самата Гърция. Той каза също, че три страни не се съгласили Македония да получи дата.", "date": "2019.10.19", "title": "Ципрас: Понякога евроценностите са по-силни на Балканите, отколкото в Брюксел"}
{"url": "https://www.24chasa.bg/novini/article/7717720", "text": "Решаващи дебати за Брекзит се водят днес в британския парламент, а министър-председателят Борис Джонсън призова депутатите да подкрепят договорената от него сделка за излизане на Великобритания от Европейския съюз, предадоха ДПА и БТА. Джонсън каза на депутатите, че британците очакват от тях да одобрят неговата сделка за Брекзит. \"Сега е времето тази велика Камара на общините да се обедини и да сплоти хората\", заяви той пред долната камара на парламента, която заседава в събота за първи път от 1982 г. По думите му всяко забавяне на Брекзит след 31 октомври ще бъде \"безсмислено, скъпо и дълбоко подкопаващо общественото доверие\". \"Наистина въпросът е тази сделка или никаква сделка\", каза премиерът. Евентуално окончателно гласуване ще бъде доста оспорвано и е трудно да се прогнозира какъв може да бъде изходът му. Консерваторите на Джонсън нямат парламентарно мнозинство, следователно той ще се нуждае от подкрепата на някои опозиционни и независими депутати, за да спечели гласуването в Камарата на общините по своята сделка. Лидерът на опозиционните лейбъристи Джереми Корбин заяви, че неговата партия няма да одобри споразумението, и призова британските избиратели да имат последната дума. \"Напълно разбирам разочарованието и умората в страната и в тази камара\", каза той. \"Но ние просто не можем да гласуваме за сделка, която е още по-лоша от тази, която камарата отхвърли три пъти\", заяви Корбин, имайки предвид споразумението, договорено от предшественичката на Джонсън Тереза Мей. \"Гласуването за сделка днес няма да сложи край на Брекзит\", каза лидерът на лейбъристите. \"То няма да донесе сигурност и хората би трябвало да имат последната дума\", заяви той. Много депутати на лейбъристите, Либералните демократи и Шотландската национална партия продължават да хранят надежди за нов референдум, по-добро споразумение, избори преди Брекзит или дори отмяна на излизането на Великобритания от ЕС. Джонсън получи известна подкрепа по-рано през деня, след като председателят на влиятелната Група за европейски изследвания, включваща евроскептични депутати от Консервативната партия, Стив Бейкър каза, че е посъветвал групата да гласува за одобряване на сделката. Но бившият финансов министър Филип Хамънд, който беше един от 21 предимно проевропейски настроени консерватори, изключени от парламентарната група на партията, след като гласуваха срещу правителството миналия месец, подкрепи поправка, предложена от друг бивш консерватор - Оливър Летуин, предвиждаща да бъде временно спряно одобряването на сделката. Поправката би означавала, че сделката на Джонсън не може да бъде одобрена, докато не бъде прието от парламента законодателството за нейното прилагане. Това би принудило Джонсън да поиска от Брюксел отлагане на Брекзит за три месеца, както предвижда нов закон, целящ да предотврати напускане без сделка. Хамънд каза пред Би Би Си, че поправката на Летуин предоставя \"залагаща на сигурно политика, която ни позволява да не трябва да гледаме този законопроект (за Брекзит) под постоянната заплаха на това правителството да дръпне шалтера и да ни изкара навън с гръм и трясък на 31 октомври\". \"Преди да реша да скоча в автобуса на министър-председателя, бих искал просто да съм малко по-наясно къде отивам\", заяви Хамънд по-късно в парламента. Изходът от битката за Брекзит може да има значително въздействие върху икономическото и политическото бъдеще на Великобритания за поне десет години напред. \"Брекзит винаги се е отнасял за нещо много повече от ЕС - той се отнася за това каква страна искаме да бъдем\", заяви в Туитър депутатката от Зелената партия на Англия и Уелс Карълайн Лукас.", "date": "2019.10.19", "title": "Джонсън: Въпросът е тази сделка или никаква сделка"}
{"url": "https://www.24chasa.bg/novini/article/7717543", "text": "По повод 140-та годишнина от основаването си Българската народна банка публикува на интернет страницата си годишните отчети на Банката от 1884 г. до наши дни, предава БТА. Първият официално публикуван годишен отчет на БНБ е за 1884 г., когато управител на Централната банка е Иван Евстратиев Гешов. От тогава до днес БНБ ежегодно съставя този документ. От 1941 г. до 1989 г. годишните отчети на БНБ не се разпространяват публично, а се размножават на пишеща машина в много ограничен тираж. В архивите на българските институции не са открити копия на годишните отчети за 1941 г., 1942 г. и 1954 г. В отчета на БНБ към министъра на финансите от 1884 година пише: \"И за тая година каквото и за 1883 г., наша приятна длъжност е да ви явим, че сравнително много малко полици са били протестирани от тия, които Банката е била сконтирала\". \"Почти всички тия полици са били протестирани, или защото издателите им са били закъснели с изплащането им, или защото са погрешили падежа им и после са били уредени без щета за Банката. Изключение съставляват само седем полици за едно количество от лева 36,985.40, които на 31 декември 1884 година не са били още издължени. И за тях обаче няма никакъв страх, тъй като, както издателите, така и гарантите им, са лица състоятелни, собственици на имоти, които струват много повече от количествата, за които те са се задължили пред банката\", пише още в отчета на Централната банка на Княжество България за 1884 година.", "date": "2019.10.19", "title": "БНБ публикува годишните отчети на Банката от 1884 г. до наши дни"}
{"url": "https://www.24chasa.bg/novini/article/7717554", "text": "Самолет на авиокомпания Смартавиа ( Smartavia) се подготвя за извънредно кацане в Красноярск след съобщение за заплаха за пътниците, съобщи на ТАСС, цитирана от БТА. Самолетът Боинг 737 (Boeing 737) изпълнявал курс от Улан-Уде до Москва (Домодедово), когато постъпило съобщение, че на борда е заложена бомба, посочи източник от специалните служби. Той отбеляза, че командирът е взел решение за кацане в Красноярск. По данни на Флайтрадар-24 (Flightradar-24) самолетът е във въздуха вече около два часа и половина, в момента кръжи в района на летище Красноярск на височина около 1500 метра и се готви за кацане./РН/", "date": "2019.10.19", "title": "Самолет се готви за аварийно кацане в Красноярск заради бомбена заплаха"}
{"url": "https://www.24chasa.bg/novini/article/7717557", "text": "Представители на Демократическата партия в Конгреса на САЩ внесоха проектозакон, целящ да попречи на президента Доналд Тръмп да организира следващата среща на върха на Г-7 в един от голфклубовете си във Флорида, предаде Франс прес, цитирана от БТА. Текстът е внесен едновременно в Камарата на представителите и в Сената. Той предвижда да се блокира всякакво федерално финансиране на тази среща на върха. Избраниците припомнят, че предишни форуми на Г-7 са стрували до 40 милиона долара. Проектозаконът включва и задължението да се предадат на Конгреса всички документи, свързани с начина, по който е взето решението да се проведе събитието на това място. Предложението би могло да получи одобрение в Камарата на представителите, където демократите имат мнозинство, но то има малко шансове да премине пред контролирания от републиканците Сенат. В четвъртък Белият дом съобщи, че следващата среща на Г-7 ще се състои в голфклуба на Тръмп Нешънъл Дорал, близо до Маями, от 10 до 12 юни 2020 година. Това предизвика бурни реакции както сред конгресмените, така и сред обществото. Доналд Тръмп \"злоупотребява с президентската функция и нарушава закона, като пренасочва милиони долари на американците и пари от чужбина към семейните си предприятия\", заяви една от авторките на проектозакона, демократката от Камарата на представителите Лоуис Франкъл.", "date": "2019.10.19", "title": "Конгресмени искат да попречат на Тръмп да организира среща на върха на Г-7 в свой голфклуб"}
{"url": "https://www.24chasa.bg/novini/article/7714097", "text": "По старата българска традиция - с хляб, сол и с много аплодисменти, тази седмица старозагорци посрещнаха Веселин Марешки- зам.председател на Народното събрание и лидер на партия ВОЛЯ. Той пристигна в града на липите, за да подкрепи лично листата с кандидати за общински съветници. Неслучайно жителите на града му организираха такова посрещане. Откакто там има негова бензиностанция, цените на горивата навсякъде в района са справедливи. Факт е, че присъствието му на този пазар до голяма степен дисциплинира останалите играчи и ги удържа да не залитат в надценките. Утре първата бензиностанция от веригата на Веселин Марешки –тази във Варна, ще празнува четири години от откриването й. „Всъщност това са четири години откакто направихме първата крачка в борбата с картела в горивата. Благодаря на всички, които ни се довериха и продължават да ни подкрепят! Ние работим за това българите да живеят малко по-добре, да не ги ограбват и лъжат! През изминалите години нашите бензиностанции постоянно са обект на проверки от страна на държавните институции. Както се очакваше, нередности никъде не бяха открити. Защото ние правим почтен бизнес, плащаме данъците си, спазваме законите. На всички, които имат достъп до нашите бензиностанции, ще им кажа честит празник! На останалите, които все още не могат да се възползват от нормални цени на горивата, ще кажа – мислете добре на кого се доверявате на избори, на кого давате пълни права да определя стандарта на живота ви!”, написа Веселин Марешки в личния си профил във Фейсбук. Кампанията му за местните избори в София се отличи с един негов ангажимент, който друг политик не би могъл да поеме. Марешки заяви, че ако кандидатът за кмет на ВОЛЯ инж.Пламен Христов отиде на балотаж и той, и листата на партията са втори или първи в столичните избирателни райони, в рамките на една година там ще отвори бензиностанция от неговата верига. „Това е моят начин да се отблагодаря на хората за подкрепата в политиката. Ако гласуват за нас, това е ясен знак, че одобряват всичко, което правя за тях и в бизнеса, и в парламента”, казва Марешки. Той е категоричен, че публично се прави манипулация, която да внуши на столичани, че изборът им е само между Манолова и Фандъкова. „За нас те са миналото, статуквото. Идват от партии, които носят вина за проблемите на София”, смята Марешки. Неслучайно във всяко свое изказване той подчертава, че в кандидатските листи на ВОЛЯ няма хора, които да са били обвързани със старите партии, които да са в някакви корупционни схеми или да имат вина за направените от политиците грешки в годините на прехода. „Ние нямаме общо с техните провали, ние носим друго бъдеще. Който съсипа българите, който ги доведе до статут на най-беден народ в Европейския съюз, трябва да понесе отговорност. Затова призовавам избирателите- дайте им заслуженото. Не може да мечтаете за нов, различен, по-добър живот, а да продължавате да гласувате по един и същи начин. Няма никаква логика в това. И Айнщайн го е казал – лудост е от едни и същи действия да очаквате различен резултат. Промяната в живота на българите ще започне с промяна в избора им”, смята Веселин Марешки. Не само в Стара Загора, но и в другите градове, които посещава по време на кампанията, той подчертава изрично, че за него на първо място е важно да представи на избирателите честни, почтени и възпитани хора, професионалисти в своята област. „Ние предлагаме истинска алтернатива на статуквото и на цялото това безвремие от последните 30 години. Очакваме добро представяне и наши кандидати да бъдат членове на голяма част от общинските съвети в страната”, казва Марешки като изтъква, че особено в Благоевград партията има голям шанс да излъчи новия кмет. Там ВОЛЯ е в коалиция със зелените и предлага за градоначалник предприемача Андон Тодоров. „ Познава задълбочено проблемите на общината и знае как могат да бъдат решени. Той е яркият опонент на досегашния кмет в местния парламент, единствен дръзна открито да се противопостави на модела „Камбитов“, а подадените от него сигнали за нарушения на настоящия кметски екип са десетки. Андон Тодоров има усет, енергия и воля да промени ситуацията в Благоевград и да върне славата му на проспериращ град с условия за устойчив и развиващ се бизнес и възможности за реализация и на младите, и на по- възрастните. Общата ни цел е да спрем разрухата на Благоевград!“, категоричен е Марешки. Лидерът на ВОЛЯ припомня, че във Враца пък партията му е номинирала единствената жена- кандидат за кмет в Северна България- Петя Диковска. Нейната цел, ако бъде избрана, ще бъде да извади Враца от първото място в срамната за България класация на ЕС за най-бедни райони в съюза. „Само ние от ВОЛЯ можем да го направим, защото всички останали, които са се изреждали на власт, с действията си или с бездействието си са допринесли за това положение”, смята Веселин Марешки. Той самият води листата на ВОЛЯ за общински съветници в родната му Варна. За него това не е първо явяване на местни избори. Преди години е стигал до балотаж за кметското място. „Варна заслужава много по-добро управление”, категоричен е политикът. Същото смята и за Пловдив, където партията издига и кандидат за кмет – инж. Никола Цветков, както и листа за общинския съвет, съставена от професионалисти в различни области. „Пловдив не е нито на ГЕРБ, нито на ВМРО, нито на БСП, за да си го парцелират задкулисно. Пловдив на първо място е на пловдивчани, но и на цяла Европа, защото е люлка на европейската цивилизация. Такъв град не заслужава да бъде свързван с незаконни гета, с лоша инфраструктура, с корупция. Той трябва да е перла в българския туризъм и да се управлява по модерен, почтен и много по-ефективен начин”, категоричен е Веселин Марешки. Според лидера на партия „Воля”, първата стъпка към подобряване на живота в българските общини и начина им на функциониране е борбата с корупцията. „Създаването на всички проблеми започва с корупцията -така че и решаването им трябва да започне с премахването й. Когато едни проблеми са затлачени, каквито и да са те в годините, първото нещо, което трябва да направят гражданите във всяка една община, е да изгонят тези кметове и общински съветници, които не са се справили с решаването им. След това да се огледат, да помислят разумно и да намерят подходящите възпитани, честни и почтени хора, които да ги решат”, казва Веселин Марешки.", "date": "2019.10.19", "title": "Веселин Марешки: Ако искате различен живот, защо гласувате за едни и същи?"}
{"url": "https://www.24chasa.bg/novini/article/7717488", "text": "Лекари забравиха пациент в скенер и дори го обявиха за издирване. Случаят е отпреди 10 дни в общинската болница в Павликени. 70-годишната Асенка Христова била изследвана за заболяване на белите дробове, след което - забравена, заключена и оставена да лежи в скенера в продължение на шест часа, предава  . „Жената беше много разстроена. Тя не знаеше какво се случва след толкова време престой. Когато я открих й помогнах да слезе и я успокоих. Аз също бях много уплашена, защото не очаквах да я намеря там. Това не се е случвало никога. Открих я поради простата причина, че имам рутина да проверявам всяка една част от рентгеново отделение – дали няма отворени прозорци, врати”. Това заяви рентгеновият лаборант Галя Михайлова. „Когато попитах за случая рентгеновата лаборантка, която е забравила жената там, тя ми каза: „Забравила съм, какво толкова”. Чувала съм за оплаквания от нея, но никой писмено не ме е уведомявал и не ми е казвал нищо в прав текст”, заяви Ренета Кръстева – управител на болница МБАЛ-Павликени. „Този скенер работи от 2015 година. Веднага след инцидента сложих паник бутон в него, досега не е имало такъв”, посочи още тя. „Категорично това е престъпление, ако се докажат всички факти в съда. Решението дали да търси персонална отговорност е решение, което пациентката трябва сама да вземе, но пред нея има две възможности – да търси отговорност както от конкретното лице, така и от самото лечебно заведение”, посочи още тя. „Това, което наблюдаваме, е един типичен пример за лоша организация. Тук не става въпрос за проблем от медицинска гледна точка – жената се подобрява, няма проблем в клиничните пътеки. Случилото се е следствие на грешка в организацията”, категорична е тя.", "date": "2019.10.19", "title": "Ще накажат ли лекарите, забравили жена в скенер за 6 часа"}
{"url": "https://www.24chasa.bg/novini/article/7717495", "text": "Първият круизен кораб, които ще бъде построен в континентален Китай, навлезе в етап на производство този петък, съобщава  . Със своите 135 500 тона, Vista-class, корабът се очаква да покаже силата на Китай в корабостроителните технологии, посочват експерти. Церемония по старта на строежа се проведе в компания „Shanghai Waigaoqiao Shipbuilding\". Тя е инвестирала 1,86 милиарда юана (262 милиона долара) за приспособяването на корабостроителницата за изграждането на кораба. Предвидената цена на проекта е 770 милиона долара.", "date": "2019.10.19", "title": "Започна изграждането на първия китайски круизен кораб"}
{"url": "https://www.24chasa.bg/novini/article/7717503", "text": "Предстои да бъде построен хотел близо до Мавзолея на император Циншъхуан, първия император на Китай, в град Сиан. Локацията на хотела обаче не е в защитената зона на мавзолея, каза официално лице от местната администрация по културното наследство в четвъртък, предава  . Отговорът от властите дойде, след като проекта привлече широко медийно внимание. В изявление на местните власти от 14 октомври се казва, че Държавната администрация по културното наследство се е съгласила принципно на строежа на хотела в контролираната зона на обекта. Официално лице обясни, че няма да бъде извършван строеж в зоните, които подлежат на защита. Планираният хотел ще бъде построен в контролираната зона, а не ключовата защитена зона. В района на строежа на хотела е проведено археологическо проучване и не са открити културни реликви, свързани с мавзолея, заровени под земята.", "date": "2019.10.19", "title": "Планираният хотел в Сиан няма да навреди на гробницата на император Циншъхуан"}
{"url": "https://www.24chasa.bg/novini/article/7717509", "text": "Великобритания не възнамерява да иска по-дълъг от предвидения преходен период след Брекзит до декември 2020 година, заяви пред Би Би Си нюз (BBC News) министърът за Брекзита Стивън Баркли, цитиран от Ройтерс. Запитан дали премиерът Борис Джонсън ще поиска от Европейския съюз да отложи Брекзита след определената дата, 31 октомври, ако законът го изисква, Баркли отговори, че Джонсън ще спази закона, предава БТА.", "date": "2019.10.19", "title": "Великобритания не иска удължаване на преходния период след Брекзит"}
{"url": "https://www.24chasa.bg/novini/article/7717514", "text": "САЩ съжаляват, че на срещата на върха на ЕС е било взето решение да бъдат отложени преговорите за влизане на Северна Македония и Албания в Европейския съюз. Това се казва в разпространено вчера изявление на американския Държавен департамент, цитирано от ТАСС. Според съобщението САЩ подкрепят желанието на Северна Македония и Албания да се присъединят към ЕС. \"Разочаровани сме от това, че Европейският съюз не подкрепи аспирациите на всяка от двете страни и не започна преговори този път\", се казва в съобщението, предава БТА. Държавният департамент изрази надежда, че ЕС ще започне преговори за влизане на двете страни в общността на срещата си на върха през май. Американското ведомство отбеляза също, че САЩ ще останат стратегически партньор на Северна Македония и Албания и ще подкрепят двете страни в развитието на икономиката, борбата им с корупцията и организираната престъпност.                                                                                                                                                                                                                                                                                                                             ", "date": "2019.10.19", "title": "САЩ: Разочаровани сме, че ЕС отложи преговорите със\nСеверна Македония и Албания"}
{"url": "https://www.24chasa.bg/novini/article/7717537", "text": "\"Метрополитен\" ЕАД организира днес Ден на отворени врати в две от метростанциите от третата линия на метрото, съобщиха от Столичната община. Гражданите ще могат да разгледат напълно завършените станции - \"Красно село\", която се намира на кръстовището на бул. \"Цар Борис Трети\" и ул. \"Житница\", както и станция \"Бул. България\" - на кръстовището на булевардите \"България\" и \"Иван Гешов\". Инициативата е по повод годишнината от завършването на Линия 1 на софийското метро от ж.к. \"Люлин\" до ж.к. \"Младост\" и засиления интерес от жителите на район \"Красно село\". Денят на отворени врати ще започне от 10.00 ч. и ще продължи до 17.00 часа. През втората половина на ноември се предвижда Ден на отворени врати за следващите три станции от третата линия.", "date": "2019.10.19", "title": "Метростанции \"Красно село\" и \"Бул. България\" са отворени за разглеждане до 17 ч. днес"}
{"url": "https://www.24chasa.bg/novini/article/7717576", "text": "Президентът на Чили Себастиан Пинера обяви извънредно положение след вчерашните бунтове в столицата Сантяго срещу поскъпването на транспорта, предадоха световните агенции. Сблъсъците принудиха силите на реда да блокират всички станции на метрото, предава БТА. По-рано бяха отправени призиви гражданите да се качват в мотрисите без билети в знак на протест срещу увеличението на цените на билетите за метрото от 800 на 830 песос (1,04 евро) в пиковите часове. През януари билетите поскъпнаха с 20 песос. Протестиращи атакуваха почти всичките 164 станции на метрото, чупейки въртящите се входни прегради и бариери. Ръководството на метрото обяви, че в името на безопасността на пътниците и опазването на общественото и частно имущество мрежата няма да работи поне да понеделник. Вчера Пинера заяви пред Радио Агрикултура, че всички имат право да протестират, но не и да рушат. Метрото в Сантяго е най-модерното в Южна Америка и най-дългото - 140 километра. Спирането му вчера принуди много жители на чилийската столица да се приберат пеша у дома си, понякога на доста големи разстяния. На различни места в града протестиращите издигнаха барикади и влязоха в сблъсъци с полицията, която използва водни оръдия и сълзотворен газ. В четвъртък бяха задържани 133-ма души за разрушаване на съоръжения в метростанциите, където пораженията според ръководството на метрото възлизат между 400 и 500 милиона песос (630 000 евро). Общественият транспорт е много използван в Сантяго, който е град с големи задръствания и силно замърсяване на въздуха.", "date": "2019.10.19", "title": "Бунтове в Чили заради поскъпването на транспорта (Снимки)"}
{"url": "https://www.24chasa.bg/novini/article/7717589", "text": "500 кг от заразената с листерия румънска риба е стигнала до търговската мрежа у нас, каза Кремена Стоева от Агенцията по храните. Тя уточни, че близо 260 кг от рибата вече е конфискувана, предава  . \"В момента вече няма такава риба на пазара. Агенцията по безопасност на храните е извършила проверка във всички търговски обекти, за които е установила, че има реализация. Опасната риба е свалена от продажба\", каза Кремена Стоева. Експертът съветва хората, които са консумирали от тази риба, да се консултират с личния си лекар, защото тя може да е опасна за здравето .", "date": "2019.10.19", "title": "500 кг е заразената румънска риба, досега са конфискувани 260 кг"}
{"url": "https://www.24chasa.bg/novini/article/7717592", "text": "Строителството на сръбския участък на \"Турски поток\" върви по график и е предвидено да приключи към кра на тази година, заяви пред журналисти заместник-ръководителят на руската правителствена администрация Сергей Приходко преди началото на визитата на руския премиер Дмитрий Медведев в Сърбия, предаде ТАСС, цитирана от БТА. Той отбеляза, че по проекта \"Турски поток\" и свързаните с него транзитни тръбопроводи в страните от Югоизточна Европа в момента се реализират мероприятия за организиране на доставки на газ по второто разклонение на този газопровод по маршрута България - Сърбия - Унгария с изход в газоразпределителния център в Баумгартен /Австрия/. По думите на Приходко най-активно е взаимодействието със Сърбия, изгражда се магистрален газопровод на сръбска територия с дължина 402 км. С въвеждането в експлоатация на цялата система транзитни газопроводи, продължаващи \"Турски поток\", Сърбия надеждно ще осигури вътрешното потребление на газ, а също ще осъщестявва транзит на синьо гориво в страните от Централна Европа, каза Приходко. Русия от своя страна е готова да доставя на партньорите тези обеми природен газ, за които има търсене, каза руският представител. Предполага се, че сръбският участък на \"Турски поток\" ще започне в град Зайчар, на границата с България, и ще пресече границата с Унгария близо до град Хоргош. Входната мощност се очаква да бъде 13,88 милиона кубически метра газ на ден, а изходната - около 10 милиона кубически метра.", "date": "2019.10.19", "title": "Строителството на сръбския участък на \"Турски поток\" върви по график"}
{"url": "https://www.24chasa.bg/novini/article/7717595", "text": "След битов скандал в село Лисец, Ловешко, 59-годишен е задържан по обвинения за причиняването на смъртта на друг мъж, съобщават от МВР. В Районно управление на МВР Ловеч е получен сигнал около 21:44 часа снощи, когато на тел. 112 се е обадил 59-годишен мъж и е съобщил, че в село Лисец след възникнал скандал и последвало сбиване е произвел изстрел, с който е прострелял друг мъж, който се нуждае от помощ. На мястото на инцидента са изпратени екипи на РУ-Ловеч, а линейка на ЦСМП-Ловеч е откарала пострадалия мъж към болница, където малко по-късно той е починал. 59-годишния мъж е задържан за срок от 24 часа, а по случая е образувано досъдебно производство. Работата по изясняване на всички обстоятелства около инцидента продължава под ръководството на Окръжна прокуратура-Ловеч.", "date": "2019.10.19", "title": "Мъж е убит в Ловешко, има задържан"}
{"url": "https://www.24chasa.bg/novini/article/7717607", "text": "\"Тома Белев, кандидат за общински съветник в София от Демократична България, направи изключително грозен, антисемитски коментар във фейсбук. Само преди няколко дни България бе обвинявана за расистки прояви по стадионите, а днес висш функционер на Демократична България, забележете – на онези, които обвиняват нас, че сме нетолерантни фашизоиди, си позволява ужасен език на омраза. Под пост във фейсбук за очакван скок на цената на самолетните билети заради либерално изродилия се еко „феномен“ Грета Тунберг, той си позволява да се подиграе с един изключително мрачен епизод от човешката история, а именно геноцида над евреите. Като човек с еврейски произход, настоявам арх. Борислав Игнатов - кандидатът за кмет на тази формация, както и лидерите ѝ Иванов и Атанасов незабавно да се разграничат от антисемитските изказвания на Тома Белев и да обяснят каква е тяхната позиция по този въпрос. Надявам се, че и еврейската общност, както и всички нормални български граждани ще осъдят този недопустим език на омразата! #ТомаБелевизвинисе!\". Това написа във фейсбук депутатът от ВМРО Александър Сиди. Във фейсбук страницата си Тома Белев пък написа: За един ден получих обвинения в антисемизъм за един пост и от почитатели и от отрицатели на ген. Луков. Това ме кара да си мисля, че не отношението ми към Холокоста ги дразни, а нещо друго. Господа бихте ли признали какво е то?", "date": "2019.10.19", "title": "Александър Сиди: Тома Белев с антисемитски коментар, да се извини!"}
{"url": "https://www.24chasa.bg/novini/article/7717621", "text": "Снощното насилие по време на протестите в Барселона прерасна в хаос, при който пострадаха 152-ма души, а общо броят на ранените при сблъсъците в цяла Каталуния е 182, предаде Франс прес, цитирана от БТА. Задържаните в областта са 83-ма, съобщи министерството на вътрешните работи. Тази сутрин миризма на изгоряло още се стелеше в центъра на Барселона близо до площад \"Уркинаона\", където продължава почистването на множеството парчета от изпочупени при снощните сблъсъци предмети, камъни, счупени стъкла и гилзи от гумени патрони. Десетки павета са изтръгнати от тротоарите. В самия център на града радикални привърженици на сепаратистите влязоха в сблъсък със силите на реда, хвърляйки камъни и метални предмети. Полицията отвърна с гумени куршуми и сълзотворен газ. Множество огньове бяха запалени и бяха издигнати барикади на петия ден от мобилизацията срещу тежките съдебни присъди за лидерите на сепаратистите заради ролята им опита за отделяне на областта през октомври 2017 година. От понеделник до вчера всяка вечер градът се превръщаше в цена на ожесточени сблъсъци. Преди вчерашните изблици на насилие над 500 000 души демонстрираха мирно в Барселона след общата стачка през деня. Тази сутрин автомагистрала АР7 е затворена в посока от Франция за Испания близо до границата заради демонстрация на сепаратисти.", "date": "2019.10.19", "title": "182-ма са пострадалите при снощните протести в Каталуния"}
{"url": "https://www.24chasa.bg/novini/article/7717628", "text": "„Ние в Джебел и България не искаме омразата да бъде част от политиката.“ Това каза от джебелското село Мишевско председателят на ДПС Мустафа Карадайъ. „Не искаме омразата, разделението и противопоставянето да са на трибуната на НС, в централната власт и част от законодателството на България. На еврозиборите през тази година ние показахме, че си взехме урока от разделението през 2017г“, добави лидерът на ДПС. На предизборна среща в село Мишевско, община Джебел бяха представени кандидатите на ДПС за общински съветници и кандидатът на ДПС за кмет на община Джебел Неджми Али. Карадайъ обясни, че преди 1989г за говоренето на турски език глобата е била 5 лева. Сега в Изборния кодекс има забрана да говорим на турски и глобата е 2000 лева, добави той. За това, че сме се поздравявали на еврозиборите, ние бивахме глобявани. И това става в 21 век и уж демократична България. По всички международни стандарти имаме правото на информиран избор. Да се информираме за програмите, за развитието и идеите на нашата община и държава на какъвто и да е език, обясни лидерът. Карадайъ каза, че някои партии идват и подлъгват някой наш човек, наши роднини и комшии с разни обещания и те стават техни кандидати. Бойко Борисов излиза и казва: „Ние взимаме 100 000 гласа от турците и мюсюлманите в България. Тази политика, която водим се одобрява от 100 000 мюсюлмани в България“. Излиза, че политиката на забрана на турския език се одобрява от тези, които гласуват за ГЕРБ, заяви той. Гледат да откраднат някой друг глас, за да отслабят нас. Ние даваме гласа си за ГЕРБ, те получават власт и тази власт я ползват против нас. Но ние няма да допуснем това, бе категоричен лидерът на ДПС. Мустафа Карадайъ каза, че гласовете за големите партии идват от големите градове и затова те ще се грижат за избирателите на големите градове, а не за нашите села. Гласовете на ДПС идват от нашите села и ние сме длъжни да се грижим за тях. Няма как да гласуваме за тези големи партии, които ползват властта против нас, обясни още Карадайъ. Избираме нашия кмет на кметство, но той не може да реши самостоятелно проблемите и затова отива при кмета на общината, за да постави нашите проблеми от селото, заяви лидерът. Избираме и общинските ни съветници, за да вземат правилните решения за нашите проблеми. Но зад всички тези добри идея, в община Джебел средства няма, добави той. И като не стигат парите, кмета на общината ще се обърне към народния представител. ДПС има най-мощната и силна парламентарна група днес в НС. Няма значение кой колко на брой народни представители има. Всички признават, че най-добрите експерти са в ДПС, обяви Карадайъ. Председателят на ДПС заяви, че най-много обещават тези, които нямат намерение да вършат работа. Само че ние много добре знаем, че независимо кой какво обещава, ние ако не си свършим нашата работа, няма кой друг да ни я свърши. На 27 октомври ще има избори, а следващия ден празник на победата, заключи председателят на ДПС Мустафа Карадайъ. Към всичките титли на Неджми Али трябва да прибавя и титлата архитект. Неговата програма е чудесна, амбициозна, изпълнима и в нея има великолепен икономически замисъл. Това показва само ниво. Нивото на нашата партия, на Неджми Али, на община Джебел и на нашите общини, каза зам.-председателят на ПГ на ДПС Йордан Цонев. Цонев каза, че председателят и ДПС идват тук да направят централното мероприятие за деня във вашето село. ДПС може да събере на площада 5000 души, но за нас са важни малките населени места и вие хората, добави той. ДПС е нашата партия. Да подкрепим нашата партия, да си свършим нашата работа и да бъдем полезни на нашите деца, всички хора, на Джебел и на нашата Родина, призова още Йордан Цонев. На предизборната среща присъстваха и евродепутатът Атидже Алиева-Вели, народният представител Ерол Мехмед, членът на ЦОБ Ердинч Хайрула и бившият народен представител Салиха Емин.", "date": "2019.10.19", "title": "Мустафа Карадайъ и екипът на Централния лъч дадоха мощната си подкрепа за Неджми Али за кмет на Джебел"}
{"url": "https://www.24chasa.bg/novini/article/7717646", "text": "Ще представлявам почтените работодатели и всеки, който иска справедлива икономическа и трудова среда. Това е в основата на добрия стандарт на живот на всяко ниво – домакинство, община, държава. Ако бизнесът не работи, ако не се произвежда, всяка друга политика е обречена. Благодарение на работещите хора има бюджет, с който да се пълнят дупки, да се финансират проекти за подобрение на градската среда, да се подновява градския транспорт. Аз съм икономист по образование, мога да направя тази проста сметка – ако една структура не помага на ефективната икономика, то тя е с вързани ръце за всички други свои амбиции. Затова ще се боря за каузата да развиваме всички сфери на икономиката, ще осигуря по-добра работна среда и живот на хората и това в условията на открита политика и прозрачност. В този смисъл мога да отговоря и по-кратко – пряко ще представлявам почтените работодатели, косвено – всички граждани. Можете да попитате който и да е представител на всеки тип бизнес – и като големина, и като отрасъл. И всички ще ви кажат едно – че не искат властта да им помага – независимо законодателна или местна, искат само да не им пречи. И наистина – административните пречки в София са доста тежки, сроковете, с които се работи, са много голям проблем. От една страна те са дълги, а от друга – има безброй начини да не се спазват. Като цяло усещането, че администрацията е мудна и тромава, не е лъжовно. Да не крием и друго – част от служителите са некомпетентни. Това рефлектира в забавени срокове, сгрешени документи, повторни процедури, както и излишни такива. В София липсата на качествени кадри е огромен проблем, липсва мотивация в хората и неслучайно. Това се отразява и на администрацията. Получава се затворен кръг – общинските служители са недоволни от условията си на труд, а бизнесът е недоволен от услуга, която получава, и също има право. Хората, които формират БВП в страната и плащат заплати, високи данъци, носят на плещите си редица рискове, не могат да получат адекватно и справедливо обслужване срещу парите, които плащат на общинската администрация. Това може и трябва да се промени, няма да е лесно, системата е мудна, но е възможно, стига да не се отказваш. А хората от бизнеса не се отказват лесно. Това, от което има реална нужда, е в София да си припомним ценностите, на които са базирани кооперативните съюзи. Хората имат природна потребност да се сдружават и обединяват. Защото заедно можем да постигаме много по-големи успехи. Истината е, че в по-малките населени места кооперативните принципи работят, хората там осъзнават нуждата един от друг, ценността на взаимната помощ и подкрепа. Но през последните години в София моделът е обърнат – дали от мнителност, от разочарование или трудностите на прехода, но е факт, че често не се познаваме и в блока, в който живеем, гледаме да действаме самостоятелно. По-малко склонни сме да бъде кооперативни, да постигаме растеж заедно. Не си даваме сметка, че така сме по-малко гъвкави. Тук най-лошото е друго – в София вече не считаме за нередно един да расте много, а другите много да изостават. В столицата ни е отворена огромна ножица – има много богати и много бедни, много привилегировани и много хора без никакви връзки, което не бива да е спирачка за тяхното развитие, а за съжаление е. Има много добре образовани хора и такива, които сякаш живеят в друг век. София е град на социалните контрасти – и това невинаги означава шарен и разнообразен микс на големия град. Понякога означава просто несправедливост и липса на нормални условия за всички. Безспорно това да си работеща активна жена днес те прави много организиран човек. Качество, което е полезно навсякъде. Обществените каузи силно ме вълнуват. Бих се борила всеотдайно за всичко, което смятам, че има нужда да бъде извоювано. Жените често сме по-дисциплинирани, отколкото мислим. Можем да бъдем пенкилер, да бъдем навсякъде, да тъчем на много станове и всичко да ни се получава повече от добре. Аз никога не съм стояла пред казуса – семейство или кариера. Именно защото съм дисциплинирана и знам, че мога да се справя с всичко едновременно. Мога да бъда съпруга, майка, мениджър, съветник, всичко е въпрос на организация и правилно подреждане на приоритетите във всеки конкретен момент. В това е женската сила. Какво означава опоненти, в София има 61 места за общински съветници. Затова и имаме преференциален вот, за което аз много се радвам. По този начин се дава възможност на всеки кандидат, без значение каква е политическата му ориентация, да даде думата си на конкретни хора какви битки възнамерява да спечели за тях. За мен най-важната битка е, когато представител на бизнеса чуе, че има съвместна работа с общината, да не се обезсърчава на момента. Целта ми е Столична община да стане евфемизъм за ефективна, бърза и прозрачна дейност. Да бъде партньор, а не враг на бизнеса. Нужни са адекватни мерки в администрацията – засилен контрол, но и мотивация. Системата трябва да стане по-лесна за работа – и за служителите в учреждението и за потребителите на услугите. Вече казах, че има недостиг на работна ръка. За него има много фактори, но за мен е важно служителите ми да се чувствт добре, да работят в нормални условия. При нас има осигурено работно облекло, безплатна храна, нито една точка от Кодекса на труда не е заобиколена, както често се случва. Да не казвам, че ние сме по-скоро изключение. От една страна считам това за дълг към хората, с които работя. От друга мисля, че ако не се чувства обгрижван и подкрепен във всяко отношение, служителят не дава всичко от себе си и не развива потенциала си. С честността и прозрачността. В кооперативния съюз всички решения се вземат открито и почтено, защото от това зависи нашият собствен бизнес, благополучието на служителите ни, на техните семейства. Имам богат опит в управлението, но и знам колко е важно гласът ти да бъде чут в една структура. Смятам, че много институции у нас не работят ефективно, не защото хората в тях са злонамерени, а защото не се вземат навременни решения, защото гласът на логиката понякога е тих и лесно се заглушава, защото не се поема лична отговорност. В бизнеса няма място за спотайване. Научена съм да работя много, да вземам решения, да нося отговорност за тях и да се грижа за хората, които работят за мен. На тези принципи никога няма да изменя.", "date": "2019.10.19", "title": "Силвия Дойчинова: Ще защитавам интересите на почтените работодатели"}
{"url": "https://www.24chasa.bg/novini/article/7717656", "text": "Полицията в Петрич издирва родителите, които изоставиха бебето си пред лекарски кабинет. В петък следобед момиченце на около 2 месеца беше оставено на пейка в коридор пред педиатричен кабинет в болницата. Бебето вече е настанено в областното лечебно заведение в Сандански за лечение, предава  . Предполага се, че детето е родено в домашни условия, защото пъпната му връв е срязана непрофесионално.", "date": "2019.10.19", "title": "Издирват родителите на изоставеното бебе в Петрич"}
{"url": "https://www.24chasa.bg/novini/article/7706057", "text": "Aндрю и Шарън от Ливърпул близо година планират сватбата си. Избират луксозен хотелски комплекс в Лас Вегас и се доверяват на “Томас Кук” да организира превозването на гостите им от Великобритания до САЩ и сватбената церемония. Няколко дни преди да отпътуват обаче, разбират, че туристическата компания е фалирала. Звънят отчаяно в хотела и питат дали има шанс сватбата им все пак да се състои. От управата му им се притичват на помощ. Намират алтернативна авиокомания, с която да пристигнат в Лас Вегас, и тържеството започва. Точно когато си казват “да” пред олтара, се случва нещо неочаквано. Към тях се приближава сънародникът им Род Стюарт. Легендарният музикант по това време има планирани концерти в хотела и случайно научава за техните премеждия. Решава да ги изненада с песен, един вид малка компенсация за целия преживян стрес. “Не мога да си представя колко сте били разочаровани, че не сте успели да пътувате с “Томас Кук”, сигурно е било ужасно, но важното е, че сега сте тук с приятелите си”, казва им той. Видеото от неговата изненада бързо обикаля социалните мрежи. Появяват се и други клипове, показващи мили жестове около фалита на туристическия гигант. Един например е документирал как пътниците на последния самолет на „Томас Кук” към Острова събират 5000 паунда за разплакания му екипаж. Подобни прояви на солидарност не са изненадващи, тъй като за 178 г. съществуване най-старият туроператор в света се бе превърнал в безценен помощник на хората, които не могат сами да организират почивката си. Затова с неговото изчезване и последвалите фалити на свързани туристически фирми, сред които и българската “Астрал холидейз”, се очаква да настъпят сериозни промени в начина, по който туристите тръгват на път. Прогнозите са, че много от свикналите да пътуват с туристически агенции ще се насочат към популярните интернет портали за туризъм. Само че при тях нещата са доста по-различни. Те не работят единствено с проверени партньори, а с широк кръг и разчитат основно на мнението на клиентите им. Затова понякога се случва дори да рекламират нещо, което вече го няма или пък въобще не е съществувало, както разкри наскоро репортер на Би Би Си. Той разказа за сблъсъка на строителен предприемач с такъв сайт. През 2015 г. Чарлз Гудъл купува затворена кръчма в графство Дърам. Някога тя е носела романтичното име „Механата до моста”, но от 2011 г. не работи и се руши. Изненадата му обаче е голяма, когато в световноизвестния сайт за пътешествия TripAdvisor прочита ревю от клиент, който твърди, че преди седмица е ял в нея печено, но не останал много доволен от обслужването. Чарлз пише до интернет платформата, за да ги информира, че това няма как да е вярно, но въпреки това фалшивите рецензии не изчезват, макар след известно време да се появява все пак съобщение, че кръчмата не работи. Миналата година пък друг британски журналист показа нагледно как може да вкара в класацията на TripAdvisor за най-добрите ресторанти в Лондон измислено заведение само чрез писане на положителни коментари за него в продължение на 5 месеца. Според Британската асоциация за защита на потребителите подобни “грешки” въобще не са изолиран случай и е добре хората да знаят как да ги разпознават, за да не останат разочаровани от своята почивка. Първият показател е голям брой рецензенти, които никога не са писали за нищо друго, освен за това място. Вторият е бързо превръщане на нещо в хит, независимо дали става въпрос за положителни или отрицателни коментари. Много сигурен индикатор, че става въпрос за нещо съмнително, е и ако няма никаква друга информация за него в интернет. Затова британските защитници на потребителите съветват хората да проверяват мястото, към което имат интерес, през повече информационни източници. Освен това да не се поддават на нечестни маркетингови трикове, които някои сайтове използват за психологически натиск върху клиента. Те дават пример с платформата за хотелски резервации Booking, която често използва червени надписи, че това е последната стая на тази цена или пък че остават само три свободни стаи в даден хотел. Обикновено в такива случаи човек инстинктивно посяга към банковата си карта, за да направи резервация. Страхува се да не изпусне примамвливата оферта и няма време да я провери. Ако обаче успее да се въздържи и го направи, ще открие например на сайта на въпросния хотел, че има още много стаи на тази цена. Причината е, че сайтове като Booking получават право да продават малка част от тях, тъй като вземат процент от цената. Обикновено хотелиерите използват тяхната популярност преди всичко да се рекламират. Разбира се, това не означава, че TripAdvisor и Booking са лоши сайтове и трябва да се избягват. Напротив, те предоставят полезна информация, от която човек може добре да се ориентира и да организира сам своето пътуване и почивка. Те спестяват много време и усилия, но е добре да се подхожда към тях с доза здрав разум, а не просто само да се хвърля поглед на цифровата оценка, която дават за даден хотел. Обикновено тя е между 5 и 10 и се формира на база направените коментари от клиенти. Полезно е да се четат и самите мнения, тъй като в тях често има впечатления за хигиената, храната и съпътстващите услуги, предлагани от хотела, което може да ви спести неприятни изненади на място, посочват от Българската асоциация на потребителите. Личното отношение на персонала и нивото на обслужване също може да ви бъде от полза при вземане на решение, а то може да се провери лесно с едно обаждане по телефона. Също не бива да се избира единствено на база най-ниска предложена цена, тъй като въпреки кризата и борбата за пазарен дял никой туроператор не предлага безплатен отдих. Нереално ниските оферти често са съпътствани с допълнителни разходи, които не са обявени или пък са записани с прекалено дребен шрифт в тях. Например може да се окаже, че до въпросния хотел няма удобен обществен транспорт и може да стигнете единствено с такси. Или пък пък не разполага със собствен паркинг, а разчита на платен в близост.", "date": "2019.10.19", "title": "Как да не си вгорчим ваканцията"}
{"url": "https://www.24chasa.bg/novini/article/7715675", "text": "Ръководството на болниците от групата на „Булфарма“ -УМБАЛ „Софиямед“, УМБАЛ „Пълмед“, МБАЛ „Бургасмед“, УМБАЛ „Здраве“-Пазарджик, МБАЛ „Здраве“-Велинград и „Проф. Д. Ранев“-Пещера поздравява всички лекари, работещи в структурата, както и колеги, и им желае много щастие, професионални и лични успехи. Продължавайте все така успешно да отстоявате принципите на лекарската професия. Бъдете все така отговорни професионалисти, сплотени и мотивирани в мисията си по опазването на човешкия живот. Нека успехът да съпътства всяко Ваше начинание, надеждата да Ви вдъхва кураж, а вярата да носите винаги в себе си, за да продължите да се борите с успех с предизвикателствата на живота.", "date": "2019.10.19", "title": "Честит Ден на българския лекар!"}
{"url": "https://www.24chasa.bg/novini/article/7717418", "text": "Полицията в Барселона използва водни оръдия снощи в петия пореден ден от протестите в Каталуния срещу произнесените от Върховния съд на Испания присъди затвор срещу деветима сепаратистки лидери, предаде ДПА, цитирана от БТА. По оценки на полицията във вчерашните демонстрации в Барселона са участвали над половин милион души. Основната демонстрация на булевард \"Пасеч де Грасия\" остана мирна. Протестиращите искаха \"политическите затворници\" да бъдат освободени и пееха каталунския химн. Но друга демонстрация недалеч оттам с участието на неколкостотин предимно млади хора пред централата на полицията прерасна в нови сблъсъци с властите. Маскирани активисти, облечени в черно, хвърляха предмети като камъни и яйца по полицейските служители и палиха кофи за боклук. Регионалната полиция на Каталуния заяви, че е използвала водни оръдия, за да си проправи път през горящите барикади. За да разпръсне протестиращите, полицията употреби и гумени куршуми и палки, предаде Асошиейтед прес. Тя допълни, че трима души са арестувани. Вестник \"Паис\" съобщи, че при протестите в Каталуния вчера са арестувани 17 души, а 62, от които 41 в Барселона, са ранени, посочва ДПА. Испанското министерство на вътрешните работи заяви в Туитър, че в автономната област досега са пострадали над 200 служители на силите за сигурност. В изявлението си то припомня, че испанският наказателен кодекс предвижда до шест години затвор за посегателство срещу представител на властите. Пожелал анонимност говорител на Националния съд на Испания съобщи, че съдия е разпоредил да бъдат закрити сайтове, свързани с интернет група, стояща зад някои от тазседмичните масови прояви срещу присъдите, предаде Асошиейтед прес. Групата - на име \"Демократично цунами\", е в полезрението на испанските власти, откакто хиляди хора откликнаха на призива й в понеделник да бъде блокирано международното летище на Барселона. Това стана, след като същия ден бяха произнесени присъдите срещу сепаратистките лидери и още трима активисти. Говорителят отказа да навлезе в подробности, защото делото все още не е обнародвано. За групата се чу за пръв път в началото на септември и само за шест седмици тя събра близо 340 000 последователи в основния си канал в приложението Телеграм.", "date": "2019.10.19", "title": "Демонстранти влязоха в сблъсъци с полицията в петия ден на протести в Каталуния"}
{"url": "https://www.24chasa.bg/novini/article/7709823", "text": "Често приеманата за безвредна марихуана всъщност не е никак безвредна. Тя може да доведе до много когнитивни и емоционални нарушения като нарушения на краткосрочната памет и концентрацията, безпокойство, обърканост и страх. Освен рисковете за физическото здраве, съществуват и рискове за психическото. Хора, предразположени или с генетично заложени депресивни състояния и психози, това може да бъде силна предпоставка за тяхното отключване, казва Мариета Рускова, клиничен психолог и експерт в индивидуални и групови психологични консултации. Често срещан е и т.нар. амотивационен синдром, при който се наблюдават изключителна пасивност и пълна липса на амбиции, просто съществуване. Истината е, че употребата на марихуана в комбинация с алкохол може да доведе до смущения в сърдечната дейност и колабиране. Амфетаминът е синтетично вещество, което потиска чувството за умора, увеличава сърдечната честота, води до свръхактивност, чувство за щастие и самоувереност, но и до пълно изтощение след това. При отнемане на чувството за жажда и умора, употребяващите рискуват организма им да “прегрее” и да се срине, да се стигне до сърдечен удар или инсулт. Най-често срещаните последствия от употребата на амфетамини са агресия, халюцинации, параноя, остри психически разстройства. Екстазито води до чувство на еуфория и засилване на възприятията и енергията. Най-честите странични ефекти са гадене, втрисане, изпотяване и др., но е възможно да се стигне до чернодробни възпаления, белодробна недостатъчност и заболявания на костния мозък. Употребата на амфетамини или екстази може да доведе до хипертермия – увеличаване на телесната температура до над 42 градуса, което състояние създава опасност от поява на конвулсии или тежка бъбречна недостатъчност. Употребата на стимуланти може да доведе до мускулни спазми, гърчове, дезориентираност, параноя, психоза, спиране на сърдечната дейност. Кокаинът е един изключително високорисков стимулант, към който пристрастяването става лесно и трайно. Ефектите му са интензивна еуфория, потискане на апетита, но и раздразнителност, гадене, нарушение в съня, повишени кръвно налягане, сърдечна честота и телесна температура. Възможните последствия са безпокойство, параноя, депресивност и безсъние, а свръхдозата крие рискове като хипертонична криза, мозъчен кръвоизлив или остра бъбречна недостатъчност. Хероинът е наркотикът, към който се развива бързо физическа и психическа зависимост, а абстиненцията при него е с най-тежките симптоми от всички наркотични вещества. Това ПАВ създава усещането за топлина и емоционален комфорт, и притъпява болката, но в дългосрочен план уврежда мозъка и черния дроб, води до рязка загуба на тегло, загуба на зъби, инфекции, ХИВ, хепатит, възпаления и абсцеси на крайниците, увреждания на кръвоносните съдове. Свръхдозата води до загуба на съзнание, кома или смърт.  ", "date": "2019.10.19", "title": "Какви рискове крие употребата на психоактивни вещества"}
{"url": "https://www.24chasa.bg/novini/article/7717432", "text": "Очаква се днес да станат ясни причините за смъртта на ученичката в Димитровград, която почина по време на час по физическо, предава  . Районна прокуратура образува досъдебно производство. Засега няма данни за насилие, но точната причина за смъртта ще стане ясна след аутопсията. Инцидентът е станал в 7-ия час, когато 9. А клас са на спортната площадка на математическата гимназия. Децата са били разделени по двойки и са играли федербал. 15-годишното момиче оставя ракетата и минута по-късно припада. Първи опит да й помогнат правят съучениците и двама учители по физическо. Извикано е медицинското лице на училището. На място пристига и екип на Спешната помощ, който констатира смъртта. Момичето е нямало здравословен проблем, който да наложи освобождаването му от физическо. От полицията са иззели записите от камерите в училищния двор. Засега няма данни за физически сблъсък или удар. В понеделник в гимназията влиза психолог, който ще работи със съучениците на починалото дете.                                                                                                                                                                                                                                                                                                                          ", "date": "2019.10.19", "title": "Разясняват се причините за смъртта на ученичката, починала в час по физическо"}
{"url": "https://www.24chasa.bg/novini/article/7717435", "text": "Решаващ ден за Великобритания. Парламентът се събира на извънредно заседание за първи път от 37 години насам. Британските депутати трябва да решат дали подкрепят новата сделка за излизане от Европейския съюз, предава  . Започва Великата събота, както медиите във Великобритания нарекоха този ден. В парламента депутати ще започнат дълги обсъждания на сделката с ЕС, като кулминацията ще е вот по текста. Навън активисти против Брекзит излизат на голям протест. Три са вариантите - приемане на сделката без поправки към нея, което ще даде възможност бързо да се превърне в закон. Приемане с поправки, вероятно ще забави датата за развода. При отхвърляне депутатите може да гласуват за Брекзит без сделка, но вероятността да го приемат е много малка. И последно - ако всичко се провали - Джонсън по закон е длъжен да поиска отлагане на Брекзит. Много е трудно да се прогнозира дали премиерът е успял да убеди достатъчно депутати. В коридорите на Уестминстър обаче се говори, че са му нужни само между трима и петима депутати, за да бъде приета сделката. Но не се знае колко от така наречените му сигурни гласове, на практика няма да го подкрепят. Развръзката очакваме до края на деня.", "date": "2019.10.19", "title": "Британският парламент решава за или против сделката за Брекзит: Има три възможни варианта"}
{"url": "https://www.24chasa.bg/novini/article/7717439", "text": "Започна транспортирането на бюлетините и изборните книжа към избирателните комисии в страната за предстоящите на 27 октомври избори за кметове и общински съветници, предават от пресцентъра на МВР. От МВР е осигурена охрана и ескорт на превозните средства, превозващи бюлетините до областните центрове в страната. \"Извозването на бюлетините започна в четвъртък и ще продължи по график до другия четвъртък. Днес има за транспортиране бюлетини по няколко маршрута. Първият е за Перник и Кюстендил, вторият - Враца-Монтана-Видин, третият - до Стара Загора, а четвъртият - до Смолян\", каза зам.-директорът на Дирекция „Жандармерия“ комисар Петър Антиев.", "date": "2019.10.19", "title": "Видео: Жандармерията охранява извозването на бюлетините до областните центрове (Обновена)"}
{"url": "https://www.24chasa.bg/novini/article/7717442", "text": "Скъсана дига в златодобивното селище в Красноярския край в Русия взе 13 жертви, съобщи пред ТАСС пресслужбата на руското министерство на извънредните ситуации, цитирана от БТА. Пострадали са други 19 души. Следственият комитет на Русия заяви, че е образувано наказателно дело, както и че е възможно в тези работнически общежития да е имало до 80 души. Според руското министерство на извънредните ситуации тази нощ около 2 ч. московско време в района на населеното място в Красноярския край Шчетинкино на р. Сейба е станало скъсване на дигата на технологичен водоем на златодобивно предприятие. Водните потоци практически са отнесли две работнически общежития от временен тип. Самото селище на златодобивниците се намира в труднодостъпна местност. В момента на мястото работят около 270 спасители. Дигата, която се скъса, не е била официално регистрирана, заяви пред телевизия Россия-24 губернаторът на региона Виктор Усс, цитиран от ТАСС. Дигата е била висока 5 метра, а работническото селище, пометено от водите, се е намирало по-ниско от водоема.", "date": "2019.10.19", "title": "Скъсана дига взе живота на 13 души в Русия, 19 са пострадали"}
{"url": "https://www.24chasa.bg/novini/article/7717478", "text": "Възпоменателни златни монети бяха издадени в чест на 70-годишнината от основаването на КНР, съобщават от  . Дизайнът им включва гравирани божури, лилии, нарове и др. Монетите са издадени от Китайската народна банка и всяка от тях струва 2000 юана (281 долара). Дизайнерът е 64-годишният професор У Гуанин от Факултета по изкуства и дизайн към Университета Цинхуа. У е един от главните художници, създали талисманите за Пекинските Олимпийски игри през 2008 г. Това е първата възпоменателна монета, която създава. „Първият ми дизайн отразяваше единството между 56 етноса в страната\", обясни проф. У. Той разказа обаче, че ограниченията в размера на монетата, чийто диаметър е не повече от 100 милиметра, не му е позволил да включи всички 56 етнически групи. Затова е била избрана втората му идея с цветята и панделите.", "date": "2019.10.19", "title": "Издават специални дизайнерски монети за 70-годишнината на КНР"}
{"url": "https://www.24chasa.bg/novini/article/7717532", "text": "Според бившия външен министър Соломон Паси криза на лидерството е в основата на невъзможността на Лондон да договори и приеме сделка за напускане на Европейския съюз до момента. Паси коментира още, че България няма интерес от това да не бъдат започнати преговори за членство със Северна Македония и Албания. Той определи ситуацията след офанзивата на Турция в Северна Сирия като сериозна, съобщава  . \"Нека ние да си оправим нашите, а другите - техните. Не може да се сравнява, понеже другите са лоши и ние да толерираме лошите у нас\", така Паси коментира расисткия скандал около мача България - Англия. Бившият външен министър каза, че започването на преговорите за членство на Северна Македония и Албания се отлага за трети път. \"Към кого тласкаме Северна Македония и Албания? Тласкаме ги в ръцете на Русия ли, на Турция ли, на Иран?\", попита той. Паси допълни, че се полагат сериозни усилия Сърбия да остане в орбитата на руското влияние. \"Ние нямаме интерес от това Северна Македония, Албания, Босна, Косово да вървят назад\", каза още той. Паси прогнозира, че един ден Албания и Северна Македония ще станат членове на Европейския съюз, но въпросът е с каква скорост това ще случи. \"Механизмът на преговорите е механизъм да се влияе върху една държава. Ние много повече можем да влияем върху Северна Македония в момента, в който започнат преговорите\", допълни той. Соломон Паси смята, че проблемът с Брекзит и невъзможността до момента да бъде уговорено излизането на Великобритания от Европейския съюз с липсата на лидери. \"Великобритания никога не е имала такова отсъствие на лидери - както в консервативния, така и в лейбърския лагер\", каза той. По темата с Брекзит той каза, че грамотните хора не са отишли да гласуват и това описа като \"трагедията на демокрацията\". \"В Англия се прави една втора граница. Граница между острова на Великобритания и острова на Ирландия. Все едно да сложим една нова граница някъде около Пазарджик и там да се проверяват стоките, да се слагат нови правилници. Англия започна да се разпокъсва и ние не знаем дали някой ден Шотландия няма да излезе, дали Англия няма да загуби Гибралтар\", коментира Паси. Положението с Турция Паси определи като \"сериозно\". \"Когато Америка поема лидерската роля, казват \"ние не искаме Америка да е световният полицай. Когато Америка се оттегля от лидерската роля, световното обществено мнение казва \"Къде е този полицай да дойде да свърши работата?\". Споразумението между вицепрезидента Пенс и Ердоган не е нищо специално, то е просто отлагане на едни действия, които така или иначе турската страна ще предприеме\", поясни той. Паси прогнозира, че в дългосрочен план Турция ще запази контрола над североизточната част на Сирия, която ще представлява буферна зона между Турция и Сирия.", "date": "2019.10.19", "title": "Соломон Паси коментира Европа, България, Брекзит и отношенията на Турция и САЩ"}
{"url": "https://www.24chasa.bg/novini/article/7717661", "text": "Македонският премиер Зоран Заев иска бързо провеждане на предсрочни парламентарни избори. Това съобщи самият той преди минути по време на извънредно обръщение към нацията, предава  . Решението на Заев идва часове след блокирането от страна на Франция на започването на предприсъединителни преговори за членството на страната в ЕС. Зоран Заев иска изборите да бъдат проведени в най-кратки срокове. Той няма намерение да подава оставка. Премиерът на Република Северна Македония Зоран Заев ще представи тази си позиция утре по време на лидерската среща при президента Стево Пендаровски. \"Ние изпълнихме всичко, а ЕС не спази обещанието си. Те направиха историческа грешка. Всичко, което можехме, направихме. Безспорен факт е, че ние сме жертва на европейска грешка. Аз съм разочарован и гневен\", подчерта премиерът Заев. \"Поемам върху себе си разочарованието на гражданите. Европейският сън на македонския народ няма да бъде унищожен. Отговорно заставам пред Вас и поради тази причина искам да чуя Вашата позиция по отношение на провеждането на бързи предсрочни избори в най-скоро време. Вие ще решите по кой път ще вървим\", каза още Заев и добави: \"Сериозността на днешния ден изисква сериозно решение\". Той призова да се продължи по европейския път, защото в противен случай ще се стигне до национализъм, изолация, бедност и изграждането на паметници от стиропор. \"Готово съм за нов чист мандат за изграждането на европейска държава\", подчерта Зоран Заев и обеща да изгражда добросъседски отношения. \"Не са ни нужни разправии със съседите\", добави той. Зоран Заев е министър-председател на страната от 1-ви юни 2017 година. Той подписа Договора за приятелство с България на 1-ви август същата година, а миналата година през месец юни чрез Преспанския договор сложи край на дългогодишния спор за името на страната между властите в Скопие и Атина и така отвори пътя за евроатлантическата интеграция на страната.", "date": "2019.10.19", "title": "Заев свиква предсрочни избори: Ние сме жертва на европейска грешка, гневен съм"}
{"url": "https://www.24chasa.bg/novini/article/7717671", "text": "Управляващите досега в София не биха могли да кажат, че са на прав път в справянето с проблемите в транспорта, заяви вече бившият заместник-председател на СОС от БСП и втора в листата на социалистите за общински съветници Решението на проблема с трафика в София ще дойде тогава, когато управляващите в Столична община видят реалните причини за него. Това заяви досегашният заместник-председател на СОС от БСП Милка Христова, която е втора в листата на социалистите за общински съветници. Тя участва в предизборен дебат по телевизия \"Европа\" в събота сутринта. \"Досега управляващите в Столична община не разглеждаха комплексно проблема по отношение на причините, поради които трафикът се увеличава, коментира тя. - Взимаха решения \"на парче\", всеки проблем беше отстраняван сам за себе си, а гражданите се чудят защо няма ефект. Каква е истината? Паразитният трафик, например, е породен от липсата на места в детските градини и ясли. Това налага родителите да превозват децата си с автомобили от едно място на друго. Същото е и с учениците. Заради влошеното качество на образованието, предлагано в училищата в кварталите, децата и родителите им предпочитат тези в центъра. Това е само един от всичките примери\". Милка Христова отбеляза факта, че има закупени нови автобуси за градския транспорт, както и работата по изграждането на метрото. Според нея обаче, управляващите досега в Столична община не биха могли да кажат, че са на прав път в справянето с проблемите в транспорта в София. \"Трафикът в града от използваните лични автомобили се увеличава, а не намалява. За какво отстраняване на проблема можем да говорим изобщо, каза Милка Христова. - Градският транспорт не е предпочитан, защото нито е по-удобен, нито е по-евтин, нито е по-достъпен към момента. Хората чакат много време по спирките, линиите и връзките не са удобни, все още липсва довеждащ транспорт до метростанциите, няма навеси, които да подслонят гражданите при лошо време, цената на единичния билет е прекалено висока\". Според Милка Христова, една от най-важните стъпки за разрешаването на проблемите в транспрота е приемане на нов план за организация на движението в София. Освен това е наложително довършването на участъците от Околовръстния път и вътрешните рингове - бул.\"Тодор Каблешков\", пробивите на бул. \"Пенчо Славейков\" и \"Данаил Николаев\", връзката между ж.к. \"Люлин\" и \"Овча купел\". \"Проблемът с паркирането в София също е много голям - автомобилите са върху уличните платна, тротоарите и зелените площи. Липсват стратегия и последователни действия за трайното му решаване. Използването на активни ленти на улиците допълнително намалява пропускателната им способност и увеличава задръстванията и проблемите с трафика, коментира Милка Христова. - Паркирането не бива да бъде само източник на пари. То е основно задоволяване на обществената потребност. Приходите на Центъра за градска мобилност от \"синя\" и \"зелена\" зона са около 30 милиона лева, които не ги използват за изграждане на паркинги. А алтернативата на \"синята\" зона е да приберем колите в подземни и надземни паркинги. Това дори е записано в генералния план за организация на движението. Решението, което ние, от БСП, предлагаме в този случай е ЦГМ ЕАД да бъде преобразувано. Да бъде отделено общинско предприятие \"Паркинги и гаражи\", което да организира дейността по паркирането в София. А приходите да бъдат използвани за изграждане на нови паркинги и за ремонт на тротоарите\".", "date": "2019.10.19", "title": "Милка Христова: Решението на проблема с трафика ще дойде, когато в Столична община видят реалните причини за него"}
{"url": "https://www.24chasa.bg/novini/article/7717674", "text": "“Столичното ръководство се отнесе към \"Топлофикация\" ЕАД абсолютно безхаберно. Над 860 млн. лева са дълговете на това общинско дружество и са нараснали с 200 млн. лева за последните години. Искам да ви съобщя за едно писмо на \"Булгаргаз\" до Столичната община, министъра на енергетиката и \"Топлофикация\". Писмото не е публично огласено. В него се посочва, че ако до Нова година не се платят 100 млн. лева на \"Булгаргаз\", това ще постави под риск доставката на природен газ в страната. Не само за София”, прочете Манолова документа и го показа в студиото на Дарик радио. “Проблемът става национален, не само за София. Сметката ще се плати не от столичани, а от гражданите на България, заради това безхаберно отношение и под риск са доставките на газ навсякъде в България, се посочва в този документ”, очерта тя проблема. “До фалит \"Топлофикация\" бе доведена от това кметско ръководство и от този общински съвет”, каза още тя. По думите й столичният кмет нито веднъж не е защитил гражданите от високите и неразбираеми сметки за цялото това време от 14 години, които е в общината. Манолова припомни, че сега, исторически, се плаща най-високата цена на парното и гражданите плащат от джобовете си този дълг от над 860 млн. лева. Ще се направи ревизия, ще се спре източването чрез частния субект, който купува на ниски цени тока, произведен от \"Топлофикация\" и го продава скъпо на борсата - купува го за 90 лева, продава за 150-200 лева на борсата и прибира печалбата. Трябва да се спре това безобразно източване, при което кмет и общински съвет си затварят очите, категорична бе още Манолова. \"Проблемът бил в рекетьорския договор с \"Булгаргаз\", се оправда г-жа Фандъкова. А защо тогава не сключи договори с други доставчици? Защо не го направиха, след като по закон имат право? Управляват 14 години, попита Манолова. По отношение на столичното ВиК-дружество Манолова каза, че ще го подготви в следващите 4 години, за да поеме то услугата на водоснабдяването на София, а не концесионери, както е сега. “Концесията свършва през 2025 година и по-следващият кмет трябва да бъде улеснен общинското дружество да поеме дейността. Аз ще подготвя това, защото хората са недоволни от качеството на ВиК-услугите в София”, посочи още Манолова. По-рано през деня, при участието си в “Нова телевизия” тя посочи, че сред основните й приоритети ще бъде до края на мандата да има детска градина за всяко дете. “Поколения наред деца израснаха в списъците на чакащите. Изчислили сме, че това ще струва около 15 млн. лева на година и Столичната община може да си позволи тези средства - все пак дават се за какво ли не, а тук говорим за децата”. “При столица с толкова огромен бюджет не е справедливо пред младите хора, активните, семействата, пред хората, които искат да се развиват и да раждат деца, да не се осигури 14 години най-елементарното - места в детските градини за техните деца”, каза още Манолова. “Малко е направено досега. А трябва частните терени, отредени за детски заведения, да се отчуждят. За 15 такива терени сроковете са изтекли поради бездействието на столичната община”, каза Манолова и посочи, че не се отделят средства за отчуждения за терени за детски градини, градинки, училища, спортни площадки и др. “Няма да вдигаме данъците, а ще оптимизираме разходите. Ще има звено, което ще следи за ефективността на разходите. В столичната община, по данни на НПО, има корупция за над 150-200 млн. лева - това са пари, загубени в корупция”, обърна внимание Манолова. “Вижте ремонтите - по над 20 млн. лева се дадоха за ремонта на \"Граф Игнатиев\" и пространството около НДК. Над 10 млн. лв. - за ремонта на Западен парк, който сега прилича на разораната целина. По 120 млн. годишно се дават за сметосъбиране и сметоизвозване. Това са огромни суми, които могат да се харчат по-ефективно. Ще запушим дупките и ще спрем да пилеем, за да останат пари за хората”, каза Манолова. “Каузата за чист въздух е другата ми кауза. Сега столичани ще плащат три пъти - санкции от ЕК, мерки за чист въздух и пари за лекарства на децата. Всяко четвърто дете в детските градини в столицата е с хронично заболяване, като астмите преобладават”, каза още Манолова. Тя посочи, че едва сега предизборно столичната община прие да сложи 22 станции за измерването на качеството на въздуха. “А докато гражданите мереха със своите 500 станции, общината отричаше проблема”, подчерта Манолова и изброи конкретните мерки, които ще предприеме: В дните с високи емисии на замърсяване - безплатно пътуване с бял билет, ще се забрани горенето на дограми, дрехи втора употреба и гуми, ще се въведат зони с ниски емисии, където автомобилите ще се ограничават, ще се сменят уредите за отопление, които са на твърдо гориво, ще се забрани да се горят мокри дърва и въглища за отопление, енергийни помощи ще се предоставят само за ток, газ и парно. “По отношение на презастрояването имаме фундаментални различия с г-жа Фандъкова - тя досега залагаше на сгъстяване на застрояването, а аз залагам на разширението на града на Север. Позволи се цели квартали в последите 14 години ди изникнат без инфраструктура - без пътища, градини, тротоари, училища, паркове, площадки за децата и за спорт, зелени площи. Така възникнаха новите квартали Манастирски ливади, Витоша, Кръстова вада. Това трябва да се спре, не може повече да се съгстява строителството. Ще изградим Северния град, като първо изградим инфраструктурата - детски заведения, институции, паркове, улици, тротоари. В центъра му ще е летището на Доброславци, а строежите ще са нискоетажно еднофамилно строителство”, каза още Манолова. “Кметът трябва да е лидер, да има хоризонт, да носи отговорност за действията си, да чува и слуша хората и да намира решения на проблемите им, аз това съм доказала, че го мога най-добре”, каза още Манолова. Посочи, че ще работи с Фандъкова, която ще е общински съветник, ако не спечели изборите. “Тя несъмнено знае най-много за София”, каза Манолова. Ще пътувате ли с кола на НСО, попита водещата накрая, а Манолова отговори, че кметът и ръководството на столичната община ще пътуват с обществения транспорт, за да се дава личен пример, като напомни, че тя самата пътува с метро и градски транспорт.", "date": "2019.10.19", "title": "Мая Манолова: Заради дълга на „Топлофикация” има риск от спиране на доставките на газ в цялата страна"}
{"url": "https://www.24chasa.bg/novini/article/7717681", "text": "Заместник-председателят на ВМРО и кандидат за кмет на София Ангел Джамбазки, заедно с кандидата за общински съветник Владимир Митов проведоха среща с представители на групата на Родители обединени за децата. Задачата на групата съветници от ВМРО в следващия общински съвет е да издири и да публикува всички взаимодействия на общината, с тези НПО-та, които са потребители на нашите пари. Защото те са навсякъде – в училища, в детски градини, в читалища. Те са се напъхали във всички социални служби и те пишат текстовете и документите от името на Столична община. Никой, дори и аз, преди 5 години, когато бях общински съветник, не съм си давал сметка, че се подготвя нещо голямо. Трябва тези НПО-та да бъде осветени, защото са се сраснали с много общински учреждения, категоричен бе Джамбазки. На срещата представителите очертаха част от проблемите със Стратегията за детето, която е идеологическа заплаха за традиционното семейство и ценностите, както в морално, така и в правно отношение. Сегашното ни законодателство е много лошо, защото понятията „дете в риск“, „насилие“ и „най-добър интерес“ са много широко формулирани. Така че абсолютно всяко дете може да бъде обявено като дете в риск, което означава намеса на държавата в семейството. Друг проблем, който очертаха представителите на РОД са свързани с това, че от 1 януари 2020 г. влизат нови промени в законодателството, които предвиждат частни доставчици на социални услуги. И за да се върнем към старото законодателство, там е въведена комисия, т.нар. мултидисциплинарен екип, който решава дали едно дете ще бъде изведено от семейството или не. В него се предвижда възможност за участие на представител на доставчик на социални услуги, може ли да си представите – НПО или някакъв доставчик на социални услуги, което предлага да речем услугата изолация на дете. Този, който ще печели от отнемането на детето, ще участва в комисията дали то да бъде отнето. Неприятното в случая е, че това може да бъдат чуждестранни организации, които не подлежат на лицензиране в България, това е пробив в националната сигурност. На този случай Ангел Джамбазки с недоумение коментира как е възможно да дадеш детето на някого, който няма никаква държавна отговорност. И допълни, че сега си дава сметка защо стана тази истерия в циганските махали – те ще бъдат първите потърпевши от Стратегията за детето, защото те отговарят на всичките критерии за дете в риск. На края на срещата кандидатът за кмет на София Джамбазки сърдечно благодари за срещата и сподели: Видео от събитието вижте  .", "date": "2019.10.19", "title": "Ангел Джамбазки на среща с РОД: Стратегията за детето е идеологическа заплаха за традиционното семейство и ценностите, както в морално, така и в правно отношение"}
{"url": "https://www.24chasa.bg/novini/article/7717684", "text": "Руската полиция задържа човека, който се е обадил по телефона да предупреди, че има бомба в самолет на авиокомпания Смартавиа ( Smartavia) от Улан-Уде до Москва, съобщи \"Ехото на Москва\", цитирана от БТА. Възможно е човекът, позвънил на 112 от хотел в Улан-Уде, да е закъснял пътник, според пресслужбата на авиопревозвача. При задържането му той признал, че е \"телефонния терорист\". Не е ясно какви са били мотивите му. Екипажът на Боинг 737 (Boeing 737) изпълнявал курс от Улан-Уде до Москва (Домодедово), поискал разрешение за извънредно кацане в Красноярск по-малко от час след излитането си. Източник на ТАСС съобщи, че той вече се е приземил на летището в града. На борда му е имало 141 души. След допълнителна проверка самолетът на Смартавиа ще продължи полета си до Москва.", "date": "2019.10.19", "title": "Полицията задържа \"телефонния терорист\", съобщил за бомба в самолет на Смартавиа"}
{"url": "https://www.24chasa.bg/novini/article/7717703", "text": "Командването на сирийските кюрди съобщи днес, че Турция не се придържа към споразумението за прекратяване на огъня, тъй като не е прекратила обсадата на ключов град в североизточна Сирия - Рас ал Айн, съобщи Асошиейтед прес, цитирана от БТА. Сирийските демократични сили призоваха американския вицепрезидент Майк Пенс, който бе посредник за постигането на споразумението с турския президент Реджеп Тайип Ердоган, да повлияе на Турция да спазва договора за петдневното прекратяване на огъня. Опозиционната Сирийска обсерватория за човешки права с централа във Великобритания съобщи днес, че силите на подкрепяните от Турция сирийски бунтовници са попречили вчера на конвой с медицинска помощ да влезе в Рас ал Айн.", "date": "2019.10.19", "title": "Сирийските кюрди: Турция не спазва споразумението за прекратяване на огъня"}
{"url": "https://www.24chasa.bg/novini/article/7717712", "text": "Най-малко 15 души са загинали след скъсването на дига и наводняването на селище за ръчен добив на злато в Красноярския край на Русия, съобщи Ройтерс, цитиранат от БТА. Обилните валежи са отслабили дигата и водата я е пробила, помитайки няколко постройки на миньори в селище на около 160 км южно от Красноярск. По думите на говорителя на Кремъл Дмитрий Песков руският президент Владимир Путин е разпоредил да бъдат взети всички необходими мерки в помощ на засегнатите, да се установят причините за нещастието и да се предотвратят последици за околните населени райони, информира Интерфакс. Русия е един от най-големите производители на злато, като почти целият й добив е промишлен. Съвсем малки количества се добиват ръчно, като дейността е организирана от малки фирми, които са официално регистрирани и се предполага, че се съобразяват с разпоредбите за безопасност и здраве. Представители на Красноярския край посочиха в съобщение, че водата частично е наводнила две общежития в селището, където живеят 74 души, като 13 от тях все още са в неизвестност. Агенция Интерфакс уточни, че миньорите са от частната сибирска компания Сибзолото, която обединява няколко миньорски екипа.", "date": "2019.10.19", "title": "Най-малко 15 са загиналите след скъсване на дига в Красноярския край на Русия"}
{"url": "https://www.24chasa.bg/novini/article/7684025", "text": "Тодор Мерджанов е на 28 години от София, от три години живее в Южна Корея. Никога не си е представял, че ще живее на толкова далечно място и ще го чувства като свой втори дом. Изненадва се от себе си колко много вече е успял да се адаптира, с езика няма никакви проблеми. Казва, че корейците са любопитни и дисциплинирани, топли и гостоприемни, правят всичко със страст, обичат купоните и могат да уважават. Страната съчетава традициите и технологиите, показва му как животът може да се движи бързо и отговорно. За Тодор Южна Корея е приключение. Преди да заживее там, той посетил Северна Корея. Казва, че промяната за него е като полет от миналото към бъдещето. Докато в комунистическата държава всичко е строго и застинало във времето, то Южна Корея се опитва да изгради международен имидж в различни сфери - не само в технологиите и икономиката, но и в културно отношение. Страната иска да покаже на света корейската храна, традиционната, но и модерната си култура - чрез музиката, филмите и фестивалите. Площта на Южна Корея е малко по-малка от тази на България, но е много гъстонаселена. От 50-милионното й население почти половината живее в сеулската митрополитна зона. Инфраструктурата и базисните ресурси са развити много добре в цялата страна. Въпреки това има и силен контраст. В малките населени места е по-традиционно, там хората все още не са имали времето да наваксат в развитието и в мисленето си. Тодор живее в южнокорейската столица - град, в който се луташ измежду модерни високи небостъргачи, сред които прозират малките планини, съхранената природа, а изведнъж се оказваш срещу традицонен корейски дворец - реставриран и запазил автентичността си. За Тодор Сеул е пълен хаос, но той го обожава и енергията му го зарежда. Същевременно за него това е най-безопасното място, на което е бил досега. Придобил е \"вредния навик\" да оставя нещата си навсякъде в градската среда без притеснения, че някой ще му ги вземе. \"Дори ако изгубиш някъде нещо, ако се върнеш след няколко часа или след ден-два, или ще го намериш на същото място, или ще намериш човек, който ще ти го върне. Обикновено нищо не изчезва. Дребната престъпност е изключително ниска\", разказва българинът. Когато се запознава с нови хора, той вече винаги прави лек поклон напред. При всяка среща, независимо с кого е, корейците винаги се покланят, особено когато се срещат за първи път. И винаги се здрависват с две ръце. Много хора вече приемат Тодор за местен. Казва, че въпросът \"На колко години си?\" е един от първите, които корейците задават. Начинът, по който се обръщат един към друг, е пряко свързан с това дали събеседникът им е по-млад или по-възрастен от тях. Когато корейците откриват, че са на една възраст с Тодор, реакцията им е \"О, супер. Може да си говорим на неучтив език\". В останалите случаи формата на общуване е много учтива и често би могло да се стигне до недоразумения, ако не се внимава. Тодор отбелязва, че за да общува с корейците, трябва да има много добро познание по езика и културата. Тази подготовка той има още от България. Тодор следва \"Публична администрация\" в Софийския университет \"Свети Климент Охридски\". Презентации на негови колеги за Южна Корея събуждат интереса му за страната. Започва да се интересува от корейската музика и филми. Винаги е имал интерес към азиатските страни, но дотогава любопитството му е било по-скоро към Азия като цяло без определен фокус. Така в трети курс записва още една специалност - \"Кореистика\". Работи към Корейското посолство в София и още тук успява да изгради контакт с много корейци и да развие различни инициативи. Със студент от Южна Корея, който завършва \"Българистика\" в Сеул, през 2014 година основават Българо-корейска асоциация за приятелство - за млади хора и студенти от двете страни, която дава поле за организиране на срещи, обмяна на опит и информация. Има страница във фейсбук. След като през 2015 г. посещава за първи път Южна Корея като студент на обмен, през 2016 г. Тодор печели стипендия от правителството на страната, която му позволява да запише магистратура в Сеул. Може да избере един от Топ 3 университетите в азиатската държава - университетите, наричани SKY (небе): Сеулският национален университет, университетът \"Йонсе\" и университетът \"Корея\". Всички корейци се борят да бъдат приети в някой от тях. Тодор избира втория. Докато следва, няколко пъти превежда от корейски за различни делегации от България, пристигнали в Южна Корея - при посещение на кметицата на Казанлък по време на Фестивала на розата, когава се сключва меморандум за разбирателство с една от общините в Сеул, която също организира подобно събитие; превеждал е на делегацията на кмета на Бургас и на други политически и икономически форуми. В края на септември бе и част от делегацията на председателя на Комисията по транспорт, информационни технологии и съобщения Халил Летифов. Заедно посещават ключови държавни институции в Южна Корея и компании в сферата на транспорта и информационните технологии. По време на олимпийските игри в Южна Корея през 2018 година за един месец е част от американска компания, която организира програма за посетителите и им предоставя информация. Така успява да изгледа и почти всичко от олимпиадата. 3 месеца работи като сервитьор в мексикански ресторант. Преподава английски език на корейци. По-рано е преподавал и корейски в две софийски училища. В Южна Корея участва в различни телевизионни предавания и онлайн медии на различни теми на корейски език.  Работил е за фармацефтична компания и за един от най-големите конгломерати в компанията им за хранителни продукти в Южна Корея. В София е изкарал курс по готварство в гимназията, в Южна Корея страстта му към готварството продължава. Участвал е в международен конкурс на телевизионен казал за \"Моята любима корейска храна\". 6 месеца е стажант в една от организациите, които се занимават с проекти между Северна и Южна Корея, свързани с обединението. Запознава се със севернокорейци, избягали от страната си и дошли в Южна Корея. Много организации в момента - правителствени и неправителствени, и Министерството на обединението, което го има и в двете Кореи, организират инициативи. Бил е и на специализация в Пхенян за един месец, в най-добрия им университет \"Ким Ир Сен\". Вижда неща, които повечето посетители на Северна Корея не успяват да видят, защото ако си част от туристическа програма, винаги си \"залепен за някой бодигард\". Трябва обаче да е много внимателен в комуникацията с хората, не бива да засяга чувствителни теми. Но севернокорейците са изключително любезни и отзивчиви. България за тях е приятелска страна. Мечтата им е да пътуват в чужбина и да обиколят света - нещо почти невъзможно за тях. Но трите години, прекарани в Южна Корея, му позволяват да опознае живота и културата на страната много по-отблизо и да се сприятели с още много корейци. Казва, че все пак пълна адаптация е невъзможна. Голямата му гордост е, че е от България, а южнокорейците всеки път го слушат с вълнение, когато разказва за родината си. Пред \"24 часа\" той споделя за някои от най-характерните черти на азиатската държава. Колите в Сеул не чакат на светофарите. Има поговорка, която гласи \"Колата винаги е първа и с предимство\". На много пешеходни пътеки колите въобще не спират. Тодор винаги се оглежда по няколко пъти. Корейците са свикнали с хаоса по улиците и не им прави впечатление. Справят се културно. Когато пешеходците се разминават, ако се блъснат или докоснат, никой обаче не се извинява. Първо - защото от културна гледна точна е неучтиво да говориш на непознат човек без причина. И второ - защото това се случва постоянно. Така, когато се настъпят или сблъскат, корейците се разминават все едно нищо не се е случило. Пластичните операции в Южна Корея са много разпространени и корейците сравнително лесно си позволят да платят за тях. Много хора от Азия пристигат на \"пластичен туризъм\" в страната - правят разкрасителна процедура, след това възстановителна и се връщат обратно. Корейците не се притесняват да говорят за опeративната намеса във външния си вид. В обществото се усеща натиск - ако не изглеждаш по определен начин, няма да успееш. За корейците външният вид е много важен и често съдят по него. За тях красивият човек отвън е красив и отвътре. Корейците смятат, че ако изглеждаш добре и се грижиш за външния си вид, това означава, че се грижиш като цяло за живота си. В работата съдят за теб от начина, по който изглеждаш - как си облечен, с каква прическа си. Когато се правят паспортни снимки и такива за CV, в Южна Корея се използва фотошоп, за да се разкраси лицето на човек - нещо, недопустимо в Европа. В Корея често интервюиращите се шокират от срещата с реалния човек и разминаването му с образа от снимката. Образование и лепкава храна преди изпит За корейците образованието и явяването на изпити е изключително важно, като дори се стига до маниакалност и самоубийства заради претоварване. Усеща се натиск в обществото - трябва да учиш и да пребориш конкуренцията. Корейците имат и много суеверия, много от тях са свързани с езика, а едно от тях и с явяването на изпити. На корейски \"да си вземеш/издържиш изпита\" означава \"да се залепиш за изпита\", а да се \"провалиш\", означава да се \"подхлъзнеш и да паднеш\". Затова, преди да отидат на изпит, корейците ядат лепкава храна, която да им помогне да се \"залепят\" за него. Съответно трябва да избягват хлъзгавата - като традиционната супа от водорасли. Храната е на почит сред корейците, всичко се върти около нея и е важно да се направят планове какво ще се яде, независимо в каква ситуация си. Когато корейците се срещнат, не си казват \"Здравей\" и не се питат \"Как си\", а задават въпроси от типа на \"Ял ли си?\" или \"Закуси ли?\", \"Обядва ли?\". Една от причините за това е, че преди големия икономически скок, който Южна Корея постига изключително бързо, хората въобще не са имали какво да ядат - след Втората световна война и след Корейската война всичко е руини и пустош. Затова корейците много уважават храната и тя е на почит. Падат си доста по лютото. Традиционното им кимчи е изключително пикантно - приготвя се от зеленчуци, основно зеле, и много подправки. Съдържа много пробиотици. Имат и руло, подобно на японското суши, нарича се „кимбап“. В него няма сурова риба и сурови продукти, но може да се сложи готвено пилешко и зеленчуци, както и сусамово олио - нещо, което го няма в японската кухня. Имат всякакви видове мариновано месо, което или се пече, или се задушава със зеленчуци. Похапват и спагети от сладък картоф, които са по-жилави, пържат се със зеленчуци и месо, традиционни супи, сред които и наподобяваща пилешката супа у нас - едно от най-здравословните им ястия. Предпочитат я в горещите дни. Южнокорейците обичат и сладки неща, но нямат толкова много традиционни десерти - имат оризов кейк, от който правят различни сладкиши. Яде се чист или пълнен със сладко от червен боб. Имат и нещо като пълнена мекица - с мед и ядки. Въпреки глада в миналото, днес в Южна Корея има голямо разточителство на храна. В същото време тя е и страната в света с най-голям процент рециклирани хранителни продукти. Около 95% от всички хранителни отпадъци се преработват. Правилата за рециклиране са много строги, цялото общество е запознато с тях и абсолютно всеки ги спазва. Има кофи пред жилищните сгради, докато в публичните пространства не са толкова много. Ако не се спазват правилата, глобите са големи. В Южна Корея е много развита системата за видеонаблюдение. Камери има навсякъде в публичните пространства и пред всяко жилищно пространство. Всякакви нередности в обществото се глобяват. Затова и престъпността в страната е една от най-ниските в света. Корейците се чувстват сигурно и се чувстват и спокойни за децата си. Във възпитанието корейците спазват много традиционни обичаи. Децата в Южна Корея от много малка възраст стават самостоятелни. Още от първи клас ходят сами почти навсякъде - училище, занимания, разходки. Много от южнокорейците изпитват панически страх да живеят в родината си. Искат просто да избягат. Страната е много пренаселена, цените на недвижимите имоти - особено в сеулската зона, са невероятно скъпи, почти никой не може да си купи жилище. Много семейства изплащат заем от банката през целия си живот. Замърсяването на въздуха също е много сериозно през последните години - от индустриалните зони на Китай с въздушните течения в Южна Корея пристигат много фини частици замърсен въздух.Самата индустриализация на Южна Корея също е водещ фактор за това - през голяма част от годината хората ходят с маски на лицето. Включително и Тодор. През зимата да видиш слънце и чисто небе в Сеул е изключителна рядкост. Когато се замислят за отглеждането на деца в тези условия, много от корейците предпочитат това да се случи в чужбина. Здравеопазването в Южна Корея е много добре развито, а местните хора обичат да ходят на лекари. Почитат и традиционната корейска медицина, която е базирана на традиционната китайска. За всяка една болежка имат решение, за всеки един симптом отиват да ги прегледат. По-възрастните хора поддържат здравето си с походи и с много разходки на открито. Сеулските планини не са високи, но са стръмни - перфектни за няколкочасово раздвижване. Дори през делничните дни напливът към тях е голям, а през почивните - става лудница. Тодор има приятел южнокореец, който е завършил \"Българистика\", запознават се в България и стават много близки. Чанму Ли пристига за семейни събития в България. А когато Тодор отива в Южна Корея, се сприятелява с неговото семейство, приет е много топло. Когато сестрата на южнокорееца се омъжва, софиянецът пее на сватбата й и то на корейски език. За българина това е голяма чест. Майката на Чанму Ли пък отваря кафене в Сеул. Кръщава го на българския приятел на сина си - \"Тодор\", и успява да го развие много успешно. На откриването на заведението жената представя българина на всички свои близки, приятели и клиенти в него. \"Тодор\" означава от гръцки \"дар от Бога\". За семейството младежът носи радост. Така той вижда името си на табелката на заведението, в менютата, има храна \"Тодор\", напитки \"Тодор\". Южнокорейците имат много позитивна представа за България. Тодор не е срещал негативно отношение към себе си. Казва, че познават от родината ни розите и киселото мляко. Корейска фирма, която произвежда кисело мляко, го кръщава \"Булгарис\". В много козметични продукти има и българско розово масло. Корейците мислят за България като за страна на дълголетието. В тяхната представа ние ядем много полезното кисело мляко, много свежи продукти, климатът ни е хубав, а природата - чиста. Вярват, че българите са дълголетници. По статистически данни това не е вярно – ние сме с по-ниска продължителност на живота от корейците. Има дори проучвания, които сочат, че до 2030 година корейците ще изпреварят японците по продължителност на живота и ще бъдат на първо място в света. Тодор наблюдава, че корейците са претръпнали вече към историята и разделението на двете държави. Намира за проблем това, че младите хора не се интересуват от обединението. \"Ако двете нации се стремят за в бъдеще да живеят заедно, ще трябва да имат подкрепа от цялото общество\", смята българинът. Има много организации, които стриктно следят бежанците, пристигащи от Северна Корея. Имат програма за адаптиране към обществото - пансиони, в които ги настаняват, и им помагат да се приспособят в новата среда, намират им дом и работа, показват им как да ползват интернет. Докато в Северна Корея ти казват къде ще работиш и къде ще живееш, в Южна Корея всичко е конкуренция и индивидуалистично общество. Така бежанците от Севера минават специален курс за подготовка, след това много организации им помагат да устроят живота си - дори да основат собствен бизнес, да постъпят в университет. Според Тодор се полагат много специални грижи за бежанците. Доста от тях в последствие обаче изпитват и трудности. Казва, че хората в Северна и Южна Корея са едни и същи - като жестове, реакции, отношение и любопитство към другите. Няма значение какво ги разделя. Освен предизвикателствата във външнополитически аспект, произтичащи от разделението на Корейския полуостров и отношенията с Великите сили, във вътрешнополитически план южнокорейците също са изправени пред различни проблеми. Един от тях е прогресивно застаряващото население и ниската раждаемост - за подобряването, на които правителството и множество институции полагат много усилия. Друг проблем са злоупотребите с власт от страна на политици и публични личности, които често прерастват в големи скандали. Добрата новина е, че корейското гражданско общество е активно и организирано при формиране на обществено мнение. Чрез масови протести и други инициативи се опитва да се катализират промени. Веднъж или два пъти в годината Тодор се прибира в София. За момента иска да остане в Южна Корея, за да придобие професионален опит и да опознае и корейската работна среда. Вярва обаче, че един ден ще се прибере по-близо и ще избере да живее някъде в Европа. Иска и според него е възможно България да бъде свързващ мост между двете Кореи. Преди няколко години в София има събитие, на което присъстват много дипломати. Тогава за първи път на една маса се оказват южнокорейският посланик в България и севернокорейският посланик. Двамата се здрависват и разменят няколко думи - нещо, което по-рано не се е случвало. \"България е в уникална позиция - да може да бъде катализатор за малки, но значими и ключови моменти за двете държави\", смята Тодор.", "date": "2019.10.19", "title": "Oт университета \"Ким Ир Сен\" в Пхенян до кафене \"Тодор\" в Сеул: Тодор Мерджанов за преживяванията си на Корейския полуостров"}
