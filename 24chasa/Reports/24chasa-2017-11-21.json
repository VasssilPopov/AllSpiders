{"url": "https://www.24chasa.bg/novini/article/6564870", "text": "        49% от българските ученици в 9-и клас се справят само с най-елементарните задачи за решаване на проблеми в екип. Казусите изискват да следват предварително разработен план за решаване на ясно и несложно описан проблем, подпомагани от своите партньори. Това обяви Светла Петрова от Центъра за оценяване на предучилищното и училищното образование към МОН и национален координатор на изследването при представянето на резултатите на иновативния модул “Решаване на проблеми в сътрудничество” на международното изследване PISA 2015. Новата част е ориентирана към оценяване на уменията за XXI век. Участвали са 51 държави. Основният изследователски въпрос е могат ли учениците ефективно да участват в дейности за решаване на проблем заедно с един или повече партньори, като споделят знания, умения, разбирания и усилия за постигане на определен резултат. Проучването се прави за първи път в международен аспект. Също 49% от българските ученици се справят със средно трудните задачи. Част от тях изискват сравнително високо ниво на сътрудничество между екипа. Само 2% се справят с най-трудните задачи При тях някой от партньорите целенасочено пречи за постигането на решението, има разногласия и ученикът трябва да покаже умения да се справи с тях, да управлява процеса на решаване на проблема и да създаде благоприятна среда за постигане на крайната цел. Най-висок резултат са показали учениците от Сингапур - 561 точки в скала от 0 до 1000. Те са първенци и на останалите 3 модула - четене, математика и природни науки, които бяха представени миналата година. (  Следва Япония с 552 точки. Техният резултат значително се откроява в тази подредба. Това ги прави безапелационни първенци в този модул. България е сред 25 държави, които са с постижения под средното по критериите на Организацията за икономическо сътруднитество и развитие. Резултатът на българските ученици е 444 точки. Индивидуалният резултат обаче варира от 316 до 570 точки, обясни Светла Петрова. На последно място в класацията е Тунис с 382 точки. В нашата група пък са държави като Кипър, Уругвай и Коста Рика. Във всички държави момичетата се справят по-добре, като разликата в точките за България е 32. Изследването открива и разлики в нагласите на двата пола. Според изводите момичетата ценят по-високо отношенията си с роднините, връстниците и приятелите. Момчетата пък ценят по-високо екипната работа “Очевидно е, че държавите, които имат висок резултат в основните модули - четене, математика и природни науки, постигат висок резултат и на този модул. Това означава, че образователните системи, които успяват да адаптират учебните програми към развиване на умения за мислене, включително и умения за решаване на проблеми, показват високи резултати във всички области. PISA не измерва знанията на учениците, а се ориентира към уменията да използват тези знания”, коментира експертката. Задачите представляват ситуации, в които ученикът пред компютъра си взаимодейства с един, двама и повече виртуални партньори. Общуването е чрез чат или мейл. Учениците разменят съобщения, като има 4 предварително дефинирани възможности. Детето избира тази, която отговаря на преценката му. Отговорите на виртуалните партньори зависят от избора на ученика. Ако той от самото начало тръгне в погрешна посока, има няколко пункта, при които партньорите да го върнат в правилната, да се постигне задоволителен резултат и да се покаже определено равнище на умения.", "date": "2017.11.21", "title": "Половината 9-класници нямат уменията за ХХI век (Обзор)"}
{"url": "https://www.24chasa.bg/novini/article/6564986", "text": "Паркингите на улиците “Баба Неделя” и “Шандор Петьофи” в София ще бъдат затворени за граждани от 1 януари догодина. Причината са мерки за сигурност по време на българското председателство на Съвета на ЕС. Основните събития по време на председателството ще се провеждат в НДК. Затова двата близки паркинга ще бъдат затворени и ще се ползват само за нуждите на председателството до 30 юни догодина, става ясно от доклад, който Столичният общински съвет ще гласува на сесията си в четвъртък. Столичната община ще осигури и 230 електронни карти за пътуване с градския транспорт. Те са за доброволците, които по време на председателството ще ориентират и подпомагат чуждите делегати как да ползват метрото и градския транспорт, ще ги придружават между различните сгради по време на работните срещи и културните прояви. Картите ще са за 6 месеца и ще важат за всички линии. За предоставянето им е постъпило писмо от Министерството на българското председателство на Съвета на ЕС. Разходът от 70 840 лв. за издаването на картите ще е за сметка на общината.", "date": "2017.11.21", "title": "Затварят паркинги около НДК за  председателството, доброволците  с безплатни карти за транспорт"}
{"url": "https://www.24chasa.bg/novini/article/6564962", "text": "Никой сайт в рамките на ЕС няма да може да блокира на географски принцип достъп на потребители от друга страна членка. Политическо споразумение за това постигнаха във вторник Европарламентът, Съветът на ЕС и Еврокомисията. Конкретният регламент ще влезе в сила 9 месеца след приемането му. Географското блокиране в момента се прави от много сайтове, които не допускат потребители от друга държава, а ги препращат към местен сайт, от който да си купят стока или услуга, но на други цени. “След премахването на роуминга това е най-важната стъпка за постигането на единен цифров пазар в ЕС”, коментира еврокомисарят по цифровото общество Мария Габриел. ", "date": "2017.11.21", "title": "Пазаруваме  онлайн, без да ни  блокират  географски"}
{"url": "https://www.24chasa.bg/novini/article/6564992", "text": "Иновативни модулни сгради с жилища за бедни ще строи Столичната община. Според плановете ще се проектират и изградят около 100 социални жилища в столичните райони “Красна поляна” и “Слатина”. Причината е, че в момента там живеят много хора със социални нужди - такива с ниски доходи и социалнослаби семейства, става ясно от доклад, който Столичният общински съвет трябва да гласува на сесията си в четвъртък. За спешното разрешаване на жилищния проблем в “Красна поляна” и “Слатина” е нужно в програмата за следващата година да се предвидят средства за проектиране на общински модулни сгради за социални жилища, пише още в доклада. При проектирането на иновативните сгради трябва да се съобразят потребностите на нуждаещите се, имотите да отговарят на всички законови норми, да се вписват в заобикалящата ги среда, да са рационални и естетически издържани. Районните кметове на “Красна поляна” и на “Слатина” трябва да намерят подходящи терени за строителство на общинските модулни сгради и да изготвят проекти за тяхната визия. След това проектите трябва да бъдат внесени в Специализирания общински приватизационен фонд, който ще отпусне средства за изграждане на социалните жилища.", "date": "2017.11.21", "title": "София прави общински къщи за бедни"}
{"url": "https://www.24chasa.bg/novini/article/6565101", "text": "Изследователски център “Тренд” и вестник “24 часа\" стартират общ проект за обществено-политически индекс под името 24 TREND INDEX. Основната ни цел е всеки месец да тестваме нагласите на българите и да даваме обективна информация за общественото мнение, по политически и социални теми. Регулярните национално представителни изследвания ще се провеждат в началото на всеки месец сред около 1000 пълнолетни български граждани по метода “лице в лице”. Днес представяме на вашето внимание първата част от проучването на изследователски център “Тренд” по поръчка на вестник \"24 часа”. Теренът на проучването е реализиран между 3 и 12 ноември 2017 г. Изследването е представително за пълнолетното население на страната и е проведено сред 1005 пълнолетни български граждани. То е възложено и финансирано от в. “24 часа”. Изследователски център “Тренд” носи отговорност за данните и интерпретацията, публикувани на сайта и официалната ни страница във facebook, но не и за по-нататъшното избирателно публикуване или интерпретиране от трети страни.", "date": "2017.11.21", "title": "24 TREND INDEX"}
{"url": "https://www.24chasa.bg/novini/article/6564954", "text": "През третото тримесечие на 2017 г. българите са счупили 8-годишен рекорд по пътувания в страната и чужбина. В месеците между юли и септември 1,991 млн. сънародници са направили туристически пътувания, съобщи националната статистика. Това е с около 191 хил. повече, отколкото през третото тримесечие на 2009 г., когато за почивка са пътували 1,8 млн. българи. Засега броят на пътувалите през третото тримесечие с цел туризъм българи е рекорден, тъй като такава статистика се води от началото на 2008 г., показва справка на сайта на НСИ. Нискотарифните авиокомпании и поевтиняването на хотелското настаняване обаче са довели до положение средните разходи за туризъм да са с около една трета по-ниски, отколкото в края на предното десетилетие. Българите, почиващи в страната през третото тримесечие, са похарчили средно по 353,36 лв., а в чужбина - средно по 645,33 лв.", "date": "2017.11.21", "title": "Рекорд! Почти 2 млн. българи били на почивка през лятото"}
{"url": "https://www.24chasa.bg/novini/article/6565186", "text": "Бившият вицепрезидент на Зимбабве - Емерсън Мнангагва, ще положи клетва като президент утре или в четвъртък, съобщи пред Ройтерс секретарят на управляващата партия ЗАНУ-ПФ по правните въпроси Патрик Чинамаса след оставката на президента Робърт Мугабе, пише БТА. А шефът на парламентарната група на ЗАНУ-ПФ Лавмор Матуке каза също пред Ройтерс, че Мнангагва ще положи клетва до 48 часа и че той ще отслужи остатъка от мандата на Мугабе до следващите общи избори, които трябва да се състоят не по-късно от септември 2018 г.", "date": "2017.11.21", "title": "Бившият вице на Мугабе - Мнангагва, ще положи клетва като президент на Зимбабве"}
{"url": "https://www.24chasa.bg/novini/article/6565011", "text": "Бившият председател на Народното събрание Димитър Главчев ще бъде предложен за член на Изпълнителната комисия на ГЕРБ на националното събрание на партията в неделя, научи “24 часа”. Промени в първите две нива категорично няма да има - и занапред заместници на Бойко Борисов ще останат Цветан Цветанов, Йорданка Фандъкова и Димитър Николов. Конгресът на ГЕРБ ще е в столичния “Интер експо център”. Сред гостите му ще са зам.-председател на Европейската народна партия и нейни представители от Австрия. Лидерите на Европа ще отправят приветствия от видеостената.", "date": "2017.11.21", "title": "Главчев влиза в неделя в ръководството на ГЕРБ"}
{"url": "https://www.24chasa.bg/novini/article/6565014", "text": "Скандално известният Ролс-Ройс  на зърнения бос Бенчо Бенчев е бил ударен   в Бургас, инцидентът е станал тази вечер на кръговото кръстовище \"Трапезица\". Бенчев обаче не е бил в автомобила-бижу, научи \"24 часа\". \"Аз съм вкъщи, но разбрах от шофьора си, че БМВ го е ударил на кръговото. Доколкото знам шофьорът е избягал. Щетите по колата ми не са големи\", сподели Бенчев. след като Нинова заяви, че не е морално да се демонстрира подобно благополучие. Бенчев обаче заяви, че никога не е крил, че е богат човек и предпочита да е честен към хората. \"По-добре ли е да си купя москвич?\", попита Бенчев. Той е зам.председател на Общинския съвет в Бургас от квотата на БСП , но не е член на партията.", "date": "2017.11.21", "title": "Катастрофа с ролс ройса на зърнения бос Бенчо Бенчев, той не бил вътре"}
{"url": "https://www.24chasa.bg/novini/article/6565028", "text": "Севернокорейският вожд забрани пиенето и пушенето в Северна Корея, за да затегне контрола над населението, съобщи в. “Дейли мейл”. Забранени са събирания, в които има алкохол и хората пеят. Мярката трябвало да смекчи ефекта на тежките икономически санкции. Преди няколко месеца беше отменен биреният фестивал в Пхенян. Междувременно Доналд Тръмп включи отново КНДР в списъка с държавите, подкрепящи тероризма. ", "date": "2017.11.21", "title": "Ким Чен Ун забрани пиенето  и пеенето"}
{"url": "https://www.24chasa.bg/novini/article/6565056", "text": "Председателят на Народното събрание Цвета Караянчева откри изложбата \"Малкият човек в Голямата война\" в Националния военноисторически музей заедно с министъра на отбраната Красимир Каракачанов, съобщиха от пресцентъра на Народното събрание. Експозицията е част от Националния план за отбелязване на 100 години от Първата световна война и участието на България в нея. Тази вечер виждаме войната от другата страна – не героичната, а тъжната, отбеляза председателят на парламента на откриването. Тези дълбоко разтърсващи кадри трябва да се помнят, да разказваме на нашите деца за тази част от нашето минало и за обикновените хора, допълни Цвета Караянчева. Тя призова да помним онези българи, тръгнали на война, оставили семействата си и децата си и за една вечер станали войници, за да защитават и обединяват Родината си. Нека помним, че те са се били заедно за България и че големите дела се правят от малките и обикновени хора, подчерта още председателят на Народното събрание. Затова и ние днес – като политици, трябва да бъдем обединени – така, както пише на сградата на Народното събрание – „Съединението прави силата“, отбеляза на откриването Цвета Караянчева. Изложбата проследява голямата война през очите на малкия човек – войникът, изпратен по бойните полета, съпругата, останала сама в борбата за оцеляване, децата, изгубили детството си.", "date": "2017.11.21", "title": "Караянчева откри изложбата \"Малкият човек в Голямата война\""}
{"url": "https://www.24chasa.bg/novini/article/6565017", "text": "Бивша водеща на еротични прогнози за времето ще се кандидатира за президент на изборите в Русия март 2018 г. “Въпреки предположенията, че ще ръководя щаба на Собчак в Челябинск, искам да съобщя, че това не е вярно. Имам собствена кариера. Става въпрос за президентските избори догодина”, каза Лариса Сладкова. Междувременно руски политолог твърди, че Путин вече е избрал своя наследник - Алексей Дюмин, губернатор на Тулска област. ", "date": "2017.11.21", "title": "Гола синоптичка кандидат за Кремъл"}
{"url": "https://www.24chasa.bg/novini/article/6564948", "text": "Компаниите от Българската петролна и газова асоциация ще подадат днес жалба в Комисията за защита на конкуренцията (КЗК) срещу зам.-шефа на парламента Веселин Марешки за дъмпинг. Това съобщи председателят на асоциацията и генерален директор на “Лукойл България” Валентин Златев. “Две негови фирми, занимаващи се с горива, работят без печалба. Едната е с 1,8 млн. лв. загуба, а другата - с над 11 млн. лв. задължения. Това е чист, класически дъмпинг”, увери бизнесменът. Вчера той бе в спецзвеното “Антикорупция” с шеф Румяна Арнаудова, за да даде обяснение по проверка дали над Марешки има политически чадър. Това са думи на самия Златев, които той потвърдил пред прокурор Димитър Франтишек. Златев прекара към 20 минути в прокуратурата. Разпитвали го 5-има души. “Звездата на Марешки изгрява много странно през 2011-2012 г., когато министър на финансите е Симеон Дянков. Аз не твърдя нищо, но оттогава досега срещу него няма нито една приключила финансова ревизия, няма нито една приключила проверка на митниците”, каза Златев, излизайки от спецзвеното. Според него основният въпрос към институциите е дали българската държава се бори срещу сивата икономика, или се слива с нея. “Утре някой ще направи хляба по 10 ст. и ще иска да стане президент”, даде пример Златев и попита платил ли е Марешки всички данъци. Бизнесменът даде да се разбере, че въпреки смяната на правителства през годините чадър над Марешки все още има. Като доказателства за това посочи, че няма приключили ревизии и никой в тази държава не искал да излезе и да каже - аз съм ръководител на НАП и този човек работи законно или незаконно. “Марешки не е проблем на Валентин Златев, на “Лукойл”, той е проблем на българската държава”, добави Златев.", "date": "2017.11.21", "title": "Златев: Подаваме сигнал  срещу Марешки за дъмпинг (Обзор)"}
{"url": "https://www.24chasa.bg/novini/article/6564921", "text": "Британската премиерка Тереза Мей каза днес, че оставката на президента Робърт Мугабе дава на Зимбабве шанс да тръгне по нов път, свободен от потисничеството, с което се е характеризирало неговото управление, предаде Ройтерс, цитирана от БТА. \"През последните дни виждаме желанието на зимбабвийския народ за свободни и честни избори и за възможност да бъде възстановена икономиката на страната чрез едно легитимно правителство\", заяви Мей. Тя добави, че Великобритания, като \"най стария приятел на Зимбабве\", ще направи всичко възможно за подкрепи южноафриканската страна. Зимбабве е бивша британска колония. Страната придобива независимост през 1980 г., като още оттогава до днес бе управлявана от Робърт Мугабе.", "date": "2017.11.21", "title": "Тереза Мей: Оставката на Мугабе дава на Зимбабве шанс да тръгне по нов път"}
{"url": "https://www.24chasa.bg/novini/article/6564917", "text": "Макар кучетата и котките да са смятани за врагове по рождение, случаят с женски дог, помогнал да бъде спасено зрението на изоставено котенце, свидетелства точно за обратното, пише в. \"Дейли експрес\". Историята разказва Джес Пар, стопанката на \"спасителката\" Харли от породата Немски дог. Когато чула, че служители от приюта за животни \"Рескю ми\" в Ливърпул, Великобритания, търсят кучешки донор на кръв за създаването на специален серум, състрадателната дама решила да се отзове. Осеммесечното котенце Зефир било намерено заедно с двете си братчета изоставено под навес със сериозно увредено здраве - вторична пневмония, остър конюнктивит с рани по очите, анемия, обезводняване, предава БТА. Първоначално служителите използвали няколко вида стандартни капки за очи, опитвайки се да овладеят проблема на Зефир. Опитите им обаче не дали резултат. Знаейки, че техни колеги от друг приют за животни са използвали успешно кучешки серум, те решили да изпробват нестандартното лечение. Оказало се обаче, че заради размерите, възрастта и здравословното им състояние четирите кучета в приюта не са подходящи донори. Тогава служителите отправили призив за помощ към гражданите. Благодарение на Джес Пар, която откликнала, от питомката й Харли била взета кръв. От извлечения серум били приготвени капки, които помогнали да бъдат излекувани очите на Зефир. Харли, досегашният опит на която с котките се изчерпвал със съседска дразнителка, демонстрирала необичайна привързаност към Зефир. \"Малко се притеснявахме как Харли ще реагира на котенцето. Тя никога не се е срещала \"лично\" с котки. Виждала е само съседската котка, чиито разходки по оградата на двора я дразнят. Исках да помогна. Харли е малко тромава, но когато я запознахме със Зефир, се държа изключително любвеобвилно. Явно котенцето е пробудило майчиния й инстинкт. След кръводаряване хората пият чай и хапват бисквити. Харли получи голям кокал, но мисля, че не би отказала и чая и бисквитите, тъй като е всеядна\", разказва Джес Пар.", "date": "2017.11.21", "title": "Куче помогна да бъде спасено зрението на котенце"}
{"url": "https://www.24chasa.bg/novini/article/6564932", "text": "Към момента няма данни за пренос на рутений-106 на територията на страната, съобщиха от пресслужбата на Министерството на здравеопазването, цитирани от БТА. Няма опасност за здравето на гражданите, тъй като към момента няма данни за пренос на радионуклиди на територията на България. За това информират от Националния център по радиобиология и радиационна защита /НЦРРЗ/ по повод появила се в медии информация, че радиоактивен облак с рутений-106 е преминал над България. Експертите от НЦРРЗ посочват, че стойностите, публикувани на страницата на Изпълнителната агенция по околна среда /ИАОС/ не налагат предприемане на никакви радиационно-защитни мерки на територията на цялата държава. Измерените от ИАОС стойности са ниски и нито една от тях не превишава нормативно установената граница на средногодишната обемна активност във въздуха. Компетентните институции осъществяват необходимия контрол на въздуха и своевременно информират обществеността при наличие на рискови фактори, имащи отношение към здравето на населението. в края на септември и началото на октомври и така потвърди съобщенията на няколко европейски агенции за наблюдение на радиоактивността.", "date": "2017.11.21", "title": "Здравното министерство: Няма радиоактивно замърсяване в България"}
{"url": "https://www.24chasa.bg/novini/article/6564763", "text": "\"Всички институции в държавата полагат изклюючителни усилия да се преборим за безопасността на пътя. Край Микре пътната настилка е добра, но участъкът е рисков, защото има доста завои и криви и когато се предприемат рискови изпреварвания, стават катастрофи. Аз самият катастрофирах преди време там. Сега бусът също е тръгнал да изпреварва без видимост и се е стигнало до удара. Като стане автомагистрала \"Хемус\", автоматично ще отпадне проблемът с участъка край Микре. Имам огромен призив към шофьорите максимално да спазват правилата на пътя. Ние нямаме нужда от природни бедствия, всеки ден губим млади животи на пътя\". Това каза министърът на транспорта Ивайло Московски в тв предаването \"Лице в лице\" по  И обясни мерките за безопасност: \"На първо място решихме е да се задължат тези, които извършат превоз на хора, да бъдат задължени да сложат видеорегистратори. Ще задължим старите превозни средства да бъдат оборудвани с колани. И трето - ще изискаме въвеждането на евростандарт, който да задържи превозните средства да имат обезопасителни средства.\"  \"Нямам обяснение защо тези, които не спазват правилата у нас, като излязат в чужбина стават примерни шофьори\", допълни той.", "date": "2017.11.21", "title": "Московски: Като стане \"Хемус\", проблемът с участъка край Микре ще изчезне"}
{"url": "https://www.24chasa.bg/novini/article/6564776", "text": "\"Трябва да намалим незаконната миграция, младежката безработица и да преборим тероризма\". Това заяви председателят на Европейския парламент Антонио Таяни на дискусия в Софийския университет с младежи относно бъдещето на Европа. \"Изключително щастлив съм, че съм тук. Защо? Защото след като бях избран си казах, че най-важната ми цел в следващите 2 години и половина е да скъсява разстоянието между европейските граждани и европейските институции. Ние трябва да говорим с гражданите, трябва да променим Европа. Тя е важна, но Европа трябва да се промени. Много важно е да си зададем въпроса- Защо толкова хора не гласуват за нас, а гласуват за екстремистки партии. Вероятно защото не са удоволетворени от нашите отговори и реакции. Затова трябва да работим за по-добри реакции от наша страна. Според мен трябва да имаме три цели. Първата е да намалим незаконната миграция. Второ да се преборим с тероризма. Трето - да намалим младежката безработицата\", заяви Таяни и допълни, че когато става дума за тези неща е необходимо да се положат много усилия и за възстановяване на индустрията в Европа, и за създаване на една силна политика в подкрепа на по-модерна индустрия, да работим за преодоляване на климатичните промени. \"Трябва да работим в подкрепа на малките и средни предприятия, а също и да подпомагаме земеделието и търговията. Необходимо е да работим за цифровизация. Българската комисарка Мария Габриел е много ангажирана с тази тема, тя отговаря и за цифровизацията. Трябва да работим и за образованието в тази област- от една страна за работещите, от друга страна за тези, които учат. Образованието е от ключово значение. Вие сте бъдещето. Дъщеря ми учи психология. Аз работя с моите колеги за нашите деца. Вие сте нашите деца. Вие сте нашите синове и дъщери. Затова за нас е важно да ви проправим пътя. И това правим с подготвянето на следващия европейски бюджет за по-добро образование. Защото по-доброто образование помага за намаляване на безработицата сред младежите\", категоричен бе той. \"Говорим за европейския бюджет - една от най-важните теми е програмата \"Хоризонт 20:20\". Това е програма за иновации и научни изследвания. Без научни изследвания, без новаторство не е възможно да се подсили индустрията и не е възможно да се създават работни места. Нашата цел е младите хора тук в Европа. Ако те стигнат до там да излизат от Европа, това ще бъде катастрофа за нас\", смята председателят на Европейския парламент. България ще е една от най-важните страни за работата ни със Западните Балкани. Това заяви председателят на Европейския парламент Антонио Таяни по време на дискусията относно бъдещето на Европа в Софийския университет. \"Когато за първи път дойдох в България, вашата страна току-що се беше освободила от комунистическия режим. Имаше много проблеми. Днес според мен положението в България е много по-добре отпреди 10 години. Тя е много проевропейска страна. По мое мнение България работи добре. Вие ще бъдете една от най-важните страни за работата ни със Западните Балкани\", обясни Таяни.", "date": "2017.11.21", "title": "Таяни: България е важна страна за работата ни със Западните Балкани (Обновена)"}
{"url": "https://www.24chasa.bg/novini/article/6564813", "text": "Сърбия не е въвеждала и няма да въвежда никакви санкции срещу Русия, заяви днес сръбският президент Александър Вучич на среща с председателката на горната камара на руския парламент Валентина Матвиенко, която е на посещение в Сърбия начело на делегация на Съвета на федерацията, предаде ТАСС. След срещата с Вучич Матвиенко потвърди, че сръбският президент планира да посети Москва в средата на декември. Тя каза, че Сърбия продължава курса на сътрудничество с Русия независимо от стремежа на Запада да ограничи контактите между двете страни. \"Ние уважаваме принципната позиция на Сърбия, която отговаря твърдо на призивите отвъд океана да не сътрудничи с Русия\", каза Матвиенко. Председателката на Съвета на федерацията оцени положително и нежеланието на Сърбия да се присъедини към НАТО и отказа на Белград да въведе санкции срещу Русия. Тя отбеляза още, че решението на косовския въпрос е невъзможно без участието на Съвета за сигурност на ООН, в който Русия заема твърда позиция против независимостта на Косово. \"Ще подкрепяме Сърбия в тези възможни решения и формати, които са приемливи за Сърбия. Предполагам, че Сърбия никога няма да признае независимостта на Косово, и Русия като член на съвета за сигурност на ООН никога няма да стои настрана\", каза Матвиенко.", "date": "2017.11.21", "title": "Вучич: Сърбия не е въвеждала и няма да въвежда санкции срещу Русия"}
{"url": "https://www.24chasa.bg/novini/article/6564818", "text": "Президентът на Зимбабве Робърт Мугабе подаде оставка днес, предаде Ройтерс, цитирана от БТА. Той е направил това в писмо, изпратено до парламента, съобщи председателят на Националното събрание, долната камара на законодателния орган, Джейкъб Муденда. Когато Муденда обяви новината пред депутатите, в залата избухна бурен възторг. По-рано днес двете камари на зимбабвийския парламент се събраха на съвместно заседание, за да задвижат процедура по импийчмънт на президента. Муденда прекъсна дебатите по въпроса, за да съобщи новината за оттеглянето на Мугабе. В писмото на президента се казва, че оставката му влиза в сила незабавно.", "date": "2017.11.21", "title": "Робърт Мугабе подаде оставка като президент на Зимбабве"}
{"url": "https://www.24chasa.bg/novini/article/6564822", "text": "Беларуският президент Александър Лукашенко отказа първата покана на Европейския съюз за участие в срещата на върха на Източното партньорство, която бе получена след отмяната на санкциите срещу неговата страна, предаде Франс прес, като цитира беларуското външно министерство. На срещата на държавните и правителствени ръководители на страните от ЕС и шестте участнички в Източното партньорство (Беларус, Украйна, Армения, Азербайджан, Грузия и Молдова), Беларус ще бъде представляван от министъра на външните работи Владимир Макей, се казва в комюникето. Президентът Лукашенко не бе канен на предишните срещи на Източното партньорство, защото фигурираше в списъка със санкции на Евросъюза, които бяха отменени, обясни европейски представител, пожелал анонимност. В комюнике на беларуското външно министерство се подчертава, че поканата отразява постигнатия напредък в отношенията между ЕС и Беларус, след дълъг период на противоречия. Причините за отказа на Лукашенко не се съобщават. През 2016 г. ЕС отмени повечето наложени на Беларус санкции след освобождаването на опозиционери, припомня АФП. Петата среща на върха на Източното партньорство ще се проведе в петък в Брюксел.", "date": "2017.11.21", "title": "Лукашенко отказа поканата на ЕС да участва в срещата на Източното партньорство"}
{"url": "https://www.24chasa.bg/novini/article/6564843", "text": "Предложенията за изменения в Наказателния кодекс, които касаят разследването на корупционни престъпления да бъдат внесени в Министерски съвет в максимално кратки срокове. Около това становище след продължителен дебат се обединиха участниците в извънредното заседание на Съвета по прилагане на Актуализираната стратегия за продължаване на реформата в съдебната система, съобщиха от пресцентъра на министерството на правосъдието.. Заседанието бе свикано днес от министъра на правосъдието Цецка Цачева. Промените идват след препоръката на Европейската комисия от януари т.г. да се подобри наказателното преследване на корупцията. До края на годината Конвенцията на Съвета на Европа за превенция и борба с насилието над жени и домашното насилие, наричана още Истанбулска конвенция трябва да бъде ратифицирана, реши още съветът. Експертите в съвета постигнаха и съгласие, че до приемането на нов закон, регламентиращ дейността и заплащането на вещите лица, ще бъдат приети изменения в Наредба за изменение и допълнение на Наредба № 2 за вписването, квалификацията и възнагражденията на вещите лица.", "date": "2017.11.21", "title": "Съветът по съдебна реформа с консенсус за промените в Наказателния кодекс за корупцията"}
{"url": "https://www.24chasa.bg/novini/article/6564873", "text": "Президентите на САЩ и Русия, Доналд Тръмп и Владимир Путин, разговаряха по телефона днес, предаде Асошиейтед прес, цитирайки съобщение на Белия дом. Основните теми, които те обсъдили, са били Сирия, Северна Корея и Украйна, предава БТА. Този разговор се е състоя ден след срещата на Путин със сирийския президент Башар Асад в Сочи, отбелязва АП. Руският президент прие сирийския си колега в черноморския курорт, където утре ще има среща на президентите на Русия, Турция и Иран - три държави, играещи ключова роля в сирийската криза. Според съобщение от Кремъл днес Асад е бил извикан в Русия, за да даде съгласието си за евентуална мирна инициатива, която трите страни се готвят да лансират на срещата си на върха, отбелязва АП.", "date": "2017.11.21", "title": "Тръмп и Путин обсъждаха Сирия, Северна Корея и Украйна по телефона"}
{"url": "https://www.24chasa.bg/novini/article/6564890", "text": "Депутатът на ГЕРБ от Стара Загора Емил Христов ще бъде предложен за зам.-председател на Народното събрание на мястото на новата му шефка Цвета Караянчева, която до петък бе на тази позиция. Това научи \"24 часа\" от отлично осведомени. Христов оглавяваше временната парламентарна комисия за избор на нов тип боен самолет. Той е народен представител първи мандат. Преди да стане депутат, бе председател на общинския съвет в Стара Загора.", "date": "2017.11.21", "title": "Само в \"24 часа\": Ето кой сменя Караянчева като зам.-шеф на парламента"}
{"url": "https://www.24chasa.bg/novini/article/6564900", "text": "В периода от януари до септември тази година Германия е депортирала 4500 албански граждани, а се очаква да бъдат депортирани още 14 хиляди, предаде агенция МИА. Германският посланик в Тирана Сузане Шулц обясни, че това е процес, който изисква определено време, и не може да се прогнозира кога проблемът ще бъде решен, но е много важно да се каже, че пътуването на албанци до Германия, за да искат убежище, е грешка. Тя добави, че на депортираните може да се наложи забрана за влизане на германска територия за срок от 5 години, предава БТА. По данни на албанското министерство на вътрешните работи тази година броят на албанските граждани, кандидатствали за убежище в Германия или някоя друга страна членка на Европейския съюз, видимо е намалял в сравнение с предишни години. От 2014 до 2016 г. 118 хиляди нелегални мигранти са влезли в страни от ЕС, а 101 хиляди от тях са били депортирани.", "date": "2017.11.21", "title": "За 9 месеца Германия е депортирала 4500 албанци"}
{"url": "https://www.24chasa.bg/novini/article/6564897", "text": "Бившият президентът на САЩ Бил Клинтън се изправя срещу нови обвинения в сексуален тормоз от четири жени. Това съобщи \"Дейли мейл\", позовавайки се на високопоставени източници от Демократичната партия, както и на длъжностно лице, служило в кабинета на Клинтън и в този на Обама. Сегашните обвинения срещу 71-годишния бивш президент са от периода, когато той вече е напуснал Белият дом през 2001 г. По това време е служител на компания на Рон Бъркли, милионер и инвеститор, за да му помага в бизнес дела, като често са летели заедно с частен самолет на милионера.  Четирите жени също са били служителки на компанията, наети в края  тийнейджърските им години. Те твърдят, че посегателството над тях е от този период. В миналото си Бил Клинтън не веднъж е бил замесван в подобни скандали. Член на екипа му от юристи потвърди, че наистина има нови обвинения. Адвокатите на жертвите действат координирано. Те са уведомили Клинтън, че смятат да заведат четири отделни дела срещу него, разкрива източникът. В момента текат преговори между тях и обвиняемия, като едно от исканията е значителна сума пари, която ще осигури на бившия президент мълчанието на потърпевшите. Според източника те са достигнали до критичните си нива. Ако се провалят, четирите жени са готови да разкрият обвиненията си на пресконференция, което ще нареди Бил Клинтън редом до Харви Уайнстийн и Кевин Спейси в дългия списък с имена на известни мъже, обвинени в сексуален тормоз.", "date": "2017.11.21", "title": "Четири жени завеждат дела срещу Бил Клинтън за секс тормоз"}
{"url": "https://www.24chasa.bg/novini/article/6564995", "text": "Внезапни наводнения, предизвикани от проливни валежи, парализираха саудитския град Джида, предаде AFP. В резултат бяха затворени всички училища и университети във втория по големина град в Саудитска Арабия. Спасителните служби са извадили десетки хора от автомобилите им, повлечени от наводненията. Очаква се дъждът да продължи и в сряда, предаде \"Фокус\". Наводнения в града, намиращ се на брега на Червено море, се случват почти всяка година. През 2009 г. стихията отне живота на 123 души, а през 2011 г. жертва на наводнения станаха 10 души", "date": "2017.11.21", "title": "Наводнения парализираха саудитския град Джида"}
{"url": "https://www.24chasa.bg/novini/article/6565009", "text": "Автобус в насрещното е последното нещо, което вижда вторият шофьор в камиона при катастрофата в района на село Микре, съобщи  . Той е и основният свидетел на инцидента, при който загинаха 9 души, а други 19 бяха ранени. Тази част от пътя София-Варна е един от най-критичните участъци в страната. Статистиката показва, че в рамките на тези 60 километра в Ловешка област, от началото на годината са станали 100 катастрофи. „Беше някакъв ужас – викове, крясъци, рев”, разказва Ивайло Петров, втори шофьор на камион. Това е последният спомен на Ивайло. Всичко се случва за секунди. „Влизаме в завоя и автобусът е срещу нас, изпреварва. Колегата скочи веднага на спирачките, но … ”, разказва Петров.", "date": "2017.11.21", "title": "Вторият шофьор в камиона от катастрофата край Микре: Беше ужас, крясъци, рев!\n (Видео)"}
{"url": "https://www.24chasa.bg/novini/article/6564709", "text": "Районната прокуратура в Бургас задържа за срок от 48 часа мъж, извършил опит за въоръжен грабеж от китайски ресторант в Бургас. 21-годишният Георги Г. нахлул в заведението в к-с \"Изгрев\" маскиран и и опитал да отмъкне оборота в размер на 800 лв. 39-годишният управител Ванг Ш. обаче се възпротивил, при което Георги го намушкал с нож в областта на таза. Острието се забило 10 см. навътре в тялото на китаеца. Тежкото умишлено престъпление е извършено на 19 ноември, но е било разкрито само за часове от полицията. Предстои Районна прокуратура Бургас да внесе в съда искане за определяне на постоянна мярка за неотклонение „задържане под стража\" спрямо обвиняемия.", "date": "2017.11.21", "title": "Маскиран намушка управител на ресторант в Бургас, искал оборота"}
{"url": "https://www.24chasa.bg/novini/article/6564672", "text": "Специализираната прокуратура и ГДБОП извършват процесуално-следствени действия на територията на Перник и Радомир днес срещу организирана престъпна група, която се занимава с рекет. Това каза за „Фокус“ говорителят на главния прокурор Румяна Арнаудова във връзка със спецакцията в Перник. „Според нашата информация и доказателства, групата е съществувала от януари 2016 г. до настоящия момент. До този час са извършени 17 претърсвания и изземвания, предварително разрешени от Специализирания наказателен съд. Извършени са и две претърсвания при условията на неотложност. До момента са задържани 5 лица по Закона за МВР, разпитват се 5 свидетели пред съдия, а преди това са разпитани в рамките на разследването още 10 свидетели“, коментира Арнаудова. По думите й в днешната операция е участвало и Бюрото за защита към главния прокурор. „Продължават и към момента следствените действия. Повече информация Специализираната прокуратура ще може да съобщи утре“, каза още Румяна Арнаудова. Очаквайте подробности.", "date": "2017.11.21", "title": "Арнаудова: Петима са задържани за рекет в Перник"}
{"url": "https://www.24chasa.bg/novini/article/6564091", "text": "\"Свекър ми и свекърва ми непрекъснато ме обиждаха. Наричаха ме \"курва\" и \"проститутка\". Това заяви пред пловдивския окръжен съд съпругата на полиция с убитите родители Каля Караджова. Тя бе призована като свидетел по делото срещу мъжа й Венцеслав Караджов, обвинен за двойната екзекуция на родителите си. Каля Караджова твърдеше, че отношенията с покойните Цветан и Божурка Караджови се влошили след 2012 г. Тогава полицаят поискал да прехвърлят на негово име къщата с двора на ул. \"София\" в Пловдив. Според Каля съпругът й бил реалният собственик на имота, тъй като го купил със свои пари, но го записал на баща си. Уговорката им била впоследствие възрастните да го припишат на сина си. Те обаче се отметнали, посочи снаха им. Според нея по тази причина започнали скандали. Свидетел на голяма част от тях бил непълнолетният син на Караджов. Момчето е прекарало три дни в спешно отделение преди 2 г. Алекс загубил паметта си и започнал да говори несвързано. Не знаел в кой клас е и къде живее. Каля е категорична, че причината са скандалите, които баба му и дядо му вдигали. \"Свекър ми Цветан скачаше срещу Венцеслав с нож пред очите на Алекс\", каза Каля.  Жената е категорична, че съпругът й Венцеслав не е застрелял родителите си на 15 май м.г. Ден по-късно труповете им бяха открити в къщата на ул. \"София\". Очаква се Караджов да даде показания след разпитите на всички свидетели, които ще се проведат в сряда и четвъртък.", "date": "2017.11.21", "title": "Убитите родители на полицая наричали снаха си \"проститутка\""}
{"url": "https://www.24chasa.bg/novini/article/6564674", "text": "До 250 военнослужещи от Сухопътните войски на САЩ в Европа ще се дислоцират до края на тази седмица на учебния полигон „Ново село“, за да участват в съвместната българо-американска подготовка JOINT TRAINING – 5 в рамките на деветмесечна ротация в Европа, съобщиха от пресцентъра на министерството на отбраната. За целите на ротацията в страната ни ще бъдат транспортирани приблизително 50 единици бойна техника, в това число бронирани бойни машини „Bradley”, танкове „ABRAMS”, както и поддържаща и осигуряваща техника. В съвместните дейности от българска страна ще участват сили и средства от министерството на отбраната, Съвместното командване на силите и служба „Военна полиция“. Предислоцирането на военнослужещи и техника от Сухопътните войски на САЩ в Европа в района на съвместното българо-американско съоръжение край Ново село е на ротационен принцип и е в рамките на Операция „Атлантическа решимост,“ която има за цел гарантиране на сигурността на европейските съюзници от НАТО.", "date": "2017.11.21", "title": "Български и US военни ще се готвят съвместно на полигона \"Ново село\""}
{"url": "https://www.24chasa.bg/novini/article/6564208", "text": "Докато Международният трибунал за военните престъпления в бивша Югославия се подготвя да приключи работата си с присъда по епохалния процес за геноцид срещу бившия босненски сръбски военен командир Ратко Младич, остават дълбоките разногласия на Балканите заради ролята на трибунала в раздаването на справедливост и заради подготвянето на условията за помирение в разкъсания от войни регион на Европа. Процесът срещу Младич е последното голямо дело за базирания в Холандия трибунал, който бе създаден през 1993 г., за да бъдат съдени онези, които са основните отговорни за най-страшното клане в Европа след Втората световна война. Трибуналът обяви целта си да \"бъдат предотвратени бъдещи престъпления и да даде справедливост на хиляди жертви и техните семейства, като по този начин се съдейства за постигането на траен мир в бивша Югославия\", предаде БТА. Повече от 20 години по-късно обаче страните в региона все още са ръководени от политици националисти и остават дълбоко разединени по етнически принципи. Известен като \"касапинът на Босна\", Младич бе обвинен по 11 пункта в геноцид и военни престъпления за най-лошите зверства от войната, включително избиването от военните му на около 8 хиляди мъже и момчета мюсюлмани в Сребреница или заради тригодишната обсада на босненската столица Сараево. Макар да е смятан от мнозина за символ на босненските ужаси от войната, Младич все още е почитан като герой от много сърби. В неговото родно босненско село Божиновици главната улица е наречена на Младич и в почти всяка къща има негова снимка. Тениски с неговия облик от войните и надпис \"Сръбски герой\" се продават по улиците на сръбските градове. 75-годишният бивш генерал, който настоява, че е невинен, може да получи максималната доживотна присъда затвор, ако бъде признат за виновен. За разлика от сърбите повечето босненски мюсюлмани вярват, че Младич заслужава да прекара остатъка от дните си в затвора. Сред тях е Рамиза Бурзич, която е загубила двамата си синове при клането в Сребреница и досега е открила тленните останки само на единия от тях. Очаквам, че той ще бъде осъден на доживотен затвор, така че неговите наследници да знаят що за човек е бил и какво е направил, каза Бурзич. Етническото разделение е отразено и от това как различни етнически групи разглеждат присъдите на трибунала - сърбите, които държат сметка за огромния брой обвинителни актове на трибунала, разглеждат съда като изключително предубеден, докато други етнически групи в бивша Югославия като цяло имат по-положителна позиция. Не мисля, че трибуналът помага за помирение, а по-скоро е допринесъл за още по-голямо влошаване на ситуацията, каза наскоро сръбският премиер Ана Бърнабич. Никой не може да каже, че Хагският трибунал е обективен към всички страни в конфликта от 90-те, добави тя. Главният прокурор на Хагския трибунал Серж Брамерц заяви в интервю за АП в Холандия, че с всяка присъда на Хагския трибунал една група ще е много доволна, а друга ще бъде много недоволна. \"Тези реакции показват в много по-голяма степен, че основните причини за конфликта все още са налице\", каза Брамерц. \"Така че аз не смятам, че търсенето на отговорност - че един съдебен процес сам по себе си - може да доведе до помирение. Помирението трябва да дойде отвътре в обществото, трябва да дойде от жертвите и от общността на извършителите\". \"Трябва да бъдете много активно гражданско общество, търсещо истината, и са ви нужни политици, които желаят да признаят стореното в миналото зло, за да имате съвместно бъдеще\", каза той. \"Това, за съжаление, не се случва в момента\". Отдавна чаканата присъда на Младич е смятана за крайъгълен камък в усилията за изправяне пред правосъдието на главните действащи лица. Трибуналът не стигна до окончателна присъда по случая срещу Слободан Милошевич, бившия сръбски президент, смятан в голяма степен за главна движеща сила зад съпровождания от насилие разпад на Югославия, който почина в затворническата си килия през 2006 г. преди края на своя процес. Съдът обаче досега е осъдил 161 души от различни балкански националности и е изпратил десетки военнопрестъпници в затвора - вариращи от висши командири до обикновени войници. Той е утвърдил доказателства за мащабни зверства срещу цивилни, в т.ч. убийства, поробване, експулсиране, изтезания или изнасилване. \"Трибуналът е свършил огромна важна работа от наша страна, за да се промени представата за безнаказаност за масовите зверства в социален и политически план\", каза Рефик Ходжич, експерт от Босна в преходния етап. \"Бяхме щастливи да видим, че тази институция възниква, когато това се случи\". Експертите твърдят също, че трибуналът е преди всичко съдебна институция, която никога не е имала за цел да помири враждуващите балкански народи, а да установи фактите, основаващи се на доказателства, които могат да помогнат за бъдещото помирение. Владимир Вукчевич, бивш главен прокурор на Сърбия за военните престъпления, който помогна за ареста на Младич през 2011 г., след като той се укриваше повече от десет години, смята, че \"най-голямото постижение на трибунала бе, че изправи много хора на ръководни постове пред правосъдието\". Но, каза Вукчевич, \"ние все още сме на ниво, където всеки народ се придържа към собствената си истина. Докато това е така, няма помирение\". Конфликтът в бивша Югославия възникна след разпада на мултиетническата федерация в началото на 90-те години на миналия век, като най-тежките престъпления бяха извършени в Босна. Над 100 хиляди души загинаха, а милиони загубиха домовете си преди подписването на мирно споразумение през 1995 г. Известният сръбски експерт по правата на човека Наташа Кандич е съгласна, че \"хората са имали нереалистични очаквания\", че трибуналът ще свърши работата да изгради доверие между страните и обществата в региона. \"Ще трябва да минат десетилетия, за да бъде установена истината между различните балкански народи,\" каза Кандич. \"Никой съд не може да го стори\".", "date": "2017.11.21", "title": "Балканите в очакване на присъдата на Ратко Младич"}
{"url": "https://www.24chasa.bg/novini/article/6564221", "text": "Звездата на Веселин Марешки изгрява много странно през 2011-2012 г., когато финансов министър е Симеон Дянков. Това каза, излизайки от прокуратурата, шефът на \"Лукойл България\" Валентин Златев. Там му снемаха обяснения по проверка дали срещу зам. шефа на парламента е опънат чадър. \"Марешки не е проблем на Валентин Златев, на \"Лукойл\", той е проблем на българската държава\", добави Златев и посочи, че нито една проверка на НАП или митниците срещу Марешки от 2011 г. досега не е приключила. Златев каза още, че утре газовата асоциация, на която председател е той, ще внесе жалба в Комисията за защита на конкуренцията (КЗК), че две фирми за горива на Марешки са на загуба. Едната с над 1,8  млн. лева, а другата с повече от 13 милиона лева. \"Това е класически пример за дъмпинг\", заключи той. Златев попита дали Марешки си е плащал всички данъци и дали българската държава се бори със сивата икономика, или се слива с нея. Бизнесменът остана в прокуратурата към 20 минути. ", "date": "2017.11.21", "title": "Валентин Златев: Звездата на Марешки изгрява странно по времето на Дянков"}
{"url": "https://www.24chasa.bg/novini/article/6564253", "text": "\"България заслужава аплаузи как пази външната граница на ЕС. Очаквам Съветът да вземе решение за включването й в Шенген\". Това заяви председателят на Европейския парламент от трибуната на Народното събрание. \"Според последния доклад България показва нов напредък. Продължете по този път\", похвали Таяни. \"Вашата страна е ключова за сигурността, държавите по границата на ЕС не трябва да бъдат оставяни сами\", каза шефът на ЕП. Той подчерта потенциала на българските деца и младежи, пожела ни инвестиции в дигиталните възможности и да се пребори демографския проблем. Спомена и колко красив град е Варна. Таяни похвали Борисов, че е поставил сред приоритетите на председателството ни Западните Балкани. ЕС обсъжда безплатен роуминг в този регион. Иначе рискуваме тероризмът да трансформира тези територии като зона за престъпна дейност, предупреди Таяни. \"Да започнем дебат за бъдещето на Европа\", призова той. И обясни - има нужда от реформи, трябва да се завърне силната политика, защото иначе идва нещо друго.", "date": "2017.11.21", "title": "Таяни пред депутатите: България заслужава аплаузи, да влезе в Шенген"}
{"url": "https://www.24chasa.bg/novini/article/6564274", "text": "Българските институции в лицето на парламента, правителството и президента обединяват усилията си за успешното провеждане на председателството на Съвета на Европейския съюз. Това заяви държавният глава Румен Радев на среща с председателя на Европейския парламент Антонио Таяни и председатели и представители на политическите групи в ЕП, съобщиха от прессекретариата на президента. Държавният глава е добавил, че гражданите на България са едни от най-силните привърженици и защитници на единството на ЕС. Като председател на Съвета България няма да преследва свои тесни национални интереси, а ще бъде партньор и посредник при разрешаването на наболелите предизвикателства пред общността, е подчертал Румен Радев. По думите на държавния глава предстоящото председателство е и шанс за страната ни да увеличи доверието в работата на българските институции в дългосрочен план. Президентът е запознал председателя на ЕП с най-важните приоритети за България като председател на Съвета, сред които е европейската интеграция на държавите от Западните Балкани. \"България добре знае цената на мира на Балканите. Ще използваме целия си натрупан опит като член на Европейския съюз, за да работим за стабилност и интеграция на Западните Балкани, защото Европейският съюз има интерес от сигурността и просперитета на нашия регион\", е казал още Румен Радев. Президентът е бил категоричен, че България е готова да подкрепи всяка отделна държава, която се стреми към членство в ЕС, в процеса на реформиране и изпълнение на критериите за членство. Като първостепенна задача на ЕС на Балканите държавният глава е откроил подобряването на свързаността. \"Западните Балкани са изцяло заобиколени от държави членки на Европейския съюз. Трябва да работим за подобряването на комуникациите по оста \"Изток - Запад\", като изградим транспортни, енергийни, икономически и дигитални коридори\", е заявил още президентът. На срещата е била потвърдена готовността на страната ни да се присъедини към Шенгенското пространство. Президентът отново е подчертал, че България не приема добавянето на нови неписани и политически критерии, след като страната ни е покрила всички изискванията на Шенген още през 2011 година. Кохезионната политика е от ключово значение не само за България и Източна Европа, но и за ЕС, с оглед на стремежа за изграждането на силен и стабилен Съюза, в който всички държави членки могат ефективно да участват в общите политики, е посочил още Румен Радев. Като едно от големите предизвикателства пред ЕС българският президент е откроил миграционната криза и е призовал политиката на \"отворени врати\" на ЕС за мигрантите да бъде заменена с подкрепа за усилията на държавите от Африка и Близкия Изток да подобрят условията за живот и развитие на своите граждани. Председателят Антонио Таяни е изразил увереност, че ЕП и България споделят общи важни приоритети от европейския дневен ред в контекста на предстоящото председателство. \"Миграцията, тероризмът и икономическият растеж са между най-важните теми за ЕС. Приоритет за нас е да работим за съставянето на следващия европейски бюджет, като намаляваме младежката безработица в държавите членки. Ако искаме ефективни решения срещу миграцията, трябва да създадем и активна европейска външна политика, както и интегрирани отбранителни възможности\", е заявил председателят на ЕП.", "date": "2017.11.21", "title": "Радев: Институциите обединяват усилия за успешното председателство на Съвета на ЕС"}
{"url": "https://www.24chasa.bg/novini/article/6564261", "text": "Добре би било между България и Куба да бъде открита поне чартърна линия, каза днес във Варна посланикът на островната държава у нас Педро Пабло Сан Хорхе Родригес, предаде БТА. По думите му такава стъпка би дала нови хоризонти за обмена на туристи между двете страни. Дипломатът посочи, че през последните години рязко е нараснал броят на българите, които посещават родината му. По думите му те вече са над 5 хиляди души годишно, като увеличението им в сравнение с преди е 150 процента. Има огромен потенциал за развитие на икономическите отношения между двете държави, допълни посланикът. Като особено атрактивни сектори той посочи туризма, транспорта, хранителната промишленост, корабостроенето и кораборемонта. Дипломатът допълни, че е поканил кмета на Варна Иван Портних да посети родината му. По думите му кубинските специалисти могат да се възползват от опита на българския град с преместването на пристанището и отварянето на нови атрактивни за туристите зони. Дипломатът уточни, че в родината му има планове за реализация на такива проекти в градовете Хавана и Мариел. При визитата си във Варна днес посланикът на Куба бе придружен от Алейда Гевара Марч - дъщеря на легендарния Ернесто Че Гевара, и Елио Сотеро Гамес Нейра - първи зам.-председател на Кубинския институт за приятелство с народите. Освен общината, гостите посетиха Висшето военноморско училище и Областния съвет на БЧК, чийто ръководител Илия Раев оглавява и дружеството за приятелство България-Куба във Варна.", "date": "2017.11.21", "title": "Посланикът на Куба: Добре би било да има чартърна линия между България и Куба"}
{"url": "https://www.24chasa.bg/novini/article/6564289", "text": "Малките противопожарни служби в страната няма да бъдат закрити, заяви на работна среща в гр. Завет директорът на ГД \"Пожарна безопасност и защита на населението\" главен комисар Николай Николов. Той посочи, че преди дни са приети на второ четене промените в Закона за МВР, които дават възможност участъковите служби за противопожарна безопасност и защита на населението, сред които е и тази в Завет да продължат да функционират. Главен комисар Николов уточни, че днес ще отмени всички заповеди за закриване на служби, тъй като вече е сигурно, че всеки момент законът ще се приеме окончателно и ще бъде обнародван. Разговарях с председателя на комисията по вътрешна сигурност и обществен ред Цветан Цветанов, който ме увери, че утре или вдругиден Закона за МВР ще бъде окончателно приет и в рамките на една седмица ще бъде публикуван, добави директорът на ГД \"Пожарна безопасност и защита на населението\". Той обясни и предисторията на проблема с пожарните, като заяви, че преди три години е бил приет Закон за МВР, съгласно който всички пожарникари трябва да бъдат минимум с по трима души в екип. По думите му, въпреки увеличението на пожарникарите през последните 2 години с 540 служители, този брой отново не е достатъчен да покрие изискванията на закона да има трима души в екип. Според него е по-добре при пожар да дойдат двама души за 5-7 минути, отколкото трима за 40 минути. Главен комисар Николай Николов пристигна в Завет на среща с Организационния комитет, който му връчи подписка срещу закриването на участъка с над 1700 подписа. Повод за посещението му е и намесата на областния управител на Разград Гюнай Хюсмен, който вчера е провел телефонен разговор с директора на ГД \"ПБЗН\", притеснен за съдбата на участъковата служба. Николов благодари на хората от общината за високата оценка, която дават на пожарникарите от Завет, като застават зад тях, и призова Общинският съвет и кметът да подкрепят участъка с финансово осигуряване на добри битови условия за пожарната.", "date": "2017.11.21", "title": "Комисар Николов: Малките противопожарни служби в страната няма да бъдат закрити"}
{"url": "https://www.24chasa.bg/novini/article/6564251", "text": " Според доклад на социалните служби, които се самосезираха и започнаха проверка, 34–годишната Венелина Петкова не била опасна за децата и можела да се грижи за тях. Момчетата не са били изведени от семейството като евентуална временна мярка за закрила. Учителката е привлечена като обвиняема за убийство на новородено и е с мярка за неотклонение \"подписка\". Жената е изписана от болница дни след драмата, която се разигра в парк в железничарския град на 12 октомври. Все още по случая се чакат експертизи, които да докажат механизма на убийството. Младата преподавателка в училището в стражишкото село Виноград в момента не работи. \"Ползва болничен и неплатен отпуск\", обясни директорката на ОУ\"Св.Климент Охридски\" Донка Игнатова. Зловещият случай гръмна, след като Венелина Петкова бе открита с обилен кръвоизлив в градски парк в Горна Оряховица и приета в болницата. Лекарите установили, че тя е родила същия ден, а полицаи откриха мъртво момченце в чанта, в багажника на семейната кола. След извършена аутопсия от прокуратурата съобщиха, че бебето е живородено, дишало е десетина минути и е било удушено. Стана ясно, че учителката от Горна Оряховица прикривала, че чака четвърто дете и до последно била на работа във Виноград. Тя твърдяла, че бебето се родило мъртво, а по-късно сменила версията си - че го е удушила, докато го дърпала, за да го извади от утробата си. Разследването не е приключило, а съпругът й е само свидетел по случая. Според обясненията на двамата, той не знаел за бременността.", "date": "2017.11.21", "title": "Учителката, уличена в убийство на бебето си, се грижи за другите си 3 деца и не работи"}
{"url": "https://www.24chasa.bg/novini/article/6564302", "text": "\"Тук съм по разпореждане на министър-председателя и на министъра на МРРБ, за да огледаме района на място. Разпоредил съм да се направи одит на пътна безопасност и още утре да бъде поставена  допълнителна маркировка далеч преди кръстовището. Започваме веднага проектиране на пасарелка и кръгово, за да решим кардинално проблема на кръстовище Атия\". Това заяви преди минути шефът на АПИ Дончо Атанасов, като уточни, че пасарелката трябва да е готова до лятото, когато според данни на Пътната агенция по пътя за Южното Черноморие преминават по 50 000 автомобила за денонощие . До спешната визита се стигна след като на 20 ноември нелепо загина 16-годишният Костадин Джаров от село Атия. Момчето бе блъснато докато пресичало пешеходната пътека, към спирката за Бургас, за да отиде на училище. \"Усилието на АПИ през годините бе да обезопасим този опасни участък /б.р. Бургас-Созопол/, през  2009-2010 г. изградихме над 30 км. предпазни огради, с което сме спасили над 150 човека.За съжаление вчера не можахме да го спасим детето. Съжалявам за всичко това, моите най-искрени съболезнования към близките и родителите\", каза просълзен шефът на АПИ. Той уточни, че вече е говорил с кмета на Бургас Димитър Николов и ще се действа превозвачите да влизат в село Атия, за да вземат жителите от селото, вместо да пресичат по опасния участък. На общинска сесия в Созопол в края на ноември ще се гласува общински парцел, който да се ползва за обръщало от превозвачите. Атанасов бе посрещнат с недоволство от местните, че едва след поредната човешка жертва се предприемат мерки. Хората напомниха, че още от 2014 г. водят битка на кръстовището да се изгради пасарелка. \"Никога по никакъв повод от АПИ не е искана нито пасарелка, нито кръгово. Едва от вчера, 20 ноември, има подписка на жителите на Атия и други села\", каза обаче Атанасов. По предварителни изчисления пасарелката ще струва около 500 000 лв., а кръговото - близо 800 000 лв. ", "date": "2017.11.21", "title": "Шефът на АПИ: Спешно правим пасарелка и кръгово на кръстовище Атия (Снимки, видео)"}
{"url": "https://www.24chasa.bg/novini/article/6564331", "text": "Преобладаващо жертвите на трафика на хора с цел сексуална експлоатация са жени от бедни семейства с по-нисък образователен ценз. Това съобщи днес директорът на дирекцията по превенции в община Варна Светлана Коева, която участва в заседание на местната комисия за борба с трафика на хора, предаде БТА. От началото на годината до края на юни в страната общият брой на пострадалите от трафик на хора е 366. Това съобщи председателят на сдружение \"Младежка инициатива за устойчиво развитие\" и член на местната комисия за борба с трафика на хора и дългогодишен неин секретар Петя Атанасова, която представи статистиката на Националната комисия за борба с трафика на хора. От всички пострадали 319 са жени, като от тях 22 са непълнолетни. От 47 пострадали от трафик на хора мъже, едно е непълнолетното лице, а четири са малолетни, посочи Атанасова. Данните на Националната комисия сочат, че най-много са пострадалите при трафик на хора с цел развратни действия - 235 души, като 229 от тях са жени. С цел трудова експлоатация жертвите са 44, от които 8 са жени. Общо 73 са случаите на трафик на бременна жена с цел продажба на детето, сочат данните на Националната комисия, каза още Атанасова и уточни, че във Варна такива случаи не са регистрирани от 2010 година. Тя коментира, че във Варна основно регистрираните случаи са за външен трафик на хора. По думите й обаче се засилва тенденцията за вътрешен трафик - от вътрешността на страната към курортните места и след това извеждане извън страната. Новите страни, които са регистрирани във Варна като крайни дестинации при трафика на хора, са Швейцария и Норвегия, каза още тя.", "date": "2017.11.21", "title": "Жертвите на трафик на хора са предимно жени с по-нисък образователен ценз"}
{"url": "https://www.24chasa.bg/novini/article/6564360", "text": "Съседите на  , че във фаталната вечер в дома му се вихрел сериозен скандал. Чували се различни викове, но малко след 2 часа утихнало. После се чуло форсиране на двигател и удар на кола. Самият автомобил е самокатастрофирал, но зад волана не е бил убития мъж. Според съседи возилото е негово. Хората не го познавали много, само се поздравявали. След катастрофата, шофьорът избягал. Все още не се знае кой е бил зад волана. Сигнал на тел. 112 е подаден след катострафа от съседи, живеещи на ул. \"Тодор Икономов\" във Варна в 2.35 часа сутринта. Удари с тъп предмет, предимно в главата, са причината за смъртта на 33-годишния мъж от търговишкото село Долно Новаково, открит в апаратамента си във Варна. Това са първоначалните заключения на патолозите след огледа на тялото. По данни на разследващите по тялото има и други следи от насилие. Полицията разследва случая, все още няма задържан. \"Работи се по случая активно. Проверяват се всички възможни следи. Все още няма задържан\", коментираха за \"24 часа\" от варненската полиция.", "date": "2017.11.21", "title": "Съседи на убития във Варна: У тях имаше скандал, после стана катастрофа (Снимка)"}
{"url": "https://www.24chasa.bg/novini/article/6564384", "text": "Двамата задържани за жестокото убийство на 59-годишен самотноживеещ мъж във варненското село Войводино остават в ареста с постоянна мярка за неотклонение задържане под стража. Състав на Варненския окръжен съд уважи днес искането на окръжна прокуратура двамата да останат в ареста до началото на процеса. Срещу тях са повдигнати обвинения за грабеж и убийство. С определение на съда 29-годишният Ивелин М. и 27-годишният Ангел П. ще останат зад решетките. Според магистратите събраните до момента доказателства са основателно предположение, че двамата са извършители на тежкото престъпление, освен това те приеха, че ако са на свобода, съществува реална опасност да се укрият или да извършат друго престъпление. От дома на 59-годишния мъж, който живеел сам в село Войводино, успели да вземат менче и тава, които впоследствие захвърлили. За да не бъдат разкрити, ограбеният бил убит с дървен сап. Тялото му било открито след сигнал на съседка на 17 ноември тази година.", "date": "2017.11.21", "title": "Крадците убили самотния мъж във Варненско заради менче и тава"}
{"url": "https://www.24chasa.bg/novini/article/6564581", "text": "Все повече родители водят децата си пеша на училище, се посочва в съобщение на Столичната община, цитирано от БТА. Утре заместник-кметът на София Дончо Барбалов ще участва в награждаването на най-активните първокласници от 138-мо СУ \"Проф. Васил Златарски\", които са участвали в инициативата \"Искам пеша\", разработена от екипа на проект \"Зелена София\" на общината. Инициативата цели да окуражи родителите на ученици в първи клас да предпочетат алтернативи на използването на личен автомобил за придвижването до и от училище. В първото си издание \"Искам пеша\" е включила три училища (2-ро СУ, 96-то СУ и 138-мо СУ) с над 450 първокласници и техните родители. По време на подготовката са били изследвани пешеходните маршрути в районите около училищата с цел подобряване на инфраструктурата - тротоари, улично осветление, пешеходни пътеки. Така, в началото на новата учебна година, са били направени най-належащите ремонти в районите на трите училища. За да се разберат по-добре нагласите на родителите за придвижването на техните деца, в партньорство с \"Алфа рисърч\", сред тях е била осъществена анкета. В нея повече от половината родители заявяват намерение да водят и прибират децата пеша: 51 процента биха постъпили така на отиване, 57 - на връщане от училище. В същото време съществена част от родителите избират алтернативата на автомобилите - 45 процента, когато водят детето, 38 - при прибиране от училище. В края на 2016 г. Столичната община е дала начало на проекта \"Зелена София\". Задачата на неговия екип е да координира политиките за устойчиво развитие на общината, както и да подготви кандидатурата на града в конкурса \"Зелена столица на Европа\", организиран от ЕК. Екипът цели да постигне съществен напредък по няколко приоритетни теми - качество на въздуха, транспорт, зелени градски площи и третиране на отпадъците.", "date": "2017.11.21", "title": "Столичната община отчете: Все повече родители водят децата си пеша на училище"}
{"url": "https://www.24chasa.bg/novini/article/6564520", "text": "Полицията залови двамата, измамили баба и сина й в София със 70 хил. лв., злато и дори икони. Акцията е била днес, съобщиха от МВР. Задържани са И. И. /31 г./ от гр. Левски, криминално проявен и осъждан за измами, и Я. М., /50 г./ от София, криминално проявен и осъждан за кражби. На 25 октомври те се обадили по телефона на 77-годишната Христина. Първо се държали грубо и отправяли заплахи. Последвало ново обаждане, уж от полицаи. “Свалих си богородичката, свалих си пръстенчето, събрах всички пари, които имах. Казаха ми да отида в банката и да си изтегля всички пари. Да оставя телефона отворен и да не го затварям. На сина ми същото казаха, че са от Криминална полиция”, разказала на истинските полицаи измамената жена. След като изтеглила 5000 лв. от банката, получила нова инструкция. Вместо да дава парите и ценностите за съхранение, да ги хвърли през балкона. Жената дори сложила чушка в плика с парите и ценностите, за да тежи. “Ние ги чакаме, за да ги хванем”, уверили я измамниците. След известно време ми се обадиха, за да ми кажат, че са хванали двама и е останал само един”, обясни тогава жената. Малко по-късно двамата успели да измамят и сина й. Двамата мъже са в ареста за 24 часа. Предстои да им бъдат повдигнати обвинения.", "date": "2017.11.21", "title": "Хванаха измамниците, взели 70 хил. лв. и богородичката на баба Христина (Oбновена)"}
{"url": "https://www.24chasa.bg/novini/article/6564588", "text": "Окръжна прокуратура – Благоевград внесе за разглеждане в съда обвинителен акт срещу управителя на две търговски дружества, със седалище в Благоевград, за укрити данъци.  За едната фирма шефът избегнал установяване и плащане на данъчни задължения в размер на 28 344 лева. Направил това като скрил данни в справки декларации по ДДС и в годишни данъчни декларации, подавани пред ТД на НАП – София, офис Благоевград. За целта се декларирала данъчна основа на облагаемите доставки в по-малък размер, вместо действителния, които се отразявало и върху размера на подлежащия на внасяне ДДС. Неплатените от него данъци варирали от 20 лева до 2800 лева за различни месеци в периода от 13 март 2008 г. до 27януари 2015 г.  Избягването на установяване и плащане на данъчни задължения по Закона за корпоративното подоходно облагане било извършвано чрез подаваните годишни данъчни декларации в НАП за финансовите години - от 2008 г. до 2014 г. В тях той декларирал намален размер на общи приходи и счетоводна печалба, при установени действителни по-високи такива, което съответно намирало отражение върху размерите на дължимия данък.  По същия начин се действало и по отношение на другата фирма на обвиняемия. За периода от 8 август 2013 г. до 18 януари 2016 г. той избегнал установяване и плащане на данъчни задължения в размер на 10 050 лева, в това число 6 690 лева ДДС и 3 360 лева дължим данък по ЗКПО.", "date": "2017.11.21", "title": "Управител на две фирми на съд за укрити данъци"}
{"url": "https://www.24chasa.bg/novini/article/6564590", "text": "Сръбският президент Александър Вучич заяви днес на среща с македонския премиер Зоран Заев, че Македония има искрен приятел в лицето на Сърбия, предаде Танюг. Вучич обеща подкрепа на Македония в процеса на европейска интеграция. Той изтъкна, че Сърбия е избрала военен неутралитет, а Македония - членство в НАТО, но всяка страна трябва да зачита избора на другата, съобщи пресслужбата на президентството. Вучич и Заев разговаряха за развитието на двустранните отношения, ситуацията в региона и европейската интеграция. Вучич изтъкна, че общата цел на двете страни трябва да бъдат мирът и стабилността в региона и че Сърбия е открита за всички инициативи, които допринасят за това, предава БТА. Заев от своя страна каза, че двете страни трябва да използват всички възможности да увеличат търговския си обмен до един милиард евро. За тази цел той предложи опростяване на митническите процедури на граничните пунктове, което би довело до намаляване на опашките на границата и ускоряване на потока от пътници и стоки. Премиерът на Македония предложи и съвместна работа на строителни компании на двете страни на трети пазари, както и сътрудничеството им в инфраструктурни проекти. Той изрази готовност и за размяна на знания в областта на дигитализацията, където Сърбия е напреднала повече, както и размяна на опит в процеса на евроинтеграция. Заев подари на сръбския премиер футболен екип на клуб \"Вардар\" с номер 8 и името на Вучич.", "date": "2017.11.21", "title": "Вучич: Македония има голям приятел в лицето на Сърбия"}
{"url": "https://www.24chasa.bg/novini/article/6564587", "text": "Ужасяващи убийства шокираха Япония. 53-годишна майка направи самопризнания, че е отнела живота на четирите си новородени, съобщи „Ню Йорк поуст“. Маюми Сайто се предаде в полицията и даде подробности за зверствата, извършени в периода от 1992 до 1997 година, предаде  .  Японката заяви, че е убила четирите си новородени и е заровила телата им в кофи с бетон. Сайто е била бедна, работила е на половин работен ден и е нямала възможност да се грижи за децата си. Службите са намерили човешки останки и водят разследване дали новородените са били убити в този 5-годишен период, или са били мъртвородени. Не се разкриват повече подробности за семейството и работата на майката. Японски медии съобщиха, че 53-годишната Маюми Сайто се е чувствала самотна, защото е нямало на кого да сподели за финансовите си проблеми. Освен това тя не е получила социална помощ от държавата.", "date": "2017.11.21", "title": "Майка убила четирите си новородени в Япония"}
{"url": "https://www.24chasa.bg/novini/article/6563859", "text": ". В рамките на операция, проведена в няколко градове в Германия, полицията е арестувала шестима сирийци, заподозрени в тероризъм, съобщава националният ежедневник Die Frankfurter Allgemeine Zeitung, цитиран от \"Фокус\". Арестуваните са мъже на възраст между 20 г. и 28 г. и - съгласно разпространената информация, са членове на близкоизточната радикална групировка „Ислямска държава“, планирали терористичен атентат на територията на Германия. За възможните им мишени не се привеждат данни. Арестите са извършени след акции, проведени на осем адреса в Касел, Хановер, Есен и Лайпциг, става ясно от съобщение, разпространено от Федералната прокуратура във Франкфурт на Майн. Четирима от заподозрените са пристигнали в Германия през декември 2014 г. като търсещи убежище. Останалите са влезли в страната през август и септември 2015 г. При операцията срещу тях са иззети мобилни телефони, преносими компютри и документи.", "date": "2017.11.21", "title": "Арестуваха 6-има членове на \"Ислямска държава\", планирали атентат в Германия"}
{"url": "https://www.24chasa.bg/novini/article/6563822", "text": "Законодателен докладът на българския евродепутат от ГЕРБ/ЕНП Ева Майдел бе одобрен при гласуване в комисия на Европейския парламент в Брюксел на 21 ноември 2017г. Докладът е от важно значение за органите за защита на конкуренцията в държавите от ЕС, защото хармонизира някои от техните инструменти и правомощия. Това съобщиха от пресцентъра на ГЕРБ.  „За мен каузата силна конкуренция в целия ЕС означава по-защитени потребители и повече възможности и сигурност за предприемачите, които търсят клиенти зад граница. Ролята на органите за защита на конкуренцията съответно е от решаващо значение, когато трябва да се прилагат Европейското право в тази област.“, заяви Ева Майдел след гласуването в Комисията по вътрешен пазар и защита на потребителите на Европейския парламент. „Щастлива съм, че моите колеги от ЕНП, а и от другите големи политически семейства, подкрепиха доклада. Мога да кажа, че се обединихме около идеите да направим органите за защита на конкуренцията по-независими, да подобрим техните ресурси, и да им дадем нужните правомощия, за да разкриват успешно картели от трансграничен характер.“, коментира още евродепутатът. През декември, докладът ще бъде гласуван от водещата комисия по досието Комисията по Икономически и парични въпроси, на която Ева Майдел също е член.", "date": "2017.11.21", "title": "Ева Майдел получи подкрепа по ключов доклад за конкуренцията в Европа"}
{"url": "https://www.24chasa.bg/novini/article/6563817", "text": "Цветинка Пашкунова, която бе избрана от раз от съдебната квота за член на Висшия съдебен съвет (ВСС), стана говорител на съдийската колегия, решиха единодушно кадровиците. Преди стане член на ВСС, Пашкунова правораздаваше във Върховния касационен съд. Неведнъж е обявявана от колегите за един от най-добрите наказателни съдии у нас. В новата си роля Пашкунова ще е говорител \"при възниквани на кризи\" във ВСС или съдебната система. В началото на мандата на новия кадровия орган тя бе предложена за представляващ ВСС, но над нея надделя Боян Магдалинчев.  Днес съдийската колегия преназначи председателя на Върховния административен съд (ВАС) Георги Колев на длъжност съдия във ВАС. Съдебните кадровици го поощриха с отличие „личен почетен знак: първа степен – златен“ за проявен висок професионализъм, образцово изпълнение на задълженията си и високи нравствени качества. Мандатът му изтича утре, негов наследник е Георги Чолаков.", "date": "2017.11.21", "title": "Цветинка Пашкунова стана говорител на съдиите във ВСС"}
{"url": "https://www.24chasa.bg/novini/article/6563904", "text": "Министърът на правосъдието Цецка Цачева свика извънредно заседание на Съвета по прилагане на Актуализираната стратегия за продължаване на реформата в съдебната система. Това съобщиха от МП. Заседанието ще е днес от 15 часа в Министерството на правосъдието. Ще бъдат представени и обсъдени промените в Наказателния кодекс, Конвенцията на Съвета на Европа за превенция и борба с насилието над жени и домашното насилие, както и наредбата за работата на вещите лица.", "date": "2017.11.21", "title": "Цачева свика извънредно заседание на съвета за реформата"}
{"url": "https://www.24chasa.bg/novini/article/6563901", "text": "Турските власти в Одрин са задържали 5-ма души по подозрение във връзки с терористичната организация на Фетхуллах Гюлен - Фето, при опит да преминат нелегално в България с микробус, съобщават турски медии. Освен петимата предполагаеми гюленисти са задържани и 3-ма български граждани, които са заподозрени, че са им помагали за нелегалното прехвърляне в България, предаде БТА. Екип на граничните власти за борба срещу терора и нелегалния трафик в Одрин по подаден сигнал, че няколко души ще избягат в България, спрял за проверка микробус в района на селището Йеникадън. В микробуса пътували шест души, от които едно дете. При направената проверка се оказало, че срещу двама от групата било издадена съдебна заповед за задържане заради връзки с Фето и осуетения опит за преврат през миналата години, а останалите трима били в списъка на подозрителните лица за същото. Петимата били арестувани и предадени на съда, който постановил да бъдат изпратени в затвора. Детето било предадено на близки хора. Арестувани са и трима български граждани с инициали на латиница N.M.K, G.Y.M и S.H.V, които са заподозрени, че са организирали нелегалното прехвърляне на групата. При обиска у българските граждани е намерена голяма сума в евро, за която се предполага, че е била платена, за да прекарат групата в България. Съдът в Одрин постановил българите да бъдат изпратени в затвора.", "date": "2017.11.21", "title": "Задържаха българи в Одрин, прекарвали гюленисти през границата"}
{"url": "https://www.24chasa.bg/novini/article/6563894", "text": "БСП – София ще продължава да настоява за такава образователна политика на Столична община, която да отговоря на съвременните изисквания на обществото на знанието. Това се казва в Позиция за образователната система в столицата, приета на заседание на Градския съвет на БСП – София, съобщиха от пресцентъра на БСП- София.  Социалистите от София, чрез групата общински съветници в СОС, ще работят за: Актуализиране на Стратегията за развитие на столичното образование по отношение на броя и видове училища, изравняване на материалните условия за гарантиране качеството на обучение и на опазване на здравето и живота на децата и учениците. Както и по отношение на професиите и специалностите, необходими на столичния град, чиито кадри би трябвало да бъдат осигурени от мрежата на професионалните училища. Реализиране на последователна общинска политика за детския и ученически отдих. Осигуряване на средства не само за поддръжката на общинските бази за отдих в подходящо състояние, но и за изграждане на нови. Защото е скандално унищожаването на базите за отдих на децата и учениците. Според експертите на БСП – София, в сферата на средното образование има значителни различия в качеството на материалната база и в качеството на обучението в столичните училища. Особено при сравнение между тези в централната и тези в периферната част на града. Друг важен проблем е неравномерно натоварване на училищните сгради, предизвикано от неравномерно разпределение на учащите се в тях. Столична община не успява да изработи механизми за равномерно и справедливо разпределение на децата и учениците, така че да защити правото им на избор, като същевременно гарантира ефективност в ползването на сградния фонд. Непрозрачна е и процедурата за определяне на обектите от образователната инфраструктура, на които се извършват ремонтни дейности, финансирани от Столична община. В позицията на БСП – София се посочва, че липсва визия за развитието на професионалното образование. „Във времето на задълбочаваща се липса на професионално подготвени кадри е недопустимо да бъдат закривани или „оптимизирани“ професионални училища. Те са оставени, без подкрепа от общината и държавата, сами да се справят с неравната конкуренция на общообразователните училища, които получават финансиране по държавен прием на необосновано голям брой паралелки“, се казва в приетия от ГС на БСП – София документ. Столичните социалисти се спират и на хроничния недостиг на места в детските ясли и градини в София. Както и на липсата на ангажираност от Столична община към охраната на детските градини и училища и проблемното състояние на оградите и осветлението в дворовете на образователните заведения. „Всичко това е отказ от отговорност за опазване на живота и здравето на децата и учениците“, категорични са от БСП – София.", "date": "2017.11.21", "title": "Калоян Паргов ще настоява за нова образователна политика на Столична община"}
{"url": "https://www.24chasa.bg/novini/article/6563917", "text": "Под заглавие \"Църквата на първите неща\" високотиражният турски вестник \"Миллиет\" помества обширна статия за реставрирането на българската църква \"Свети Стефан\" в квартал Балат в Истанбул, която ще се открие тържествено на 7 януари 2018 г. в присъствието на министър-председателя на България Бойко Борисов и турския президент Реджеп Тайип Ердоган. \"Броени дни остават до момента, когато българската църква \"Свети Стефан\" на брега на Златния рог, известна и като Желязната църква, ще възвърне предишния си блясък\", пише авторът Исмаил Шахин. \"Българският храм се реставрира от 2011 г. насам от Истанбулската голяма община. Църквата вече е възстановена на 90 процента, а до края на месец декември се предвижда ремонтът да бъде напълно завършен\", посочва авторът на \"Миллиет\". На официалното откриване на реставрираната църква се очаква да присъстват освен лидерите Борисов и Ердоган, министри от България и Турция, Вселенският патриарх Вартоломей и много гости. Авторът посочва, че \"за откриването е поканен руският президент Владимир Путин, който щял да дойде, ако програмата му позволява\". Поместено е интервю с председателя на фондацията на българските църкви в Турция Васил Лиязе, който казва, че реставрацията на \"Свети Стефан\" е на стойност около 16 млн. турски лири. Петнайсет милиона са осигурени от турската държава и един милион от българската държава. Реставрирането на \"Свети Стефан\" е в рамките на междуправителствено споразумение между София и Анкара. Благодарение на това споразумение е била реставрирана и представителната мюсюлманска джамия в центъра на Пловдив, отбелязва авторът. Васил Лиязе посочва, че за реставрирането на църквата, която е била пред срутване, е получена значителна подкрепа от турския президент Ердоган и от Истанбулската голяма община. \"В един разговор с Ердоган му разказахме за окаяното състояние на нашата църква, помолихме го за помощ. Той се разпореди и ето че вече реставрацията е към края си, за което сме изключително благодарни на Ердоган. Министър-председателят на България Бойко Борисов, директорът на Дирекция \"Вероизповедания\" към Министерски съвет Емил Велинов, също положиха много големи грижи и сме им благодарни\", цитира \"Миллиет\" Васил Лиязе, като отбелязва, че същият вече 15 години е председател на българската православна общност в Истанбул. В отделен материал под заглавие \"Тази църква е от голямо значение за българите\" се посочва, че \"Свети Стефан\" е храм от изключително важно значение не само за истанбулските българи, но и за целия български народ. Припомня се, че в историята на построяването на храма се случват редица неща за първи път - султан Абдул Хамид Втори издава ферман-позволение за нейното построяване, тя е първата сглобяема църква, желязната конструкция е докарана от Австрия през река Дунав и по море в Истанбул. \"Открита изключително тържествено през 1898 година, църквата \"Свети Стефан\" е символ на българското Възраждане\", посочва пред \"Миллиет\" Васил Лиязе. Материалът е илюстриран със снимки.", "date": "2017.11.21", "title": "\"Миллиет\" с обширна статия за българската църква \"Свети Стефан\" в Истанбул"}
{"url": "https://www.24chasa.bg/novini/article/6563897", "text": "На снощната среща в Сочи президентите на Русия Владимир Путин и на Сирия Башар Асад, подготвиха почва за решения, които може да бъдат взети утре на срещата между лидерите на Русия, Иран и Турция. Това съобщи днес пред журналисти говорителят на Кремъл Дмитрий Песков, цитиран от ТАСС и БТА. При съгласуване на утрешната среща Путин увери събеседниците си, че Москва ще разговаря със сирийското ръководство, за да е сигурно, че евентуалните договорености \"ще са жизнеспособни и няма да увиснат във въздуха\", напомни прессекретарят на Путин. \"И тъкмо за да изпълни тези уверения, Путин прие своя сирийски колега в Сочи\", обясни той. Говорителят на Кремъл Дмитрий Песков отказа да отговори на журналистически въпрос как вижда Москва бъдещата роля на сегашния сирийски президент. \"Ролята на Асад може да вижда само народът на Сирия\", обясни той пред журналисти, цитиран от ТАСС. \"Ролята на Асад не може да вижда нито Русия, нито друга някоя страна\", подчерта Песков. Той не отговори и на въпрос как вижда самият Асад своята по-нататъшна съдба. \"Сега не мога да ви кажа това\", заяви Песков. Работната визита на Асад в Сочи продължи четири часа, информира. Песков потвърди, че сирийският лидер е подарил на Путин картина, но отказа да уточни каква, добавя ТАСС.", "date": "2017.11.21", "title": "Кремъл: Путин и Асад подготвиха важни решения"}
{"url": "https://www.24chasa.bg/novini/article/6563884", "text": "„В аналоговия свят, ако кафе-машината не функционира, знаем къде да направим рекламация, в дигиталния свят обаче това не е така. В много държави в Европа няма ясно разписани правила как и къде да се оплачем или какви са нашите потребителски права, ако сме поръчали книга, софтуер, игра или други цифрови услуги, в случай че те не работят.“, коментира българският евродепутат Ева Майдел от ГЕРБ/ЕНП във вторник, 21 ноември 2017 г., по повод приемането на доклада на Европарламента по Директивата за договорите засягащи цифрово съдържание и услуги. Българският евродепутат Ева Майдел бе докладчик по досието за групата на ЕНП в Комисията по вътрешен пазар. „Директивата има две основни цели - да улесни механизма за рекламация на потребителите, когато пазаруват през интернет и да даде повече правна яснота и гъвкавост на бизнесите да извършват онлайн търговия.“, подчерта Ева Майдел (ГЕРБ/ЕНП). „82% от българския бизнес би се възползвал от единни европейски правила. Директивата е особено полезна за малки и средни предприятия (МСП), които за да изградят собствена клиентска база трябва да излязат от вътрешния пазар на България“, посочи евродепутатът Ева Майдел (ГЕРБ/ЕНП). По данни на Европейската комисия седем от всеки десет български потребители на игри, музика, антивирусни програми и облачни услуги поне веднъж са имали проблем с качеството на услугата. „Това е причината да работя за улесняване на механизма за рекламация. Потребителското доверие нараства, когато има ясни правила как да търсят правата си.“, категорична бе българският евродепутат Ева Майдел (ГЕРБ/ЕНП). „Очаквам конструктивни преговори със Съвета и Еврокомисията. Директивата за договорите за цифрово съдържание е крайъгълен камък за функционирането на Единния дигитален пазар.“, добави Ева Майдел (ГЕРБ/ЕНП).", "date": "2017.11.21", "title": "Майдел: Улесняваме механизма за рекламация, ако дигитални услуги не работят"}
{"url": "https://www.24chasa.bg/novini/article/6563939", "text": "Наблюдаваме ли края на канцлерката Ангела Меркел, която прекара 12 от 63-те си години на власт? Тази, за която изглеждаше невъзможно да бъде махната от върха на държавната власт в Германия, има опасност сега да си тръгне безславно. След провала на преговорите между нейния консервативен блок, либералите от Свободната демократическа партия и зелените за съставяне на коалиционно правителство в нощта на неделя срещу понеделник, има вероятност да се произведат предсрочни избори, пише БТА. Дали Меркел ще води в тях своето политическо семейство? Това никак не е сигурно, тъй като колебливата й победа на парламентарните избори от 24 септември, на които консерваторите отбелязаха най-слабия си резултат от 1949 г., историческият пробив на крайната десница в лицето на \"Алтернатива за Германия\" и сегашната й неспособност да състави кабинет изглежда са я омаломощили. \"Извън Германия продължават да я гледат с възхищение в момент, когато тя започва тринайсета година в канцлерството. В собствената й страна обаче възхищението отслабна\", обобщи миналата седмица влиятелният седмичник \"Шпигел\". Консервативният вестник \"Франкфуртер алгемайне цайтунг\" открива \"ерозия на властта\" при канцлерката, която бе избрана за пръв път през 2005 г. Тази, която германците наричат на галено \"Мути\" (\"мамче\"), досега измина впечатляващ път, натрупвайки растящо влияние с всяка следваща криза. През последните пет години тя бе описвана ту като палач на твърде разточителните страни в Европа, ту като \"майка Тереза\" на бежанците, които са прогонени от войни и тероризъм, ту като \"лидер на свободния свят\" след избирането на Доналд Тръмп за президент на САЩ преди година. Парадоксално е, че именно приемането на стотици хиляди мигранти през 2015 г. хем я направи историческа личност, хем положи основите на упадъка й. По онова време левицата тържествуваше, а голяма част от собствения й консервативен лагер негодуваше. След студения душ на последните парламентарни избори твърдото крило на политическото й семейство поиска от канцлерката завой надясно, точно когато тя трябва да намери компромис с либералите и еколозите, за да формира управляващо мнозинство. Уравнението се оказа невъзможно за решаване, дори за тази опитна в преговорите жена политик. Миграционната й политика я отслаби и в Европа. Както тя отказва общо поемане на дълговете, така редица нейни партньори от ЕС отказват общо поемане на мигрантите й. Кой обаче щеше да заложи, че тя ще направи такава кариера през есента на 2005 г. след минималната й победа над канцлера социалдемократ Герхард Шрьодер? Тогава физичката без очевидна харизма предизвикваше само усмивки. Тази израснала в Източна Германия строга пасторска дъщеря дълго време бе подценявана от западногерманските политици. С течение на времето тя съумя да се наложи като особено \"политическо животно\", чието място в историята е също толкова неясно, колкото принципите, от които се ръководи. Тя съществено се възползва от икономическите реформи, които задвижи Герхард Шрьодер, но собствените й усилия за подготвяне на бъдещето са спорни. Освен отказа от ядрена енергия, за който взе решение през 2011 г. след катастрофата във Фукушима, включително за да удовлетвори общественото мнение, миграционната криза е водещото събитие в трите й мандата и вероятно единственият случай, в който тя пое някакъв риск. Стилът й, който се отличава с краен прагматизъм, се ръководи по-скоро от моментния баланс на силите, отколкото от някаква визия. \"Подходът й напомня айкидо, бойното изкуство на слабите, при което използваш енергията на противника, за да го оставиш сам да падне\", писа това лято всекидневникът \"Ханделсблат\". Успокояващата й жестомимика изпраща послание: \"политиката е безкрайно сложна и изисква експертност и тънкост - нейните\", смята вестникът. В личен план известните й предпочитания са прости: опера и планински преходи с втория й съпруг Йоахим Зауер, световноизвестен учен, който избягва светлините на прожекторите. В живота й отпреди политиката не е имало кой знае какви спънки. Детството й преминава на село в ГДР, където баща й доброволно е настанил семейството си, за да помогне за евангелизирането на населението в комунистическата държава. Става доктор по квантова химия, приспособявайки се към комунистическия режим. Едва след падането на Берлинската стена навлиза в политиката, като става говорител на последното правителство на ГДР преди да се присъедини към Християндемократическия съюз. Тогавашният канцлер Хелмут Кол дава на тази, която нарича \"хлапачката\", първите й министерски длъжности. През 2000 г. обаче, възползвайки се от финансов скандал в партията, тя му отнема ХДС. Той никога не й го прощава. А пет години по-късно Ангела Меркел става първата жена канцлер на Германия.", "date": "2017.11.21", "title": "Ангела Меркел - непоклатимата канцлерка се олюлява"}
{"url": "https://www.24chasa.bg/novini/article/6563937", "text": "Полицаи от Второ Районно управление „Полиция” – Перник задържаха двама за побой над млад мъж, съобщиха от пресцентъра на МВР. Инцидентът е станал вчера около 09.30 часа на ул. „Бл. Гебрев“ в пернишкия кв. „Изток“. По първоначални данни, 21-годишният с инициали Ц.Б. и баща му 44-годишният с инициали Б.Т. нанесли побой на 19-годишно момче. Полиците изяснили, че между двамата младежи тлеела стара вражда. Пострадалият е с наранявания по главата. Оказана му е медицинска помощ в пернишката болница. Синът и бащата са задържани с полицейска мярка за срок до 24 часа. Работата по изясняване на случая продължава в рамките на образуваното досъдебно производство.", "date": "2017.11.21", "title": "Баща и син пребиха 19-годишен в Перник, пострадалият е с наранявания по главата"}
{"url": "https://www.24chasa.bg/novini/article/6563980", "text": "През есента зачестяват случаите на депресии при психично болните. Това се потвърждава от днешния случай, при който пациент, който водел на каишка куче питбул изплаши лекари и пациенти в Центъра за психично здраве в Пловдив. В момента полицията го издирва, разказва  . Днешният инцидент беше доста опасен, призна пред екипа ни началникът на приемно-диагностичния блок доктор Теодора Арабаджиева, която е успяла да изведе мъжа извън сградата. \"На територията на поликлиниката влезе пациент явно с психични проблеми, който беше изключително агресивен, както вербално, така и физически. Водеше със себе си куче питбул, доста голямо кучето, доста страшно. Този човек нахлу във всички кабинети, удари част от персонала, явно човека беше с психични проблеми. Удари ме с глава, с неговата глава удари моята глава. Търсеше някакъв доктор, така или иначе този доктор не работи в диспансера, крещеше и казваше, че ще убие този доктор, ако го намери. Такъв доктор не познаваме в Пловдив\", разказва тя.  Подобни инциденти се случват рядко, въпреки че от началото на годината през диагностично консултативния блок на Центъра за психично здраве в Пловдив са преминали над 34 000 пациенти. Обикновено повечето от тях проявяват вербална агресия, но има и случаи на физическа като днешната. Ако станете свидетел на такъв вид агресия, трябва да реагирате спокойно, да не показвате, че се страхувате от човека, и да не заставете в ъгъл, тъй като има вероятност буйстващият да ви затисне и нарани.", "date": "2017.11.21", "title": "Психично болен с питбул нападна лекар в Пловдив"}
{"url": "https://www.24chasa.bg/novini/article/6564012", "text": "Украйна съобщи днес, че е изгонила беларуски дипломат заради твърденията на Беларус, че украинското министерство на отбраната е създало шпионска мрежа в Минск, предаде Ройтерс. Беларуската служба за сигурност КГБ съобщи вчера, че е арестувала украински журналист и обяви украински дипломат за персона нон грата заради предполагаемото му участие в шпионска дейност. \"Украинското външно министерство също взе решение да обяви беларуски дипломат за персона нон грата и той вече напусна страната\", съобщи по телефона говорителката на ведомството Мариана Беца, предава БТА. Беца уточни, че дипломатът е бил първи секретар в посолството в Киев, но не му каза името. Украинското министерство на отбраната отхвърли обвиненията на КГБ. Базираният в Минск украински журналист Павло Шаройко бе арестуван през октомври и бе обвинен от КГБ, че е агент на разузнаването под прикритие.", "date": "2017.11.21", "title": "Украйна изгони беларуски дипломат заради шпионски скандал между двете страни"}
{"url": "https://www.24chasa.bg/novini/article/6564029", "text": "България ще бъде председател на Съвета на ЕС, който търси диалог и консенсус. Това заяви министър Лиляна Павлова, която представи приоритетите на Българското председателство пред президента на Европейския парламент Антонио Таяни и председателите на политическите партии в ЕП, съобщиха от пресцентъра на Министерство за Българското председателство на Съвета на ЕС 2018 Посещението на делегацията в София е първото събитие на високо равнище от Българското председателство, което започва през януари 2018 г. Представителите на ЕП се срещнаха с българското правителство. Приоритетите на България са част от общоевропейския дневен ред - бъдещето на Европа и младите хора; европейска перспектива и свързаност на Западните Балкани; сигурност и стабилност; дигитална икономика. „Поставили сме си за цел да отговорим на нуждите на гражданите на Европа – повече сигурност, повече стабилност, повече солидарност. Ключът към успеха е единството и затова нашето послание е „Съединението прави силата“, каза министър Лиляна Павлова. И допълни: „Отчитаме ролята на Европейския парламент и се надяваме с помощта на президента Антонио Таяни и лидерите на политическите партии в ЕП по време на Българското председателство да вземем важни решения. Заместник-министърът за Българското председателство Моника Панайотова ще бъде в Европейския парламент по време на цялото председателство, за да имаме пряка връзка с представителите на европейските граждани. По време на срещата лидерите на осемте политически групи в европарламента задаваха въпроси към българския премиер и министри за миграцията, борбата с тероризма, защитата на външните граници, за икономическия растеж с акцент върху цифровизацията, за зелената икономика. Обсъдена беше и ситуацията в Близкия Изток и Африка, отношенията с Турция, европейската перспектива и свързаността на страните от Западните Балкани помежду им и с Европа. „Удовлетворени сме от началото на нашата съвместна работа, която ще продължи и през следващите шест месеца. Общата цел е да дадем конкретни отговори на половин милиард европейски граждани“, заяви президентът на ЕП Антонио Таяни на съвместната си пресконференция с българския премиер Бойко Борисов. „Ние не си поставяме огромни цели като председател на Съвета на Европейския съюз. Искаме да дадем перспектива не на политическите елити на Балканите, а на младите хора в този регион. Това, което не носи никакъв риск, е инфраструктурата – не само пътища, пристанища и ЖП линии, но и образование и дигитализация“, коментира Борисов.", "date": "2017.11.21", "title": "Министър Лиляна Павлова: България ще търси диалог и консенсус"}
{"url": "https://www.24chasa.bg/novini/article/6564011", "text": "Европейският съюз ще даде тласък на плановете за реформа на еврото по-късно този месец, въпреки колапса на коалиционните преговори в Германия, съобщиха от Европейската комисия във вторник, предава AFP, цитира \"Фокус\". „Европа няма да спре на пауза в този период\", подчерта говорителят на ЕК Маргаритис Схинас в рамките на пресконференция в Брюксел, като добави, че председателят на ЕК Жан-Клод Юнкер е разговарял с германския канцлер Ангела Меркел още в понеделник.", "date": "2017.11.21", "title": "ЕК: Европа няма да спре на пауза, докато трае германската криза"}
{"url": "https://www.24chasa.bg/novini/article/6563995", "text": "Членовете на Висшия съдебен съвет (ВСС), които са бивши съдии от Върховния касационен съд (ВКС), Красимир Шекерджиев, Севдалин Мавров и Вероника Имова се обявиха в разпален дебат срещу предложението на съдия №1 Лозан Панов 4 незаети щатни бройки в съда да бъдат съкратени. Панов иска се махне по 1 бройка за съдия в Наказателната и Търговската колегия и 2 от Гражданската. Мотивът му е, че броят на делата във ВКС са намалели и със съкращаването на 4 щата ще се спестят и хиляди левове на месец от заплати. \"Над 200 върховни съдии има в България, а населението ни е 7 млн. души и върви към намаляване\", защити тезата си Панов. Освен това той посочи, че ако ВСС реши да съкрати бройките, ще даде пример на по-долустоящите съдилища, където спестените средства от заплати на върховни съдии, могат да бъдат пренасочени. \"Съдиите във ВКС не решават само дела, те дават становища, отговарят на въпроси на съдилища, участват в работни комисии и работни групи по законопроекти\", каза Шекерджиев. Той отбеляза, че всеки четвъртък ВКС заседава и по тълкувателни дела. \"Голяма драма за 4 щата! На пенсионерите за Коледа ще се дадат по 40 лв., а ние се вкопчваме в бройки на високоплатени магистрати\", отсече Панов. Боряна Димитрова дори му каза, че с тези аргументи унижава ВКС, наричайки съдиите там скъпоплатени магистрати. \"Дошло е време наказателни съдии във ВКС да си отдъхнат. Не бих си позволила да посягам на ВКС\", посочи Вероника Имова. Тя е на мнение, че трябва да се обявят конкурси за свободните места във ВКС и да се даде шанс на по-млади съдии да работят там. \"Ще гласувам \"против\" предложението ви, не защото съм против реформата, а защото реформа, правена с тези аргументи, не е реформа!\", отговори Шекерджиев на Панов. С 10 гласа \"против\" и 2 \"за\" предложението на Панов за съкращения във ВКС не мина.", "date": "2017.11.21", "title": "Върховни съдии скочиха на Лозан Панов във ВСС за съкращения"}
{"url": "https://www.24chasa.bg/novini/article/6563403", "text": "Силна експлозия и пожар избухнаха в американския щат Мичиган. Вероятната причина е изтичане на газ, разказва . Няма данни за жертви. Жителите на сградите в района са били евакуирани. След два часа борба с огъня пожарникарите са овладели пламъците.                                                                                                                                                                                                                                                                                                                       ", "date": "2017.11.21", "title": "Теч на газ предизвика пожар и евакуация в Мичиган (Видео)"}
{"url": "https://www.24chasa.bg/novini/article/6563436", "text": "81% от българите смятат, че най-важната роля на жената е да се грижи за дома и семейството, сочи ново проучване на „Евробарометър” за половото равенство в Европейския съюз. В другия край на класацията са жителите на Швеция, от които едва 11% смятат, че това е най-важната роля на жената е да гледа семейството, предаде  . В целия Европейски съюз 54% смятат, че не това е най-важната роля на жената. Също така 81% от българите смятат, че най-важната роля на мъжа е да печели пари, в сравнение с Швеция, където едва 10% разсъждават по същия начин. България попада и в челната четворка на общества, които смятат, че е по-вероятно жените да взимат решения, базирани на емоциите си – 83% са отговорили с „да”, което е равно на данните за Чехия и Словакия. Въпреки тези данни е интересно, че 62% от българите смятат, че е допустимо мъжете да плачат, но това не може да бъде Швеция, където 99% от населението са на същото мнение. Според изнесените данни България е на първо място по полови стереотипи в ЕС. Противоположно на горните данни, голяма част от българите смятат, че в политиката у нас е постигнато полово равенство. 64% от нашите сънародници са отговорили с „да” на този въпрос. С най-висок процент в това отношение са отговорили жителите на Дания – 75%. Любопитно е, че в другата крайност, на последно място, се намира Франция. Едва 32% от населението смята, че в политиката в страната е постигнато полово равенство. След тях са Унгария – 35%. Българите отговорят положително и на въпроса дали има полово равенство в работната среда у нас – 67% са отговорили положително на този въпрос. В дъното класацията тук отново са французите, от които 29% смятат, че има полово равенство на работното място. Ние се намираме на второ място по данни когато става въпрос за постигането на полово равенство по високите позиции на компании и други организации. 62% от българите смятат, че това е постигнато, а на последно отново са французите с 25%. Повече от девет от 10 европейци смятат, че промотирането на равенство между половете е важно за демократичното общество, но едва 54% от всички участвали смятат, че има проблем с представянето на жените в медиите и рекламите в тяхната страна. Според 39% представата, създавана от медиите за жените, трябва да бъде обсъдена. На въпрос дали мъжете трябва да взимат активно участие в промотирането на равенството между половете на първите места са Швеция, Финландия и Испания. Ние се намираме почти в дъното на класацията, на шесто място отзад напред. След нас са Унгария, Латвия, Словакия, Литва и Чехия.", "date": "2017.11.21", "title": "81% от българите: Най-важната роля на жената е да се грижи за дома и семейството"}
{"url": "https://www.24chasa.bg/novini/article/6563464", "text": "Полицията разследва смъртта на 67-годишен мъж, открит в безпомощно състояние на пътнотоплатно в кв. „Огоста”. Това съобщиха от Областната дирекция на МВР – Монтана. Вчера в 20.18 часа в Областната дирекция на МВР е получен сигнал за намерено паднало лице в безпомощно състояние на пътното платно в кв. „Огоста” в Монтана. Установена е самоличността му – мъж на 67 години от Монтана. Той е намерен от 21-годишния му внук и е закаран незабавно от 38-годишния му син с частен автомобил до ЦСМП – Монтана, където е констатирана смъртта му. По случая е образувано досъдебно производство в Районно управление „Полиция” – Монтана. Предстои назначаване на аутопсия и изясняване причината за смъртта. Работата по случая продължава полицията в Монтана.", "date": "2017.11.21", "title": "Разследват смъртта на 67-годишен, открит в безпомощно състояние на път в Монтана"}
{"url": "https://www.24chasa.bg/novini/article/6563467", "text": "Първият за сезона сняг натрупа по високите места в Анкара, а в по-ниските части на турската столица валяха проливни дъждове, които объркаха ежедневния ритъм на живот, съобщава турската частна телевизия НТВ, цитирана от БТА. Интензивни снеговалежи имаше в кварталите Ахлятлъбел, Инджек и Оран. Силният вятър предизвика и снежни виелици. Видимостта по пътищата спадна до 100 метра. Снегорини обикалят столицата и почистват натрупалия сняг. В някои централни райони на Анкара проливни дъждове снощи наводниха на места главни улици. През нощта дъждът премина в сняг. На места снежната покривка достигна 10 сантиметра. Властите напомниха на водачите, че трябва да пътуват само със зимни гуми и да шофират внимателно. Валежите се очаква да продължат до края на седмицата.", "date": "2017.11.21", "title": "Сняг блокира турската столица"}
{"url": "https://www.24chasa.bg/novini/article/6563507", "text": "Турция не планира да прекратява отношенията си с НАТО след инцидента по време на учения на Алианса в Норвегия. Това съобщи говорителят на турския президент Ибрахим Калън. „Турция не планира да прекратява връзките си с НАТО след този инцидент. Анкара иска да разбере как такъв инцидент може да се случи по време на учения на Алианса и може ли подобно нещо да се повтори“, каза той, цитиран от Анадолската агенция. В понеделник главният съветник на Реджеп Ердоган – Ялчън Топч, каза, че Анкара трябва да преосмисли отношенията си с НАТО. По думите му това е организация, която „се отнася враждебно към един от своите членове“ и не е единственият възможен вариант за Турция, предаде  . Напрежението между Анкара и НАТО се усили, след като на 18 ноември Ердоган заяви, че по време на учения в Норвегия негова снимка и на основателя на турската република Кемал Ататюрк са били използвани за обозначение на условни противници. По тази причина 40 турски военни бяха отзовани от учението. В същото време в. „Сабах“ съобщава, че според норвежки технически сътрудник от турски произход в затворената информационна мрежа на НАТО са се появявали пародийни съобщения от името на Ердоган. Министърът на отбраната на Норвегия се извини на Турция, като същото направи и генералният секретар на Алианса Йенс Столтенберг. От своя страна Ердоган посочи, че подобен инцидент „не може да бъде приключен с просто извинение“.", "date": "2017.11.21", "title": "Турция не планира да прекратява отношенията си с НАТО"}
{"url": "https://www.24chasa.bg/novini/article/6563514", "text": "През третото тримесечие на 2017 г. 1 991.8 хил. българи са направили туристически пътувания, показват предварителни данни на Националния статистически институт. Преобладаващата част от тях - 82.3 на сто, са пътували само в страната, 14.5 на сто - само в чужбина, а 3.2 на сто са пътували както в страната, така и в чужбина. В сравнение със същото тримесечие на 2016 г. общият брой на пътувалите на възраст 15 и повече навършени години нараства с 31.2 на сто, като пътувалите само в страната се увеличават с 32.8 на сто, пътувалите само в чужбина - с 43.3 на сто, докато пътувалите в страната и чужбина намаляват с 21.6 на сто. През третото тримесечие на 2017 г. най-много са пътували българите на възраст 25 - 44 години - 948.6 хил., или 47.7 на сто от всички пътували. Във всички възрастови групи преобладава относителният дял на пътуванията в страната, като най-висок е този дял при хората на възраст 25 - 44 години - 83.3 на сто от пътувалите в тази възрастова група. По-голямата част от туристическите пътувания на хората на възраст 15 и повече навършени години както в страната, така и в чужбина са били с цел \"почивка и екскурзия\", посочени съответно от 67.6 и 78.5 на сто. През третото тримесечие на 2017 г. като самостоятелни са били регистрирани 441.0 хил., или 88.9 на сто от общия брой лични пътувания. Относителният дял на самостоятелните пътувания без резервация в страната е 92.8 на сто, а на тези в чужбина - 66 на сто. В структурата на разходите по видове с най-голям относителен дял са разходите за храна както в страната, така и в чужбина - съответно 45.9 и 32.6 на сто. През третото тримесечие на 2017 г. средният разход при пътуване с лична цел на един човек на възраст 15 и повече навършени години е 353.36 лв. в страната и 645.33 лв. в чужбина. Същевременно разходите на един човек за професионално пътуване са средно 163.88 лв. в страната и 1086.27 лв. в чужбина.", "date": "2017.11.21", "title": "Броят на българите пътували за туризъм нараства с 31.2% през третото тримесечие"}
{"url": "https://www.24chasa.bg/novini/article/6563544", "text": "Сърбия ще остане военно неутрална държава. Това заяви днес президентът на Сърбия Александър Вучич по време на среща в Белград с председателката на горната камара на парламента на Русия Валентина Матвиенко, предадоха ТАСС и БТА. Сърбия запазва своята позиция, независимо от натиска, оказван върху страната. Аз заявих това преди няколко дни в Брюксел в НАТО; Сърбия е била и ще остане военно неутрална държава, каза Вучич. Сръбският президент благодари още веднъж на Русия за изтребителите МиГ-29, които бяха предоставени от руска страна като военно-техническа помощ.", "date": "2017.11.21", "title": "Александър Вучич: Сърбия ще остане военно неутрална държава"}
{"url": "https://www.24chasa.bg/novini/article/6563549", "text": "Десетина служители на Държавния департамент на САЩ предприеха необичайната стъпка да обвинят официално държавния секретар Рекс Тилърсън, че нарушава американски федерален закон, предназначен да попречи на чуждестранни армии да вербуват деца за войници, предадоха Ройтерс и БТА. В поверителна служебна бележка от 28 юли се казва, че Тилърсън е нарушил закона за осуетяване на вербуването на деца войници през юни, когато е решил да изключи Ирак, Мианма и Афганистан от американски списък на страни, които използват деца войници. Това е станало, въпреки че Държавният департамент публично е признал , че в тези три страни се вербуват деца в местните военни сили. Липсата на тези страни в този ежегоден списък улеснява предоставянето на американска военна помощ за тях. Ирак и Афганистан са близки съюзници в борбата срещу ислямисткия екстремизъм, а Мианма е новопоявил се съюзник за противодействие на влиянието на Китай в Югоизточна Азия. Според прочетени от Ройтерс документи решението на Тилърсън се е разминавало и с единодушната препоръка на ръководителите на регионалните отдели на Държавния департамент, които отговарят за посолствата в Близкия изток и Азия, на пратеника на САЩ в Афганистан и Пакистан, на отдела по човешки права на дипломатическото ведомство и на собствения му правен отдел. Приетият през 2008 г. американски закон против вербуването на деца за войници постановява, че правителството на САЩ трябва да се увери, че никакви хора под 18-годишна възраст \"не се вербуват, повикват на военна служба или принуждават по друг начин да служат като деца войници\", за да може дадена страна да бъде заличена от списъка. В него сега са включени Демократична република Конго, Нигерия, Сомалия, Южен Судан, Мали, Судан, Сирия и Йемен.", "date": "2017.11.21", "title": "Служители обвиниха Рекс Тилърсън в нарушение на закон за децата войници"}
{"url": "https://www.24chasa.bg/novini/article/6563867", "text": "Председателят на Европейския парламент Антонио Таяни е на посещение в България. Той се срещна с министър-председателя Бойко Борисов за европредседателството на България, ще говори и пред парламента.                                                                                                                                                                                                                                                                                                                       ", "date": "2017.11.21", "title": "Антонио Таяни в България"}
{"url": "https://www.24chasa.bg/novini/article/6563564", "text": "Турция е най-големият ни защитник на южния фланг. И не може в НАТО да разчитаме на нея, а в Европа да отказваме да говорим. Това заяви премиерът Бойко Борисов на съвместна пресконференция с председателя на Европейския парламент Антонио Таяни. Не трябва на България да бъдат възлагани големи надежди, но е факт, че споразумението с Турция за мигрантите трябва да се спазва. На нейна територия има 3 млн. бежанци. Оградите трябва да са по външните ни граници, а не вътре в ЕС, заяви още Борисов. България и Бойко Борисов разбират Балканите много по-добре от другите страни в ЕС и трябва да ползваме това познание, каза пък Антонио Таяни. Председателят на ЕП подкрепи плановете на Борисов по време на българското председателство балканските страни извън съюза да получат поне икономическа и инфраструктурна интеграция с ЕС. Европа трябва са има един силен глас във външната политика, а не да оставя САЩ, Китай и Русия да решават кризите в Близкия Изток и Средиземноморието, каза още Таяни. САЩ да се върнат към споразумението за климата, постави като цел пред българското председателство пък Борисов.", "date": "2017.11.21", "title": "Борисов: Турция е най-големият защитник на Европа (Видео)"}
{"url": "https://www.24chasa.bg/novini/article/6563551", "text": "Загадъчният астероид с необичайна издължена форма, напомняща за пура, който беше засечен през октомври, идва от друга слънчева система, предаде Франс прес, позовавайки се на сп. \"Нейчър\". Безпрецедентното откритие, потвърдено от астрономи, дава нови възможности на учените да изследват как са се формирали други светове в нашата галактика Млечен път. Астероидът, наречен Умуамуа от откривателите си, е дълъг 400 метра. Дължината му е около десет пъти по-голяма от широчината му, предава БТА. Необичайната му форма няма аналог сред около 750-те хиляди астероиди и комети, наблюдавани досега в нашата Слънчева система, в която са се формирали. Учените са убедени, че въпросният астероид идва от друга слънчева система. Специалистите отчитат, че подобни астероиди преминават през вътрешността на Слънчевата система около веднъж годишно. Те обаче са трудни за проследяване и досега не са откривани. Възможността да бъдат засечени се предоставя едва наскоро благодарение на новото поколение по-мощни телескопи. Според астрономите необичайният астероид е странствал сам из галактиката Млечен път в продължение на стотици милиони години, преди да прекоси Слънчевата система и да продължи пътя си. \"Десетилетия наред смятахме, че подобни обекти от други светове се намират в близост до Слънчевата система. Сега за първи път разполагаме с пряко доказателство за съществуването им\", казва Томас Цурбухен от НАСА. Астероидът Умуамуа, чието наименование на хавайски означава пратеник, първоначално беше взет за комета. Той е открит на 19 октомври с телескопа Pan-STARS1 на Хаваите. Непосредствено след откриването му, с цел да определят характеристиките му, в проследяването на пришълеца се включват и други съоръжения, сред които Много големият телескоп на Европейската южна обсерватория в Чили. Изследователски екип от хавайския Институт по астрономия установи, че яркостта на астериода се променя до десет пъти, докато той се завърта около себе си на всеки 7,3 часа. Астрономите подчертават, че при никой друг астероид в нашата Слънчева система не е наблюдавана такава промяна на яркостта, нито подобни пропорции между дължина и широчина. Тези свойства навеждат учените на мисълта, че астероидът представлява плътна скална формация с метални примеси. На червеникавата му повърхност - едно от сходствата му с обекти в Слънчевата система, няма следи от лед или вода. Няколко наземни телескопа с голяма мощност продължават да следят \"странника\", докато той бързо се отдалечава от Земята. Астероида наблюдават и космическите телескопи \"Хъбъл\" и \"Спицър\" на НАСА. Учените отбелязват, че на 20 ноември обектът се е движил със скорост от 38,3 километра в секунда и се е намирал на около 200 милиона километра от Земята. След като на 1 ноември прекоси орбитата на Марс, се очаква астероидът да премине в близост край Юпитер през май 2018 г., преди през януари 2019 г. да продължи пътя си отвъд Сатурн и след напускането на Слънчевата система да се отправи към съзвездието Пегас.", "date": "2017.11.21", "title": "Учени засякоха астероид с необичайна форма от друга слънчева система"}
{"url": "https://www.24chasa.bg/novini/article/6563574", "text": "Турската лира днес достигна исторически минимум на валутните пазари на фона на напрежението със САЩ, свързано с наближаването на процеса в Ню Йорк срещу Реза Зараб, турско-ирански гражданин, обвинен в нарушаване на санкциите срещу Иран, предаде Франс прес. Турската валута изгуби над 1 процент от стойността си тази сутрин и се разменяше при курс от 3,97 лири за един долар - нов исторически минимум. Малко по-късно тя леко поскъпна до 3,96 лири за един долар. В опит да спре този спад централната банка реши напълно да ограничи банковите овърнайт кредити от утре, предава БТА. Напрежението между Вашингтон и Анкара, което и без това вече бе силно, се изостри допълнително през последните дни с наближаването на делото, което трябва да се гледа в началото на декември. Заедно с един турски банкер, Мехмет Хакан Атила, Реза Зараб е обвинен в нарушаване на американското ембарго срещу Иран. Има опасения, че този процес ще се отрази на турския банков сектор и най-вече на държавната банка Халкбанк (Halkbank), в която при арестуването си в САЩ Атила е изпълнявал длъжността заместник генерален директор, отговарящ за международното управление на банката.", "date": "2017.11.21", "title": "Турската лира удари историческо дъно на фона на напрежението със САЩ"}
{"url": "https://www.24chasa.bg/novini/article/6563611", "text": "Най-малко 50 души са убити в самоубийствен атентат в Североизточна Нигерия, предаде Франс прес, като се позова на нигерийската полиция. \"За момента имаме най-малко 50 убити и много ранени след самоубийствена атака, извършена днес срещу джамия в град Муби при сутрешната молитва\", каза пред Франс прес Осман Абубакар, говорител на полицията на щата Адамава, предаде БТА. Засега никой не е поел отговорност за нападението, но подозренията веднага паднаха върху терористичната организация Боко Харам, извършила много атентати в Нигерия.", "date": "2017.11.21", "title": "Най-малко 50 убити при атентат в Нигерия"}
{"url": "https://www.24chasa.bg/novini/article/6563609", "text": "Атина е обезпокоена от възникналата политическа нестабилност в Берлин, породена от провала на преговорите за съставяне на управляваща коалиция в Германия, информират гръцките издания \"Катимерини\" и \"Рийдър\". Гръцки правителствени и дипломатически източници се опасяват, че отсъствието на правителство в Германия може да създаде несигурност около проверката на гръцката спасителната програма, извършвана сега от кредиторите на Гърция, а също и да блокира възможността за стартиране на желаните от Атина преговори за облекчаване на гръцкия дълг, предава БТА. Удължаването на политическата криза в Германия не само променя, но и прави още по-належащо третата проверка на гръцката спасителна програма да приключи възможно най-скоро и то в началото на декември. Защото всяко протакане в Германия може да се окаже с последствия за Гърция и да осуети взимането на своевременни жизненоважни за нея решения както за дълга, така и за нейното бъдеще след формалното приключване на спасителната програма, чийто срок изтича през август догодина, смятат същите източници.", "date": "2017.11.21", "title": "Безпокойство в Атина заради нестабилността в Берлин"}
{"url": "https://www.24chasa.bg/novini/article/6563486", "text": "Русенската Окръжна прокуратура се самосезира по репортаж от сутрешния блок на Нова Тв, излъчен под заглавие: „Източва ли се държавният бюджет за образование с фиктивни ученици“.  Излъченият репортаж е от сутрешния блок на Нова телевизия на 21.11.2017 г. и се отнася за Професионална гимназия – гр.Бяла, която съставяла документи за успешно положени изпити от ученици, които изобщо не посещават училището. По случая се е самосезирала Районна прокуратура-Бяла и е образувана прокурорска преписка, съобщиха още от правораздавателната институция. Възложена е предварителна проверка на РУП-Бяла с оглед данни за документно престъпление. В репортажа „Източва ли се държавният бюджет за образование с фиктивни ученици?“ е представена професионалната гимназия в град Бяла. Според излъчения материал, там по документи учат повече от 600 деца. Реалните ученици обаче са единици, а класните стаи по време на изпити са празни, твърдят репортерите и разследват къде са учениците за бройка и бюджет? Според репортажа, учителки събират фиктивни ученици в клас за проверките на МОН. От професионалната гимназия в Бяла учениците излизат с професии – шофьори, готвачи, шивачи. От разследването на Нова Тв става ясно, че за миналата година от два 12-и класа средно образование са завършили едва трима. В гимназията има ученици в редовна, задочна и самостоятелна форма. Задочниците нямат нито часове, нито изпити, твърдят репортерите. Оказало се, че редовните ученици в професионалната гимназия в Бяла пристигат с три автобуса. Единият, даден от Министерството на образованието, и два, купени с бюджета на гимназията. От 238 записани ученици, на училище, според репортажа, се оказали не повече от 100. Някои от тях стояли по кафенетата в Бяла. Според репортажа, след началото на първия час вратата на гимназията се заключва, за да не избягат и малкото ученици. Класните стаи по време на изпитите са празни. Репортерите на Нова Тв установили на 13 ноември в 17.30 часа, когато в гимназията би трябвало да се явят 120 задочници на изпит, че в училището не влиза никой. Само в една от класните стаи двама учители попълвали документация. Подобна се оказала ситуацията и на следващия ден и се оказало, че на празни стаи е дошла проверка от Районното образователно управление. Според репортажа, на третия ден пристигнал цял училищен автобус с хора за изпит. Макар и да не знаят по какво са на изпит и по какво вече са се явили, за учители и ученици изпити имало. Екипът на „Здравей, България” видял празни стаи в гимназията няколко дни поред. Репортерите обаче твърдят, че в протоколите от изпитите пише друго, излизало, че на изпит са се явили всички 120 ученици. Дори на изпита по математика залата по документи е била пълна. От репортажа става ясно, че според протоколите, които са попълнили учителите, на изпит са се явили 17 ученици и няма отсъстващи. Според репортерите, по протокол на изпита по химия са се явили 18 ученици, въпреки че телевизията заснела как учител попълва документацията в празната класна стая, а дори били написани часове за напускане на залата. Екипът не успял да разговаря с директорката на гимназията в Бяла Иваничка Георгиева. Очаква се разследването на полиция и прокуратура да установи, дали наистина в Професионалната гимназия в гр. Бяла се извършват нарушения и дали с фиктивни ученици се източват пари от бюджета на държавата.", "date": "2017.11.21", "title": "Прокуратурата проверява гимназията в Бяла за фиктивни ученици (Обновена)"}
{"url": "https://www.24chasa.bg/novini/article/6563673", "text": "Окръжна прокуратура – Русе ще изпълни присъда от 15 години лишаване от свобода при строг режим за извършено убийство, съобщи Темида. Присъдата вече е влязла в сила след като делото бе разгледано на три съдебни инстанции. Андрей П. е бил признат за виновен по обвинението на прокуратура за това, че на . Престъпление по чл. 116, вр. чл. 115 от НК. Освен лишаване от свобода Андрей П. е осъден да заплати на близките на убития общо 100 000 лв. обезщетение за неимуществени вреди. Андрей П. и жертвата му били стари приятели, като редовно употребявали алкохол заедно. Сутринта на 20.11.2015 г., около 10 часа двамата се срещнали, при което обвиняемият поканил Иван у дома си, за да се почерпят с домашна ракия. Докато пиели ракия, въпреки дългогодишното си познанство, между тях възникнал жесток скандал. Тогава Андрей П. грабнал от масата ножа и нападнал с него Иван. Нанесъл на жертвата си общо 10 прободно-порезни рани с ножа, 9 от които били в областта на шията, в резултат на които настъпила смъртта му. В 15.16 часа Андрей П. се обадил на национален телефон 112 и заявил, че е намерил в дома си убит човек, когото не познавал, но веднага бил задържан за извършеното убийство. Присъдата е влязла в сила и подлежи на изпълнение.", "date": "2017.11.21", "title": "Убиец от Русенско влиза за 15 години в затвора"}
{"url": "https://www.24chasa.bg/novini/article/6563720", "text": "Дирекцията на варненската полиция обяви за общодържавно издирване тийнейджърка, която е в неизвестност от 9-и ноември. Микаела Джабарска е на 15 години, висока е около 150 см, със слабо телосложение. Очите й са кафяви, а косата й е дълга, тъмно кестенява, често прибрана в кок. Момичето е в неизвестност от 9 ноември 2017 година, когато е напуснала дома си в гр. Девня. Била е облечена с черно шушляково яке и черни ботуши. За последно Микаела е видяна в ж.к. \"Владислав Варненчик\" в гр. Варна, близо до блок 402. \"Апелираме към гражданите, които имат информация за местонахождението на Микаела, да позвънят на на телефон 112 или да подадат сигнал в най-близкото поделение на МВР\", молят от полицията.", "date": "2017.11.21", "title": "Полицията издирва тийнейджърка от Девня"}
{"url": "https://www.24chasa.bg/novini/article/6563725", "text": "Държавната агенция „Росатом“ отхвърли възможността за инцидент в съоръженията си, след като бе разпространена информация за замърсяване с радиоактивния изотоп рутений (Ru-106) в Челябинската област на Руската федерация, предава AFP, цитирана от \"Фокус\".   „Няма инциденти в съоръженията за ядрена инфраструктура в Русия“, заяви за агенцията представител на „Ростатом“.", "date": "2017.11.21", "title": "Русия отрече ядрена авария след отчитане на повишени нива на радиация"}
{"url": "https://www.24chasa.bg/novini/article/6563713", "text": "Варненският апелативен съд като последна инстанция потвърди ареста на българин, издирван от холандските власти, за да бъде разследван за убийство. 39-годишният Метин Мехмедов е издирван с европейска заповед за арест, издадена в края на октомври тази година от прокуратурата на град Бреда, Кралство Нидерландия, с която се иска задържането и предаването му в Холандия. Властите в кралството са посочили, че спрямо него ще се води наказателно преследване за извършено убийство, а наказанието, което местните закони предвиждат за такова престъпление е лишаване от свобода до тридесет години. В заповедта се посочва, че убийството е било извършено през февруари миналата година в град Осендрехт, когато в жилище, където е имало наркооранжения, е бил открит прострелян мъж. Свидетели на убийството насочили вниманието на разследващите към няколко лица, които се оказали български граждани. Активните следствени действия довели до разкриване на самоличността им. Варненските магистрати прецениха, че Метин трябва да остане в ареста, докато компетентните холандски власти изпратят необходимите по делото документи. Тогава вече ще бъде решено дали той ще бъде екстрадиран в кралството. Апелативният съд не сподели аргументите на защитата, че няма доказателства за съпричастието на Мехмедов към убийството и посочи, че българският съд е лишен от възможността да преценява наличието на обосновано предположение за авторството на деянието. Това е в правомощията на властите в кралството. Европейската заповед за ареста обаче съдържа всички необходими реквизити. Затова последната съдебна инстанция прецени, че единствената мярка за неотклонение, която може да обезпечи присъствието на Мехмедов при гледане на делото за предаването му в Холандия, е задържането под стража.", "date": "2017.11.21", "title": "Арест за нашенец, издирван в Холандия за убийство"}
{"url": "https://www.24chasa.bg/novini/article/6563773", "text": "Заплатите на лекарите в Александровска болница ще бъдат увеличени с 16%, а на сестрите, лаборантите и санитарите - с 24%, в рамките на 2 г. Това предвижда новият Колективен трудов договор (КТД), който бе подписан днес от представителя на КНСБ д-р Билюков, на КТ „Подкрепа” д-р Данов и изпълнителния директор доц. Костадин Ангелов. Договорът влиза в сила от 1 октомври и е за период от 2 г. Заплатите на администрацията ще пораснат с 12%. Чрез КТД се гарантира - в рамките на възможностите на бюджета на болницата, увеличение на работните заплати на всички работещи. Това е първа промяна на трудово възнаграждение в рамките на последните 4 г., като с предвидените проценти се достигат в голяма степен заложените в Националния рамков договор в сектор „Здравеопазване” параметри на заплати. Ръстът на възнагражденията ще бъде постигнат на 3 етапа, през 6 месеца. Второто увеличение трябва да влезе в сила от март 2018 г., а третото – от 1 септември 2018 г. Разчетите за заложеното увеличение са правени на база на очакван ръст на приходите от НЗОК на годишна база в размер на минимум 8% (какъвто е средният ръст за болницата през последните 3 г.). Това е и условие за влизане в сила на последващите етапи за промяна в заплатите. За да се гарантира възможност за осигуряване на средства за новите работни заплати, без това да наруши възможността на болницата да покрива другите свои задължения към доставчици на лекарства, консумативи и услуги, е разработен план за оптимизиране на разходите и увеличаване на приходите на лечебното заведение.", "date": "2017.11.21", "title": "Вдигат заплатите с 16% за лекарите и с 24% за сестрите в Александровска болница"}
{"url": "https://www.24chasa.bg/novini/article/6563633", "text": "Във връзка с официално изразената позиция от Негово Превъзходителство посланика на Кралство Белгия у нас г-н Франсоа Бантон по внесения от МС и приет на първо четено от парламента законопроект за храните, бихме искали да се запознае със следните въпроси: Уважаеми г-н Бантон, 1. Бихме искали да разберем кой член на Директива 2009/54/ЕС или друг европейски закон според Вас въвежда „изискването“: „едно находище да се експлоатира само от един концесионер“? Запознати ли сте, че някои от най-големите български находища се експлоатират от десетки години от няколко концесионера едновременно в съответствие със Закона за водите? Имате ли представа, че ако се приложи коментираното от Вас и нерегламентирано в общностното законодателство „изискване“ за „едно находище – един концесионер“, ще трябва да се затворят едни от най-старите фабрики в България? 2. Информиран ли сте, че принципът на Директивата, който цитирате  , означава едно единствено нещо - че всички оператори, които експлоатират едновременно дадено находище, трябва да използват едно и също търговско описание, за да не заблуждават потребителите за географския произход и характеристиките на водата, която продават? Наясно ли сте, че съгласно този принцип Директивата не ограничава броя на производителите на едно находище или извор, именно затова концесионерите, които са по няколко на находищата у нас – като „Горна Баня“, „Хисар“ и „Велинград“ - бутилират под едно и също търговско описание в пълно съответствие със закона и Директивата? 3. След като имате определени опасения относно законопроекта, бихте ли посочили конкретен член, текст, знак или термин във внесения от Министерския съвет проект за нов Закон за храните и коментирания от Вас “Раздел Води” в него, който да противоречи на член, параграф, текст, знак или термин от Директива 2009/54 на ЕС? 4. Знаете ли, че с Нотификацията, направена през 2016 г., на която се позовавате в интервюто си за “24 часа”, Европейската комисия отхвърля категорично предложението на сочената ни за пример от Вас браншова организация? Някой дали Ви е съобщил, че именно това отхвърлено предложение е от съществено значение за правилното прилагане на Директивата в “Раздел Води” и че точно със забележката на Еврокомисията от тази нотификация е съобразен разделът? 5. Наясно ли сте, че компанията, зад която официално заставате, не признава, отрича и се противопоставя на коректно цитирания от Вас термин „търговско описание“, въведен изрично от Директивата? Можете ли да предположите, че по този начин Вие влизате в сериозно противоречие с интересите на тази компания? 6. Запознат ли сте, че съгласно нашето законодателство държавата има изключителни права върху подземните водни богатства и че компанията, която подкрепяте, не държи „правата“, за които са Ви информирали, върху споменатия от Вас Родопски извор? Знаете ли, че този Родопски извор има свое име и не се намира в землището на града, на името на който споменатата от Вас бутилираща компания е именувана? Знаете ли, че от същия този Родопски извор се водоснабдява един цял град и водата от него няма нищо общо с минералното находище на града? 7. Имате ли информация, че цитираният от Вас в интервюто изключително важен принцип от Директивата, според който  , се нарушава грубо именно от подкрепяната от Вас компания, тъй като тя предлага от години на пазара различни видове води (минерална и изворна), от различни източници под едно и също търговско описание? Знаете ли че това е забранено от Директивата и въвежда потребителите в заблуда, а също така има и тълкувателно решение на Европейския съд С 207-14 по този въпрос? Ние от СБПБ най-учтиво Ви молим да отговорите на тези въпроси, защото те касаят не само отговорния пост, който заемате, но и правилното прилагане на европейското законодателство. Очакваме да се позовете на конкретни разпоредби на Директивата вместо да ползвате посланията на една браншова организация и от белгийската компания, която е неин член и заради която правите опит за намеса в законодателството на Република България. Убедени сме, че изразените от Вас твърдения пред „24 часа“ са плод на предоставена неточна информация, която ще бъде проверена и коригирана от Вас именно чрез отговорите на поставените въпроси. Тъй като страните ни са членове на европейското семейство, ние сме убедени че и Вие държите на прилагането на Директивата, което е без алтернатива и не би следвало нечий фирмен интерес да спира и бави този процес. С уважение, Васил Стоименов", "date": "2017.11.21", "title": "Заместник-председателят на Съюза на безалкохолната промишленост в България Васил Стоименов: Дипломатическата намеса в законотворчеството на България в полза на частен интерес е неприемлива"}
{"url": "https://www.24chasa.bg/novini/article/6563767", "text": "7 души, повечето младежи, са задържани за едно денонощие след хайка за наркотици във Варна. Двама от тях ще бъдат съдени по бързата процедура. Материалите по случаите са предадени на Районна прокуратура Варна. Първо е било арестувано 18-годишно момче, познато на полицията. В 8.30 часа сутринта у него са открити 13 пакетчета с близо 5 грама трева и 5 пакетчета с около грам амфетамин. Следващият задържан също е на 18-години. Той е арестуван два часа по-късно на един от централните булеварди в морската столица. Младежът носел у себе си малко повече от 2 грама амфетамин. Други двама са спипани при рутинни проверки на пътна полиция. При проверка на шофьорите униформените открили по една ръчно свита цигара с трева. Няма данни да са шофирали надрусани. Техен колега - 19-годишен шофьор, бил спрян с мазда с варненска регистрация на бул. \"Владислав\". Освен него в колата били и две непълнолетни момчета. В едното от тях униформените открили саморъчно свита цигара и 3 топчета, съдържаща суха тревиста маса. Направената експертна справка установила, че се касае за марихуана с общо тегло 1,30 гр. На бърз съд отиват 25-годишен шофьор на БМВ и 34-годишен мъж. Първият държал цигара с трева в колата, а вторият е задържан на улицата в кв. \"Аспарухово\" с кутийка, в която имало повече от 2 грама трева.", "date": "2017.11.21", "title": "7 в ареста след хайка за наркотици във Варна"}
{"url": "https://www.24chasa.bg/novini/article/6563789", "text": "Шефът на канцеларията на германската канцлерка Ангела Меркел и министър за специални поръчения Петер Алтмайер призова днес политическите партии да решат в следващите три седмици дали могат да съставят стабилно правителство и да изведат Германия от политическата безизходица, предаде Ройтерс, цитиран от БТА.  \"В следващите три седмици трябва да се постигне яснота дали може да има стабилно правителство въз основа на този изборен резултат\", каза пред телевизия Цет Де Еф Алтмайер, който също изпълнява длъжността министър на финансите. Според него е ясно, че консерваторите на Меркел имат мандат да управляват и партиите трябва да подкрепят призива на президента Франк-Валтер Щайнмайер да поемат отговорност и заедно да положат усилия за съставяне на правителство. Тази седмица Щайнмайер се среща с лидерите на основните партии. \"Ние оставаме обвързани с нашата отговорност да осигурим стабилно и надеждно правителство на страната\", каза Алтмайер. Той отправи завоалиран призив към социалдемократите да преосмислят своя отказ да съставят правителство с Меркел. \"Трябва да дадем на социалдемократите възможност да помислят\", каза Алтмайер. Председателят на Бундестага Волфганг Шойбле се изказа против съставяне на правителство на малцинството след провала на коалиционните преговори между консерваторите, свободните демократи и Зелените, посочва ТАСС. Той също призова социалдемократите да не се отказват от своята политическа отговорност и да участват в консултации за съставяне на коалиция на мнозинството.", "date": "2017.11.21", "title": "Сътрудник на Меркел даде три седмици \nна германските партии да намерят изход от кризата"}
{"url": "https://www.24chasa.bg/novini/article/6563791", "text": "Политическата криза в Германия след провала на преговорите за коалиция оставя Европейския съюз без една от основните му движещи сили и навярно ще удари сериозно очакваните големи реформи - ще се наложи френският президент Еманюел Макрон да реализира своите планове съвсем сам, предаде БТА. \"Твърде лоша новина за Европа\", коментираха в един глас повечето наблюдатели в понеделник. Германската канцлерка Ангела Меркел, нареждана сред непоклатимите стожери на ЕС, днес е с разклатени позиции след земетресението през уикенда и евентуалните нови избори. \"Меркел излиза от тези избори омаломощена и оставя празно мястото на европейски водач точно в момента, когато ЕС бе започнал да си възвръща позитивните перспективи\", посочва Олаф Бьонке, анализатор, работещ за \"Расмусен глобал\". В Брюксел, няколко часа след новината за провала на коалиционните преговори, който остави Германия без управляващо мнозинство, високопоставен европейски дипломат заяви, че \"още не е извънредно разтревожен\". \"Нека изчакаме\", каза той пред АФП. Но според Доминик Грилмайер, експерт от Френско-германския институт в Лудвигсбург (Германия), \"никой не може да компенсира липсата на Меркел\". Това е проблем за френския президент Еманюел Макрон, чийто дневен ред включва дълъг списък с реформи на равнище ЕС. \"Макрон има нужда от Меркел, той не може да заеме мястото на силния човек в Европа вместо канцлерката\", смята Грилмайер. В понеделник сутринта Елисейският дворец изрази пожелание \"в името на Германия и на Европа\" неговият \"основен партньор да е стабилен и силен, за да напредваме с общи усилия\". Същото пожела и Европейската комисия, според която въпреки срещнатите трудности в Берлин ще има \"приемственост и сигурност\". \"Освен германската криза, Франция среща проблем и с намирането на партньори, готови да действат\", отбелязва Себастиен Майяр, директор на Института \"Жак Делор\".", "date": "2017.11.21", "title": "Политическата криза в Германия спира реформите в Европейския съюз"}
{"url": "https://www.24chasa.bg/novini/article/6563815", "text": "Българската академия на науките представи своя Институт по литература, като част от кампанията \"БАН представя своите институти\". Представянето му съвпадна и с празника на института, който днес навършва 69 години от създаването му. Инициативата премина под наслов \"Виртуалното пространство - новото битие на литературата\". По време на събитието бе представен кратък филм за работата на института и изложба, на която учените представиха богатата дигитална сбирка от ръкописи и средновековни книжовни паметници, документи, снимки и артефакти.Досега институтът е реализирал 21, от които 13 международни проекта, учените му са публикували 890 студии в чуждестранни и български издания, публикувани са 70 книги, монографии, изследвания и сборници. Институтът е бил посетен и работи с 180 учени от почти всички страни в Европейския съюз. \"Институтът е център, в който се прави модерна и съвременна науката. Имаме много толерантно отношение към младите учени, които поощряваме и закриляме, както и подпомагаме в началото на техния научен и творчески път. Защото повечето от хората, които работят в института са и творци, поети, писатели и те създават съвременната българска литература, а не само я изучават и анализират нейната история. Институтът е академично и толерантно пространство, което с удоволствие работи с младите хора.\" Това каза за вестник \"24 часа\" доц. Елка Трайкова, директор на Института по литература към БАН. \"Успяхме да се съхраним през годините като духовен център и наистина да опазваме културно-историческото наследство и чрез тези дигитални проекти, които правим през годините. Паметта е нашата национална идентичност. Трябва да я опазваме. Всички знаем, че поколенията след нас, включително и ние, някак гледаме по-лесно достъпното виртуално пространство и затова ние сме длъжни да направим и литература и литературната история, и науката за нея по достъпна, по-разбираема . Нека, чрез това българското общество да стане по-образовано, по-интелигентно, не така обременено от кича и чалгата. Нека да има повече култура\", допълни Трайкова.", "date": "2017.11.21", "title": "БАН представи Института по литература"}
{"url": "https://www.24chasa.bg/novini/article/6563831", "text": "Алейда Гевара Марч, дъщеря на легендарния революционер Ернесто Че Гевара, пристига във Варна заедно с делегация на Кубинския институт за приятелство с народите. Делегацията, в която участват н.пр. Педро Пабло Сан Хорхе Родригес – посланик на Куба в България, Елио Сотеро Гамес Нейра – първи заместник-председател на Кубинския институт за приятелство с народите, дипломати и представители на организацията, пристигат в морската столица днес. Домакин на срещата ще бъде Областният съвет на БЧК – Варна, чийто председател Илия Раев оглавява и дружеството за приятелство България-Куба в морската столица. 56-годишната Алейда Гевара е най-голямата дъщеря от четирите деца на Че с Алейда Марч. Лекар педиатър по професия, тя е участвала в хуманитарни мисии в Никарагуа, Ангола, Еквадор. Алейда Гевара идва за трети път в страната ни. Тя е споделяла, че обича България, която е оказала огромна почест към паметта на баща й. Преди години работници от българска фабрика „приели“ Че Гевара за член на бригадата си, като заработвали и неговата заплата, внасяна във фонда за солидарност с Куба.", "date": "2017.11.21", "title": "Варна посреща дъщерята на Че Гевара"}
{"url": "https://www.24chasa.bg/novini/article/6563849", "text": "Митничари задържаха 322 кашона с общо 1 672 170 броя пиратки и други пиротехнически изделия на ГКПП \"Дунав мост\". Това съобщиха днес от митницата. Пратката пътувала от България за Румъния в микробус, който опитал да напусне страната на 17 ноември тази година. Недекларираната стока била укрита зад \"тапа\" от празни кашони от хранителни продукти. Такива били обособени и отстрани на взривоопасния товар. По първоначални изчисления стойността на задържаните пиротехнически изделия е за около 89 000 лева. Пратката подлежи на специален режим на съхранение и транспортиране, определен със Закона за оръжията, боеприпасите, взривните вещества и пиротехническите изделия. По случая е образувано досъдебно производство. Шофьорът на микробуса е бил задържан с прокурорска мярка за 72 часа. Конфискуваните пиротехнически изделия са предадени за съхранение в специализиран склад на МВР.", "date": "2017.11.21", "title": "Митничари откриха над 1,6 млн. пиратки в микробус на ГКПП \"Дунав мост\""}
{"url": "https://www.24chasa.bg/novini/article/6563844", "text": "Удари с тъп предмет, предимно в главата, са причината за   Това са първоначалните заключения на патолозите след огледа на тялото. По данни на разследващите по тялото има и други следи от насилие. Полицията разследва случая, все още няма задържан. Съседи, живеещи в кооперацията на ул. \"Димитър Икономов\" във Варна подали сигнал на тел. 112 в 2.35 часа вечерта, след като чули скандал в апартамента на жертвата и пред блока станала и катастрофа. Трупът е открит от униформените и откаран за аутопсия. \"Работи се по случая активно. Проверяват се всички възможни следи. Все още няма задържан\", коментираха за \"24 часа\" от варненската полиция.", "date": "2017.11.21", "title": "Удари в главата убили 33-годишния мъж във Варна"}
{"url": "https://www.24chasa.bg/novini/article/6564014", "text": "Европейската комисия коментира днес, че не открива дискриминация към Централна и Източна Европа по повод снощното решение на Съвета на ЕС две общностни агенции, разположени в Лондон, да бъдат преместени в Париж и Амстердам. Решението бе взето от 27 министри на външните работи по единодушно одобрена система, посочи говорител на комисията, предава БТА. ЕК и председателят Жан-Клод Юнкер многократно отбелязаха, че 14 години след разширяването на ЕС (през 2004 г. - бел. кор.) няма причини да се говори за разлики между Изтока и Запада, работим за Европа на 27 държави, без разлики и дискриминация, добави говорителят. Той даде пример за еднаквото отношение на ЕС към всички държави от Общността със законодателните предложения за командированите работници и състава на храните. Комисията работи за единство в ЕС, нашата задача бе единствено да оценим подадените предложения за домакинство на агенциите, допълни говорителят, предава БТА. Съветът на ЕС снощи отхвърли с гласуване предложенията на София, Букурещ, Братислава, Атина, Барселона, Бон, Брюксел, Копенхаген, Дъблин, Хелзинки, Лил, Малта, Милано, Порто, Стокхолм, Виена, Варшава и Загреб за домакинство на Европейската агенция по лекарствата. В надпреварата за домакинство на Европейския банков орган България не участва. Преместването на двете агенции се налага покрай решението на Великобритания да напусне ЕС.", "date": "2017.11.21", "title": "ЕК: Няма дискриминация в решението за преместването на агенциите на ЕС от Лондон"}
{"url": "https://www.24chasa.bg/novini/article/6564260", "text": "Шефът на \"Лукойл България\" Валентин Златев е в Софийската градска прокуратура, за да му бъдат снети обяснения по проверка срещу лидера на ВОЛЯ и зам-шеф на парламента Веселин Марешки. Неотдавна политикът поиска прокуратурата да провери дали над него е опънат политически чадър, както твърди Златев.                                                                                                                                                                                                                                                                                                                       ", "date": "2017.11.21", "title": "Златев - Марешки - какво става?"}
{"url": "https://www.24chasa.bg/novini/article/6561523", "text": "4 проверки от различни държавни институции - толкова са образуваните досега срещу компании на бизнесмена и заместник-председател на Народното събрание Веселин Марешки или за бизнеси, в които са негови фирми, а в тях участват депутати от малката му, но сплотена парламентарна група. Това, което свързва проверките, е, че нито една от тях не е приключила. Въпреки че се извършват вече няколко месеца, а някои и повече от година. Едната е директно срещу бизнес на Марешки - за дъмпинг с цените на горивата. Прави се от Комисията за защита на конкуренцията и тече още от миналата година. Но това не пречи на бизнесмена депутат да заявява, че има големи разлики в цените по бензиностанциите на една и съща верига. А именно поради това КЗК се произнесе, че няма картел при горивата, което пък твърдение Марешки използваше навсякъде за предизборни цели. Друга директна проверка срещу политика е от НАП и е пак за горива. В началото на тази година данъчните влязоха във фирмата на бизнесмена “Трейднет Варна”, през която минават доставките за бензиностанциите му. Веска Марешка - майка на Веселин Марешки и формален собственик на фирмата, успя чрез процедурни хватки да отложи проверката с три месеца. Сега вече тя би трябвало да е подновена. Което пак дава повод за съмнение - ако всичко е наред, защо е нужно да се използват такива трикове за отлагане на ревизията. Още две проверки - от НАП и прокуратурата, се отнасят за бизнес, в който участва Марешки. Това е т.нар. реекспорт на лекарства. При него медикаменти, които частично или изцяло се плащат от здравната каса, се заявяват за продажба на българския пазар, но се изнасят в чужбина заради по-високата им цена там. Единствената проверка, от която все пак нещо произлезе, макар и не докрай, е на КЗК и е за нелоялни практики при търговията с лекарства. Сигналът дойде от прокуратурата и в него се съдържат данни, че Марешки и негови подчинени притискали аптеки да пазаруват от фирмата му “Фармнет”. Ако откажели, били заплашвани, че Марешки ще отвори аптека до тази на конкурента и ще го съсипе с ниски цени. През юни тази година КЗК наложи глоба от близо 500 000 лв. на компанията. Но санкцията се обжалва и на практика не е влязла в сила. Липсата на резултати от тези проверки бе причината председателят на Българската петролна и газова асоциация Валентин Златев да заяви, че над Марешки има “тежък политически чадър”. Златев каза още, че Марешки не е проблем на асоциацията, а на държавата, тъй като не е ясно дали именно държавата е защитила интереса си и дали получава всичките акцизи и ДДС от горивата, които политикът продава в бензиностанциите си. Марешки отговори със сигнал до главния прокурор Сотир Цацаров, тъй като, “когато някой има информация за злоупотреба с власт по високите етажи на властта, то той трябва да я предостави на прокуратурата”. Самият Златев обяви преди дни, че заради този сигнал го викат на разпит в прокуратурата във вторник. И потвърди пред “24 часа”, че както винаги, стои зад думите си. Историята с Веселин Марешки, когото президентът дори заведе при папата, щеше да бъде комична, ако не става твърде подозрителна. Ако той беше редови бизнесмен, може би нямаше да има нищо чак толкова притеснително, че проверките се проточват. Но от 26 март Марешки е депутат, а малко по-късно стана и зам.-председател на Народното събрание. Вече е публична личност и е един от тези, които предлагат и приемат закони - тоест определят правилата в държавата, които би трябвало да са валидни за всички. Затова е редно да се знае дали самият той спазва тези правила. Защото сега се получават любопитни ситуации, като например Веселин Марешки да води дебат в парламента с председателя на комисията срещу сивия сектор Емил Димитров. Тоест, един депутат, чийто имунитет е отнет точно заради съмнения, че не с единия, а с двата крака е в сивия сектор, получава парламентарно време да се рекламира. А през годините Марешки ясно е показал, че не се свени да използва бизнеса си, за да влезе в политиката. Примерите изобилстват. През 2005 г. той пак беше кандидат за депутат и обещаваше да намали цените на лекарствата у нас с 50%. Тогава КЗК глоби с 30 хил. лв. фирмата му “Варнафарма холдинг” за привличане на клиенти чрез продажба на лекарства на цени под себестойността. На местните избори през 2007 г. Марешки раздаваше листовки с обещание, че ако стане кмет, за четири години ще дава 15% отстъпка за лекарствата, отпускани от здравната каса. Ако спечели на първи тур, отстъпката ще е 25%. Даваше и по 100 лева на стачкуващите тогава учители с уговорката, че ще получат по още 500 лв., ако спечели изборите. На последните избори за парламент прибегна пак до същата схема, като заяви, че ако стане министър-председател, цената на горивата в цялата държава щяла да е 1,80 лв. Информацията, която различни издания публикуваха по повод започналите проверки на бизнеса на Марешки, е, меко казано, притеснителна. За горивата например Марешки твърди, че въпреки ниските цени, на които продава, печели. Но финансовият отчет на “Трейднет Варна” показва, че фирмата е на загуба, а през 2015 г. бизнесменът губи по 1915 лв. на ден от бензиностанцията си във Варна. За 2016 г. загубата на фирмата е още по-голяма - 1,88 млн. лв., а на ден сумата стига до почти 5000 лв. Друга фирма на Марешки - “ВМ петролеум”, която държи бензиностанциите му, е натрупала задължения от над 11,3 млн. лева през миналата година. Не е ясно от какво са задълженията, но е възможно да са от бензиностанциите, тъй като през 2016-а фирмата се е сдобила с активи за над 11 млн. лв. Според финансисти появата на задължения за над 11 млн. лв. в отчета на “ВМ петролеум” може да означава, че за голяма част от изградените бензиностанции все още не е платено. Въпреки трупането на нови загуби и задължения наскоро Марешки заяви, че петролният бизнес му е много приятен и няма намерение да го продава. Дори мислел да го разширява с нови бензиностанции и да направи собствени петролни бази. Марешки по-скоро бил готов да продаде аптечния си бизнес, защото му било трудно да го контролира, но това не означавало, че ще го направи. Бизнесът с лекарства на Марешки е печеливш и финансисти се чудят защо би го продал, за да запази този, който му носи загуби и задължения. Остава и друг въпрос - кой дава неверни данни - Марешки или финансовият отчет? Ако в документа са посочени неверни данни, би трябвало да има сурови глоби. Още по-странно обаче би било, ако твърденията на бизнесмена депутат са подвеждащи. За бизнеса му с горива има още куп притеснителни публикации. Пак финансовият отчет показва, че доставната му цена на едро е под 1,50 лв. на литър дизел. Но такава няма, поне не официално, сред всичките доставчици на едро у нас. Означава ли това, че има неофициални цени и на кого и срещу какво се предлагат те? И плащат ли се всички данъци в такива случаи? Още повече че от данни на петролната и газова асоциация, представени в парламента, стана ясно, че ако са платени всички данъци, транспортни и други разходи, не е възможно литър дизел да струва 1,82 лв. на дребно, за колкото продава Марешки. Един от доставчиците на политика - фирма “Полисан”, бе проверявана от полицията и митниците. Други доставчици на бизнесмена се оказаха в списъка на НАП за рисковите фирми, свързани с измами с ДДС. В една от бензиностанциите на Марешки бе открит дизел със завишено съдържание на сяра. За него НАП и митниците имат съмнения, че идва от Молдова, но вносът му се оформя като тежко гориво, за което акцизът е много по-нисък от този на дизела. Като например тази, че бизнесменът притиска конкурентни аптеки да купуват от него лекарства на едро. В аптека в Бургас пък бе открито лекарството “Хумира” с произход Турция. Тя обаче не е страна от ЕС и вносът на лекарства от там е забранен. Поради това сега тече проверка има ли контрабанда на скъпоструващи лекарства. През 2012 г. Марешки е продал за 500 лв. “Трейднет България” - фирма, която се занимава с реекспорт на лекарства. Същата фирма през 2012-а и 2013-а има приходи за общо над 700 млн. лв. От офиса на Марешки твърдят, че няма вече връзка между “Трейднет България” и бизнеса му с лекарства. Но майка му Веска Марешка е представител на фирмата, упълномощена по не съвсем редовен начин от собственичката Нина Катченко, която, оказва се, живее на семейни начала с тъста на Марешки Александър Мозюкин. Ако това не са връзки, какво са тогава? Появиха се и публикации, че по нейно разпореждане суми от сделки на “Трейднет България” постъпват по сметки на “Фармнет” на Марешки, а пари, които е трябвало да постъпят по сметки на “Фармнет”, са насочвани към сметки на други фирми. Дали всичко това се случва по правилата, е редно да се знае.", "date": "2017.11.21", "title": "4 проверки срещу Марешки, нито една не е завършена"}
{"url": "https://www.24chasa.bg/novini/article/6564105", "text": "Шефът на \"Лукойл България\" Валентин Златев току-що влезе в Софийската градска прокуратура, за да му бъдат снети обяснения по проверка срещу лидера на \"Воля\" и зам. шеф на парламента Веселин Марешки. Неотдавна политикът поиска прокуратурата да провери дали над него е опънат политически чадър, както твърди Златев. Очаква се престоят на Златев в прокуратурата да бъде за кратко.", "date": "2017.11.21", "title": "Валентин Златев влезе в прокуратурата"}
{"url": "https://www.24chasa.bg/novini/article/6564101", "text": "Почти 98 процента от територията на Сирия е под контрола на правителствените войски и огнищата на съпротива на терористите бързо намаляват. Това каза днес руският президент Владимир Путин в началото на среща в Сочи с чешкия президент Милош Земан, предаде ТАСС. По думите на Путин тези успехи са постигнати \"под ударите на руските Въздушно-космически войски и сирийските съюзници\", предаде БТА. Земан спомена за вчерашните преговори между Путин и Башар ал Асад, когото нарече \"демократично избран президент\" на Сирия. \"Вие победихте в Сирия. Той /Асад/ владее практически цялата територия на Сирия с изключение на някои малки части\", каза на руски език чешкият гост. Путин обеща, че ще информира подробно Земан за преговорите си с Асад.", "date": "2017.11.21", "title": "Путин: 98% от територията на Сирия е под контрола на правителствените сили"}
{"url": "https://www.24chasa.bg/novini/article/6564135", "text": "Иран не се стреми да доминира в Близкия изток, заяви иранският президент Хасан Рохани на френския си колега Еманюел Макрон в телефонен разговор, предаде Франс прес, като се позова на иранското президентство. \"Присъствието ни в Ирак и Сирия е по покана на правителствата на тези страни с цел борба с тероризма. Иран не се стреми да доминира в региона\", заявил Рохани на Макрон, се посочва в изявлението. Преди няколко дни Париж изрази безпокойство от \"изкушението (на Техеран) за хегемония\" в Близкия изток, припомня АФП. \"Целта ни е да работим за мира и сигурността и да избегнем разпокъсването на страните в региона. След \"Ислямска държава\" трябва да се борим и с другите терористични групировки\", е казал още иранският президент на френския си колега, предава БТА. В петък Макрон заяви, че Франция иска \"Иран да води по-малко агресивна регионална политика\" и да се изясни \"политиката му за балистичните ракети, която изглежда неовладяна\". Ден по-рано френският външен министър Жан-Ив Льо Дриан разкритикува по време на визита в Рияд \"изкушението (на Иран )за хегемония\" в Близкия изток. Френският президент обяви намерението си да посети Иран догодина. В петък той изрази готовност \"да води диалог\" с Техеран.", "date": "2017.11.21", "title": "Иран: Не се стремим да доминираме в Близкия изток"}
{"url": "https://www.24chasa.bg/novini/article/6564158", "text": "Главният редактор на онлайн изданието на опозиционния турски в. \"Джумхуриет\" Огуз Гювен днес бе осъден на три години и един месец затвор по обвинение в извършване на пропаганда в полза на терористична организация, съобщи турската телевизия НТВ. Гювен бе арестуван през май заради информация за инцидент с кола, при който загина прокурор, разследващ много дела след въвеждането на извънредното положение в Турция. През юни журналистът бе освободен в очакване на присъдата, предава БТА. Прокурори настояваха той да бъде осъден на 10,5 години затвор.", "date": "2017.11.21", "title": "3 г. затвор за главния редактор на турския вестник \"Джумхуриет\""}
{"url": "https://www.24chasa.bg/novini/article/6564195", "text": "Невероятен технически гаф ознаменува изказването на председателя на Европейския парламент Антонио Таяни от трибуната на Народното събрание. След като говори минута-две, в залата прозвуча гласът на преводачката, която призна, че не чува. Наложи се Таяни да изчака смяна на микрофони в продължение на 2 минути - време, през което показа колко е духовит. \"Много ми е трудно да говоря български. Следващия път\", каза шефът на ЕП с усмивка. Направи го на английски. Иначе той говори на родния си италиански. Озвучаването не е било сред ангажиментите на Народното събрание. За него по изрично настояване е отговарял аудиовизуалният отдел на Европейския парламент, уточниха пред \"24 часа\" от НС. \"Не съм тук само като традиционна среща. Искам да доближим Европа до нейните граждани\", каза Таяни. Подчерта, че за него е огромна чест да говори пред представителите на българския парламент.", "date": "2017.11.21", "title": "Голям технически гаф в парламента за Таяни, но е на Европарламента"}
{"url": "https://www.24chasa.bg/novini/article/6564175", "text": "Българските ученици на 15 и 16 години, участвали в иновативния модул за решаване на проблеми в сътрудничество, който е част от международното изследване PISA 2015, са постигнали среден резултат от 444 точки. В модула са участвали над 6000 български деветокласници през 2015 г., като индивидуалният резултат на учениците варира от 316 до 570 точки. Това съобщи Светла Петрова - началник на отдела \"Анализи и международни изследвания\" в Центъра за оценяване в предучилищното и училищното образование към МОН, при представянето на резултатите от иновативния модул от международното изследване PISA 2015 за решаване на проблеми в сътрудничество, цитирана от БТА. Тя отбеляза, че този модул се прави за първи път в световен мащаб. Целта на модула е да се види могат ли учениците да решават проблеми в сътрудничество, да постигат знания и ценности за обща цел, при предварително дефиниран резултат, обясни Петрова. В този модул на изследването през 2015 г. са участвали 51 държави и региони с общо над половин милион ученици. В края на 2016 г. бяха представени резултатите от PISA 2015 в основната му част - за природни науки, математика и четене, в което участваха 72 държави. Учениците, участвали в иновативния модул, се решавали различни задачи в чат със свои виртуални съученици. Компетентностите, оценявани в този модул, не се формират по конкретен учебен предмет, а са част от обучението в училище по всички учебни предмети, в извънкласните дейности, част са и от социалния опит на учениците, обясни Петрова. Тя уточни, че с най-висок среден резултат от иновативния модул са учениците от Сингапур /561 т./, следвани от учениците от Япония /552 т./, като това се двете държави, които са безапелационни първенци в модула за решаване на проблеми в сътрудничество. Сред държавите и регионите с резултат от над 530 точки са Хонконг - Китай /541 т./, Корея /538 т./, Канада, Естония, Финландия, Макао-Китай, Нова Зеландия и Австралия. България е сред 25 държави, които са с постижения по модула под средното на Организацията за икономическо сътрудничество и развитие /ОИСР/, а на последно място в класацията е Тунис с 382 точки, съобщи Петрова. Тя коментира, че държавите с висок резултат на основните модули на PISA - четене, математика и природни науки, постигат висок резултат и на модула за решаване на проблеми в сътрудничество. Това означава, че образователните системи, които успяват да адаптират учебните си програми и преподавателските си методи към развиване на умения за мислене и за решаване на проблеми, и акцентират върху обучението с проекти и чрез изледователския подход, показват високи резултати във всички области на PISA, обобщи Петрова. Тя отбеляза, че PISA не измерва знанията на учениците, усвоени в училище, а проследява как се използват тези знания и какви са уменията за мислене на учениците. Според данните 49 процента от българските ученици /при 28 процента в ОИСР/ могат да се справят само с най-лесните задачи за решаване на проблеми, при които трябва да се следва план за решаване на ясен и несложен проблем, подпомагани обаче от своите партньори в екипа. Отново 49 процента от нашите ученици /при 64 процента в ОИСР/ се справят със средно трудните задачи от иновативния модул, при които е необходимо високо ниво на сътрудничество между екипа и се разпределят роли в него. Само 2 процента от българските ученици /при 8 процента в ОИСР/ успяват да се справят с най-трудните задачи, които изискват решаването на сложен проблем и е необходимо високо ниво на сътрудничество. Изследването показва, че във всички държави и региони момичетата се справят по-добре от момчетата при решаването на иновативния модул за сътрудничество. В държавите от ОИСР момичетата имат среден резултат с 29 точки по-висок от този на момчетата, а в България разликата е 32 точки. За общите резултати от PISA 2015 отново има такава разлика в резултатите между българските момичета и момчета, като при четенето тя е 48 точки, при природните науки - 16 точки, а при математиката - 2 точки. Данните показват, че българските момичета, участвали в модула, имат по-голяма готовност за сътрудничество, както и по-високо ценят отношенията си с роднини, връстници и приятели, отколкото момчетата. Но момчетата ни проявяват по-голяма готовност да работят в екип в сравнение с момичетата, коментира Светла Петрова.", "date": "2017.11.21", "title": "Изследване: Българските ученици не работят добре в екип"}
{"url": "https://www.24chasa.bg/novini/article/6564124", "text": "Димитър Цоцорков беше избран за председател на Надзорния съвет на \"Асарел-Медет\"АД на проведено на 20 ноември заседание, съобщиха от дружеството. До момента той беше председател на Управителния съвет на компанията от 2014 г., когато се въведе двустепенна система на управление. Част е от екипа на компанията от 2001 г., като последователно е работил като експерт по продажби и хеджиране, ръководител на отдел и директор \"Корпоративно развитие\". В момента Димитър Цоцорков е и изпълнителен директор на дъщерното дружество \"Асарел Инвестмънт\"ЕАД. На своето заседание Надзорният съвет взе решение и за попълване състава на Управителния съвет на дружеството. За негов председател беше избран инж. Делчо Николов, който запази и позицията си на изпълнителен директор на \"Асарел-Медет\"АД. Като председател на Надзорния съвет Димитър Цоцорков подчерта, че основен приоритет остават проектите за дългосрочно устойчиво развитие на дружеството. Това означава модерна и ефективна производствена дейност, съчетана с изпълнение на всички нормативни изисквания и стандарти за опазване на околната среда, здравословни и безопасни условия на труд и развитие на човешките ресурси. \"Ще има приемственост, съхраняване и развитие на добрите традиции и визията за развитие, предначертана от моя баща проф. д-р Лъчезар Цоцорков. За нас доброто социално сътрудничество и мотивацията на хората са най-важният фактор за досегашните отлични резултати и за бъдещите ни успехи\", заяви той. \"Полученото доверие от акционерите задължава всички нас - екип и ръководство, да мобилизираме своите сили за реализация на планираните задачи до края на годината и за изпълнение на стратегическите дългосрочни цели\", от своя страна посочи изпълнителният директор и председател на Управителния съвет инж. Делчо Николов. \"За наше общо удовлетворение досегашното изпълнение на производствено-технологичните и финансово-икономически резултати е много добро. Анализите за първите десет месеца на 2017 г. ни дават основание да прогнозираме, че това ще е една от най-успешните години в историята на компанията\", обобщи той", "date": "2017.11.21", "title": "Димитър Цоцорков е избран за председател\n на Надзорния съвет на \"Асарел - Медет\" АД"}
{"url": "https://www.24chasa.bg/novini/article/6564207", "text": "Посещението на Антонио Таяни е ясен знак за отличното сътрудничество между Народното събрание и Европейския парламент, двете институции вървят ръка за ръка. Това каза председателят на НС Цвета Караянчева по време на извънредното заседание на Народното събрание преди да даде думата на председателя на ЕП Антоио Таяни, предаде „Фокус“. „От свое име и от името на народните представители на 44-ото Народно събрание на Република България имам честта да ви приветствам с добре дошли в сградата на българския парламент. От края на 19 век до днес тя е символ на демокрацията на страната. В навечерието на първото българско председателство нашият девиз „Съединението прави силата“ е по-актуален от всякога. Именно за това той бе възприет за официално мото на европредседателството“, обърна се Караянчева към председателя на ЕП. Тя поясни, че посещението на Антонио Таяни е ясен знак за отличното сътрудничество между Народното събрание и Европейския парламент. Председателят на българския парламент изрази убедеността си, че през през следващите месеци сътрудничеството между двете институции ще стане още по-интензивно и ползотворно. „За успеха на парламентарното измерение на председателството ще ни е необходима вашата ангажираност и подкрепа“, обърна се Караянчева към Таяни. Тя посочи, че това, което ги събира днес е общата отговорност към европейските граждани. „Заедно да начертаем пътя към една сигурна, справедлива и просперираща Европа. „За всички нас е висока чест, че председателят на ЕП ще направи днес обръщение към българския парламент“, каза Караянчева. По думите й Антонио Таяни е политик със забележителен парламентарен опит, за когото най-важен приоритет е приближаване на Европа към гражданите.", "date": "2017.11.21", "title": "Караянчева: Посещението на Таяни е знак за отличното сътрудничество между НС и ЕП"}
{"url": "https://www.24chasa.bg/novini/article/6564202", "text": "Действащият вулкан Агунг на туристическия остров Бали в Индонезия днес бълва пепел и серни пари, пораждайки опасения, че може да изригне - за първи път от 50 години, предаде Франс прес, като се позова на представители на местните власти. Агунг е с надморска височина малко над 3000 м и се намира на около 75 км от основните туристически дестинации Кута и Семиняк. Вулканът се активизира през август. През последния месец от района бяха евакуирани или избягаха над 140 000 души, а тревогата към един момент бе на най-високото си равнище. В края на октомври нивото й бе понижено с една степен, предава БТА. Днес над върха се виждаше вулканична пепел и стълб дим, висок към 500 м. От центъра по вулканология казаха, че равнището на тревога не е повишено, тъй като не става дума за изригване. \"Изригване означава планината да изхвърля вулканична материя, а до момента не е така. Това е само дим\", каза за АФП представител на местните власти. Специалистите обаче предупредиха, че хората, които се намират в радиус от 6 км около планината, трябва да се евакуират. При предишното изригване на Агунг, през 1963 г., загинаха близо 1600 души, припомня Франс прес.", "date": "2017.11.21", "title": "Вулканът Агунг на остров Бали бълва пепел и пара"}
{"url": "https://www.24chasa.bg/novini/article/6564615", "text": "Драстично намаляване на административната тежест се очаква от проекта \"Реализиране на ЦАИС \"Гражданска регистрация\" и ЦАИС \"Адресен регистър\", съобщава Държавна агенция \"Електронно управление\", цитирана от БТА. Проектът е бил представен днес на представители на институции и журналисти. Чрез него ще бъдат изградени две централизирани автоматизирани информационни системи (ЦАИС) - \"Гражданска регистрация\" и \"Адресен регистър\". Предвижда се ЦАИС \"Гражданска регистрация\" да обслужва централизиран регистър на населението, национален електронен регистър на актовете за гражданско състояние и регистър на ЕГН. ЦАИС \"Адресен регистър\" ще представлява изчерпателна централизирана база данни на адресите на всеки обект на територията на България. Промените на законодателството са критични за изпълнението на проекта, са посочили неговите ръководители. Без закон за адресния регистър няма как да се регламентира обработката и използването от гражданите на информацията. Още поне 7 законови и над 10 подзаконови нормативни актове трябва да бъдат анализирани в рамките на проекта и променени, за да стане възможно функционирането на двете ключови централизирани автоматизирани информационни системи, са съобщили участници в събитието. Общата индикативна стойност на проекта възлиза на 2.05 млн. лв., а срокът за изпълнение е краят на 2018 г.", "date": "2017.11.21", "title": "Започна изграждането на електронни гражданска регистрация и адресен регистър"}
{"url": "https://www.24chasa.bg/novini/article/6564607", "text": "Наясно сме със своите отговорности и ще дадем всичко от себе си, за да представим страната ни в най-добрата й светлина по време на европредседателството. Това заявих днес в рамките на срещата на Антонио Таяни и Цвета Караянчева с председателите на парламентарните групи в Народното събрание и комисиите, ангажирани с Парламентарното измерение на Българското председателство на Съвета на Европейския съюз. Това написа председателят на ПГ на ГЕРБ Цветан Цветанов във фейсбук. Пред колегите подчертах необходимостта да се отдели сериозно внимание на темата за европейската перспектива пред Западните Балкани. Посочих, че силна и обединена Европа е предизвикателство, но ние ще работим за постигането на тази цел, защото такова е желанието на всички европейски граждани. Благодарих на министър Лиляна Павлова, която успешно координира всички дейности по подготовката на европредседателството. Казах още, че по време на естонското председателство се проведе учредителната среща на Съвместната група за парламентарен контрол на Европол, на която обаче не успяхме да приемем процедурните правилна за функционирането й, като ще положим всичките си усилия този процес да бъде финализиран в България.", "date": "2017.11.21", "title": "Цветанов: Силна и обединена Европа е предизвикателство, но ще работим"}
{"url": "https://www.24chasa.bg/novini/article/6564641", "text": "13 годишно момиче беше блъснато на новата пешеходна пътека, която се намира на ул. „Бачо Киро“ във Велико Търново. Инцидентът, предизвикан от лек автомобил Шкода, стана днес в 15.15 минути. На мястото на произшествието веднага дойде екип на полицията. Момичето обясни, че не е губило съзнание, не усеща остри болки в тялото, но беше откарано за обстоен преглед във великотърновската болница, информира  Това е поредният инцидент на това място, след като пешеходната пътека беше изместена с няколко метра.", "date": "2017.11.21", "title": "Блъснаха 13-годишно момиче на пешеходна пътека във Велико Търново"}
{"url": "https://www.24chasa.bg/novini/article/6564658", "text": "1. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ, СОБСТВЕНОСТ НА „БЪЛГАРСКИ ПОЩИ“ ЕАД – СОФИЯ 2. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА ОБЩИНА ЛУКОВИТ, ОБЛАСТ ЛОВЕЧ 3. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ПЛЕВЕН, ОБЛАСТ ПЛЕВЕН 4. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ПРОВАДИЯ, ОБЛАСТ ВАРНА 5. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ЯМБОЛ, ОБЛАСТ ЯМБОЛ 6. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТ – ЧАСТНА ДЪРЖАВНА СОБСТВЕНОСТ, НА ОБЩИНА ХАРМАНЛИ, ОБЛАСТ ХАСКОВО 7. ПРОЕКТ НА РЕШЕНИЕ ЗА УТВЪРЖДАВАНЕ НА РАМКОВОТО СПОРАЗУМЕНИЕ МЕЖДУ ЕВРОПЕЙСКИЯ СЪЮЗ И НЕГОВИТЕ ДЪРЖАВИ ЧЛЕНКИ, ОТ ЕДНА СТРАНА, И АВСТРАЛИЯ, ОТ ДРУГА СТРАНА 8. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО МЕЖДУ МИНИСТЕРСТВОТО НА ОТБРАНАТА НА РЕПУБЛИКА БЪЛГАРИЯ И МИНИСТЕРСТВОТО НА ОТБРАНАТА НА ОБЕДИНЕНОТО КРАЛСТВО ВЕЛИКОБРИТАНИЯ И СЕВЕРНА ИРЛАНДИЯ ОТНОСНО ВЗАИМНА ЛОГИСТИЧНА ПОДДРЪЖКА 9. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО МЕЖДУ МИНИСТЕРСТВОТО НА ТРАНСПОРТА, ИНФОРМАЦИОННИТЕ ТЕХНОЛОГИИ И СЪОБЩЕНИЯТА НА РЕПУБЛИКА БЪЛГАРИЯ И МИНИСТЕРСТВОТО НА ИНФОРМАЦИОННОТО ОБЩЕСТВО И АДМИНИСТРАЦИЯТА НА РЕПУБЛИКА МАКЕДОНИЯ ЗА НАМАЛЯВАНЕ НА МЕЖДУНАРОДНИТЕ ТАРИФИ ЗА РОУМИНГ ЗА ТЕЛЕКОМУНИКАЦИОННИ УСЛУГИ 10. ПРОЕКТ НА РЕШЕНИЕ ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В 3569-ОТО ЗАСЕДАНИЕ НА СЪВЕТА ПО ЗАЕТОСТ, СОЦИАЛНА ПОЛИТИКА, ЗДРАВЕОПАЗВАНЕ И ПОТРЕБИТЕЛСКИ ВЪПРОСИ НА ЕВРОПЕЙСКИЯ СЪЮЗ, ПРОВЕДЕНО НА 23 ОКТОМВРИ 2017 Г. В ЛЮКСЕМБУРГ 11. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В 3570-ОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ТРАНСПОРТ, ТЕЛЕКОМУНИКАЦИИ И ЕНЕРГЕТИКА, ФОРМАТ „ТЕЛЕКОМУНИКАЦИИ“, ПРОВЕДЕНО НА 24 ОКТОМВРИ 2017 Г. В ЛЮКСЕМБУРГ 12. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА – СКАЛНООБЛИЦОВЪЧНИ МАТЕРИАЛИ – ВАРОВИЦИ, ОТ НАХОДИЩЕ „РАВНИЩЕ – 2“, УЧАСТЪЦИ „ЦЕНТРАЛЕН“ И „ИЗТОЧЕН“, РАЗПОЛОЖЕНИ В ЗЕМЛИЩАТА НА С. ГОРНА КРЕМЕНА И С. ВЪРБЕШНИЦА, ОБЩИНА МЕЗДРА, ОБЛАСТ ВРАЦА, НА „ЙОТОВ СТОУН“ ЕООД – МЕЗДРА 13. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ – ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „СТАРАТА КАРИЕРА“, РАЗПОЛОЖЕНА В ЗЕМЛИЩЕТО НА ГР. ВЕТРЕН, ОБЩИНА СЕПТЕМВРИ, ОБЛАСТ ПАЗАРДЖИК 14. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ №603 НА МИНИСТЕРСКИЯ СЪВЕТ ОТ 2008 Г. ЗА ОПРЕДЕЛЯНЕ СЪСТАВА НА ПОСТОЯННОТО ПРЕДСТАВИТЕЛСТВО НА РЕПУБЛИКА БЪЛГАРИЯ КЪМ ЕВРОПЕЙСКИЯ СЪЮЗ В БРЮКСЕЛ, БЕЛГИЯ 15. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ЗА 2017 Г. ЗА ИЗПЛАЩАНЕ НА ДОПЪЛНИТЕЛНО ВЪЗНАГРАЖДЕНИЕ ЗА ПОСТИГНАТИ РЕЗУЛТАТИ ОТ ТРУДА НА ДИРЕКТОРИТЕ НА ОБЩИНСКИТЕ ДЕТСКИ ГРАДИНИ, УЧИЛИЩА, ЦЕНТРОВЕ ЗА ПОДКРЕПА ЗА ЛИЧНОСТНО РАЗВИТИЕ И ЦЕНТРОВЕ ЗА СПЕЦИАЛНА ОБРАЗОВАТЕЛНА ПОДКРЕПА 16. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2017 Г. ЗА ФИНАНСОВО ОСИГУРЯВАНЕ НА ДЕЙНОСТИ ПО НАЦИОНАЛНА ПРОГРАМА „ОПТИМИЗАЦИЯ НА УЧИЛИЩНАТА МРЕЖА“, ОДОБРЕНА С РЕШЕНИЕ №216 НА МИНИСТЕРСКИЯ СЪВЕТ ОТ 2017 Г. ЗА ОДОБРЯВАНЕ НА НАЦИОНАЛНИ ПРОГРАМИ ЗА РАЗВИТИЕ НА ОБРАЗОВАНИЕТО 17. ДОКЛАД ЗА РЕЗУЛТАТИТЕ ОТ УЧАСТИЕТО В ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), ПРОВЕДЕНО НА 7 НОЕМВРИ 2017 Г. В БРЮКСЕЛ 18. ПРОЕКТ НА РЕШЕНИЕ ЗА ОСВОБОЖДАВАНЕ И ОПРЕДЕЛЯНЕ НА ЧЛЕНОВЕ НА ДЪРЖАВНАТА КОМИСИЯ ПО СИГУРНОСТТА НА ИНФОРМАЦИЯТА 19. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ ЗА ПРЕДОСТАВЯНЕ НА ИЗКЛЮЧИТЕЛНИ ПРАВА ЗА ИЗПОЛЗВАНЕ НА АУДИО-ВИЗУАЛНИТЕ ПРОИЗВЕДЕНИЯ, СЪЗДАДЕНИ ОТ БЪЛГАРСКАТА НАЦИОНАЛНА ТЕЛЕВИЗИЯ В КАЧЕСТВОТО Й НА ДОМАКИН – РАЗПРОСТРАНИТЕЛ НА КАРТИНА И ЗВУК ОТ СЪБИТИЯТА ПО ВРЕМЕ НА БЪЛГАРСКОТО ПРЕДСЕДАТЕЛСТВО НА СЪВЕТА НА ЕВРОПЕЙСКИЯ СЪЮЗ ПРЕЗ 2018 Г. 20. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ НА ЗАКОНА ЗА ФИЛМОВАТА ИНДУСТРИЯ 21. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ИЗПЪЛНЕНИЕ НА КОНВЕНЦИЯТА ПО КАСЕТЪЧНИТЕ БОЕПРИПАСИ И КОНВЕНЦИЯТА ЗА ЗАБРАНА НА ИЗПОЛЗВАНЕТО, СКЛАДИРАНЕТО, ПРОИЗВОДСТВОТО И ТРАНСФЕРА НА ПРОТИВОПЕХОТНИ МИНИ И ЗА ТЯХНОТО УНИЩОЖАВАНЕ 21. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ФУРАЖИТЕ 22. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ЛЕГАЛИЗАЦИИТЕ, ЗАВЕРКИТЕ И ПРЕВОДИТЕ НА ДОКУМЕНТИ И ДРУГИ КНИЖА 23. ПРОЕКТ НА ПОСТАНОВЛЕНИЕ ЗА ПРИЕМАНЕ НА УСТРОЙСТВЕН ПРАВИЛНИК НА МИНИСТЕРСТВОТО НА КУЛТУРАТА 24. ПРОЕКТ НА РЕШЕНИЕ ЗА ОСВОБОЖДАВАНЕ НА ЧЛЕН НА ИЗПЪЛНИТЕЛНИЯ СЪВЕТ НА АГЕНЦИЯТА ЗА ПРИВАТИЗАЦИЯ И СЛЕДПРИВАТИЗАЦИОНЕН КОНТРОЛ И ЗА НАЗНАЧАВАНЕ НА ЧЛЕН НА ИЗПЪЛНИТЕЛНИЯ СЪВЕТ НА АГЕНЦИЯТА ЗА ПРИВАТИЗАЦИЯ И СЛЕДПРИВАТИЗАЦИОНЕН КОНТРОЛ", "date": "2017.11.21", "title": "Вижте какво решава кабинетът утре"}
{"url": "https://www.24chasa.bg/novini/article/6564704", "text": "Нормализирането на отношенията между Русия и Европейския съюз отговаря на общите интереси, заяви руският президент Владимир Путин след среща в Сочи днес с чешкия си колега Милош Земан, предаде ТАСС. Земан призова Русия и западните страни да се откажат от взаимните санкции. \"Въпреки санкциите, икономическото сътрудничество (между Чехия и Русия) се развива. Това обаче не означава, че съм се примирил със санкциите. Знаете, че отдавна съм техен противник. Това се отнася както за санкциите на ЕС срещу Русия, така и за руските санкции срещу ЕС. В един момент на това трябва да се сложи край\", каза чешкият президент, предава БТА. Путин запозна Земан с позицията на Русия за уреждането на кризата в Украйна, а също с резултатите от срещата си със сирийския президент Башар Асад вчера. Почти 98 процента от територията на Сирия е под контрола на правителствените сили и огнищата на съпротива на терористите бързо намаляват, каза руският държавен глава. По думите му тези успехи са постигнати \"под ударите на руските Въздушно-космически войски и сирийските съюзници\". Във връзка със срещата между Путин и Асад, когото нарече \"демократично избран президент\" на Сирия, Земан заяви: \"Вие победихте в Сирия. (Асад) владее практически цялата територия на Сирия с изключение на някои малки части\", каза на руски език чешкият гост. Руският президент заяви, че приоритетно внимание при разговорите с чешкия му колега е било отделено на икономическите връзки. Земан отбеляза, че в резултат на посещението на чешката делегация Русия и Чехия ще подпишат 13 документа за сътрудничество в икономическата сфера на обща стойност около 20 милиарда долара. На срещата руският президент е изразил пред чешкия си колега признателност за грижовното отношение и уважението към руските военни паметници в страната му.", "date": "2017.11.21", "title": "Путин: Нормализирането на отношенията между Русия и ЕС отговаря на общите интереси"}
{"url": "https://www.24chasa.bg/novini/article/6564727", "text": "„Аз съм жена, която не се бои да поема отговорност.“ С тези думи пред германската телевизия Ангела Меркел обяви, че ще се кандидатира за канцлер и на еветуални нови избори. „Обещах, че ще изкарам пълен четиригодишен мандат, когато се кандидатирах на изборите, които спечелихме през септември. Няма логика сега да се отметна от това обещание“, заяви тя. Меркел обяви още, че не смята да управлява с правителство на малцинството. „Никога не казвам „никога“, но съм скептична, че има смисъл да управляваме така“, посочи тя. Управление с мнозинство е нужно за една стабилна държава, заяви тя и призна, че гледа най-вече към варианта провеждане на нови избори. Идеята за нови избори се подкрепя и от останалите партии. Преди да се стигне до там обаче партиите, участвали в провалените преговори за съставяне на коалиционен кабинет, ще разговарят с президента Щайнмайер. Във вторник с него се срещнаха зелените и либералите. Разговорът с шефа на социалдемократите Мартин Шулц е отложен за четвъртък. Президентът обяви, че е против нов иизбори и се надява социалдемократите да преосмислят позицията си, като се съгласят все пак да участват в преговори за съставяне на голяма коалиция. \"Няма да влезем в голяма коалиция, но въпреки това ще се срещна с президента\", обяви Шулц. Според „Шпигел“ вероятността Щайнмайер да убеди Шулц не трябва да се пренебрегва. \"Щайнмайер притежава две качества, които са предимство в очите на Меркел - той е дипломат и социалдемократ\", пише списанието. Според последните проучвания „за“ избори са и 41% от избирателите в Германия подкрепят провеждането на нови избори, малко над 17% искат голяма коалиция, 15% подкрепят управление на малцинството между ХДС/ХСС и либералите, а близо 19% - между ХДС/ХСС и Зелената партия.", "date": "2017.11.21", "title": "Меркел: Аз съм жена, която поема отговорност, пак ще се кандидатирам за канцлер"}
{"url": "https://www.24chasa.bg/novini/article/6564721", "text": "Председателят на БСП Корнелия Нинова връчи на председателя на ЕП Антонио Таяни визията на социалистите за бъдещето на Европа и мястото на България в нея \"Повече социална Европа в интерес на хората\", съобщиха от пресцентъра на БСП. Тя заяви: \"Заедно със социалистите и демократите в ЕП и ПЕС изработихме визия за приоритетите на българското Председателство, но направихме още една стъпка напред и Ви предлагаме нашето разбиране за развитието на Европа в следващите години. Нашето виждане е опряно на пет стълба: 1. ЕС- пълноценен Социален съюз. Нека се обърне внимание най- вече на правата на европейските граждани, а не на интересите на корпорациите. Водеща задача на обновяващия се Европейски съюз да станат правото на труд, достъп до образование, качествено здравеопазване. 2. България в ядрото, а не в периферията на ЕС- ясна стратегия и последователни държавни усилия за присъединяване към Шенген; равноправно участие на България в политиките за отбрана и сигурност. 3. България - активен участник, а не пасивен слушател на европейската сцена. Призоваваме в бъдещите общи решения да се отчитат националните интереси на отделните държави- членки. 4. ЕС, в който политиката на сближаване е израз на солидарност и заличаване на неравенствата между държавите- членки 5. ЕС, в който Западните Балкани да имат ясна европейска перспектива, а Черноморският регион да стане център на усилията от страна на ЕС в областта на екологията, сигурността и други сфери на партньорство с държавите от региона.\"", "date": "2017.11.21", "title": "Нинова връчи на Таяни визията на социалистите за бъдещето на Европа"}
{"url": "https://www.24chasa.bg/novini/article/6564719", "text": "Ужасяващи експертни оценки даде съдебен медик на процеса в унгарския град Кечкемет срещу 10 българи и един афганистанец, обвинени че са престъпна група трафиканти на хора, отговорна за смъртта на 71 бежанци, намерени мъртви в камион на автомагистрала в Австрия през лятото на 2015 г., предаде ДПА. Според медика жертвите - 59 мъже, 8 жени и 4 деца - са имали мъчителна смърт от задушаване, затворени в хладилната камера на камиона. Автомобилът е започнал пътуването си в селището Морахалом в Сърбия, на границата с Унгария. Час и половина по-късно ниското ниво на кислорода вече е създавало сериозни трудности с дишането и главоболие на заключените вътре бежанци. А три часа след началото на пътуването в камерата едва ли са останали живи хора, каза експертът. По това време камионът е бил още на унгарска територия, предава БТА. Затова, макар че жертвите са били открити на магистрала в Австрия, делото е било предадено за гледане в Унгария, отбелязва ДПА. Процесът срещу трафикантите на бежанците, които са били от Сирия, Ирак и Афганистан, започна през юни и се очаква да продължи и догодина. Трима от българите и афганистанецът са обвинени в убийство на много хора при особено тежки обстоятелства - престъпление, което се наказва с доживотен затвор без възможност за предсрочно освобождаване. Смята се, че подсъдимите са прехвърлили около 1200 бежанци в Австрия по т. нар. Балкански път по време на голямата миграционна криза.", "date": "2017.11.21", "title": "Експерт: Бежанците в камиона-ковчег в Австрия са умрели мъчително от задушаване"}
