{"url": "https://www.24chasa.bg/novini/article/6682630", "text": "Бизнес, който носи между 5 и 10 милиона лева приходи всяка година, е разследван от Комисията за защита на конкуренцията. КЗК проверява какъв е мащабът на незаконното ползване на авторско съдържание на печатни издания, пакетирано като пресклипинг. От години фирми печелят внушителни суми, сканирайки всяка сутрин цели български вестници и предлагайки срещу заплащане тези чужди продукти като свои на клиенти - абонати в министерства, съдилища, компании, неправителствени организации. “Капитал”, “Труд”, “Стандарт”, “Телеграф”, “Банкер”, сканиране на всички страници и предлагане на този пакет като интернет абонамент срещу суми от 300 до 500 лева годишна такса. КЗК е образувала по искане на “168 часа” ЕООД - издателя на “24 часа”, две производства за нарушение на Закона за защита на конкуренцията. Те са срещу фирмите “Медиязуум”ООД и “Медиа Монитор” ООД, които от години правят и предлагат на клиентите си т.нар. пресклипинг - подборка от материали от печатни медии по определени теми. Освен тези подборки, които изискват някакво усилие да се следи определена тема, която е важна за клиентите им, тези фирми обаче сканират и цели вестници - от първа до последна страница, и ги предлагат като продукт в интернет срещу заплащане. Това се прави въпреки изричното предупреждение върху всяка печатна медия, че Освен това е и подсъдно, тъй като изданията притежават авторски права върху материалите. “168 часа” ЕООД е подало идентични искове и срещу “Агенция Крос” и “Фокус-Нунти” ООД и те са отразени в регистъра на антимонополния орган през декември 2017 г. Преди около една година “168 часа” изпрати писма до фирмите, с които е поискала практиката на пълното сканиране да бъде прекратена. Състояха се и тъй като сканирането и продажбата на pdf файловете продължават. От писмо на собствениците на “Медиязуум” Димитър Митев и Калин Ботев се вижда, че те не възприемат дейността си като кражба на авторско съдържание. Те твърдят, че предлагат медия мониторинга си само на ограничен кръг клиенти и освен това, за да го направят, купуват бройки от изданията. От самите интернет страници на някои от фирмите се вижда, че те Самите вестници качват съдържанието си на сайтовете, от което всеки би могъл да го прочете, но това става доста по-късно през деня и не важи за всички материали. Освен това вестник “24 часа” също предлага pdf вариант на целия вестник срещу заплащане чрез сайта си и платформата си Mediamall. Според съсобственика на “Медийна група България” Димитър Димитров ощетяването на издателската група е сериозно. Затова от КЗК се очаква да провери приходите на тези фирми и да наложи наказания по силата на член 36 от Закона за защита на конкуренцията, след като направи съответните проверки на фирмите нарушители. Чл. 36 забранява на търговските дружества действия, чрез които се осъществява нелоялна конкуренция, насочена към привличане на клиенти, в резултат на което се прекратяват или нарушават сключени договори или се осуетява сключването им. Според закона КЗК би могла да поиска от фирмите нарушители да прекратят тази практика и ако не го направят - да им наложи глоби, които могат да стигнат до 5% от годишния им оборот.", "date": "2018.01.25", "title": "Бизнес на гърба на печата: фирми продават на клиенти сканирани вестници"}
{"url": "https://www.24chasa.bg/novini/article/6682626", "text": "Кметът на София Йорданка Фандъкова тръгна на работа с тролей. Причината е прогноза за завишени нива на фини прахови частици. “Призовах през фейсбук софиянци, които могат, да не ползват личните си автомобили днес (вчера - б.а.), а градски транспорт. Длъжна съм, когато призовавам хората, да давам и личен пример, затова пътувах с тролейбус”, обясни Фандъкова по време на сесията на СОС, на която общинските съветници приеха мерките за дни с опасно мръсен въздух. Според тях при прогноза или при реализирано превишение на нормите на фини прахови частици от 51 до 100 микрограма на куб. м на поне 2 измервателни станции общината ще призовава софиянци да ползват градски транспорт, тези, които се топлят на дърва или въглища - да преминат на друг източник, а улиците ще се мият и метат. Когато замърсяването е от 101 до 150 микрограма на куб. м, към тези мерки се добавят и засилени проверки на КАТ на колите, а РИОСВ - на пунктовете за вторични суровини и автосервизите за нерегламентирано горене на отпадъци. Крайните десни ленти на входно-изходните булеварди временно ще стават паркинги, когато се регистрира превишение от 151 до 200 микрограма на куб. м. При прогноза за по-голямо замърсяване ще се въвежда забрана за паркиране в части от синята и зелената зона, а при реализирано превишение ще се пуска “зелен билет” за градски транспорт. Той ще струва 1 лев на ден и вече билетите са отпечатани, уточни Фандъкова. Не бе прието предложението на Венцислав Мицов от “Глас народен” зеленият билет да важи за целия отоплителен сезон. След законодателни промени и въвеждане на екостикери за колите общината ще може да забранява влизане на коли в центъра или в целия град, както и безплатен градски транспорт. То няма да важи за електромобили и превозни средства със стандарт Евро 5 и Евро 6. Подготвя се мобилно приложение, което ще информира столичани за мерките в такива дни. Въвежда се и такса за влизане в центъра на товарни автомобили и строителни машини - 120 лв. на месец за такива над 4 тона и по 150 лв. месечно - за над 30 тона. Тя няма да важи за машините, отговарящи на стандартите Евро 5 и Евро 6. Въвежда се и такса за работа на строителни машини - 60 лв. месечно.", "date": "2018.01.25", "title": "Фандъкова с тролей на работа, за да е по-чисто, кани и други"}
{"url": "https://www.24chasa.bg/novini/article/6682646", "text": "Предложенията на България за реформа в регламента за предоставяне на убежище в ЕС бяха одобрени от вътрешните министри на страните членки. Това обявиха на съвместна пресконференция в четвъртък министър Валентин Радев и еврокомисарят по миграция Димитрис Аврамопулос. Двамата участваха в първия неформален съвет по вътрешни работи в рамките на българското европредседателство. “Досега имаше много разговори, но трябва някой нещо да реши. Да не се обръщаме към това, което ни разделя, а да минем по пътеката, която споделяме”, каза Радев. Той не влезе в подробности за нашите предложения. Те обаче бяха подчертани в началото на седмицата от премиера Бойко Борисов - на срещата си с чешкия премиер Андрей Башиш той поиска разумен компромис, при който границите са затворени. Друга идея е бежанците да са в зони за сигурност възможно най-близо до родните си страни. “Целта на днешния неформален съвет не е да се вземат решения, а да се постигне общо разбиране, че системата за убежище трябва да се реформира”, каза Аврамопулос. Няма да се пестят усилия за постигане на реформата в рамките на българското европредседателство, увери той. “Не съм казвал “квоти”, но е недопустимо някой да не приема бежанци”, заяви още комисарят. “Нека не бъдем песимисти”, отговори той на въпрос трябва ли да се обвързват кохезионните фондове с качеството на съдебната система.", "date": "2018.01.25", "title": "ЕС подкрепя затваряне на границите и зони за сигурност, предложени от София"}
{"url": "https://www.24chasa.bg/novini/article/6682662", "text": "Всеки гражданин на Европейския съюз ще може да съди фейсбук в родината си, но само ако делото не е колективно, става ясно от произнасянето на Съда на Европейския съюз по запитване на Върховния съд на Австрия. Досега и индивидуалните процеси се гледаха в Ирлания, където е европейската централа на компанията. Решението е по дело, заведено от австриеца Максимилиан Шремс. Той твърди, че компанията е нарушила редица разпоредби за защита на личните данни в профила му и в тези на седем други ползватели от Индия, Австрия и Германия, които са му прехвърлили правата си за целите на иска. Активистът иска “австрийските съдилища да обявят някои договорни клаузи за недействителни и да осъдят фейсбук, от една страна, да преустанови използването на спорните данни за свои цели или за целите на трети лица и, от друга, да плати обезщетение”, гласи съобщението на съда. Всеки от ищците настоява за символичното обезщетение от 500 долара. Фейсбук пък претендираше, че австрийският съд няма международна компетентност, а Шремс не може да се позове на европейските норми, тъй като ползва социалната мрежа за професионални, а не за лични цели. Причината - той има своя страница, посветена на делата срещу фейсбук. Магистратите в Люксембург се съгласяват със социалната мрежа само по първата точка. Така от решението следва, че всички дела срещу фейсбук, които са индивидуални, ще се гледат в страната на човека, подал иск, а решението ще е валидно за територията на ЕС. Колективните остават в Ирландия.", "date": "2018.01.25", "title": "Всеки може да заведе дело срещу фейсбук в български съд (обзор)"}
{"url": "https://www.24chasa.bg/novini/article/6682691", "text": "Регионалното министерство възнамерява да защити социално слабите в България, като им разреши да ползват до 50 литра вода на денонощие на човек безплатно и да получат водомери без пари. Това е записано в идеен проект за нов закон за водите, който е качен за обществено обсъждане. Не става въпрос за текстове, а само за идеи, които бъдещите създатели на закона да опишат в членове и алинеи, е отбелязано в документа. Срокът за събиране на мнения е 30 дни, считано от четвъртък, 25 януари. Идеята е социално слабите българи, които бъдат посочени от Агенцията за социално подпомагане, да ползват безплатно по 50 литра вода на ден, но да плащат консумираното над това количество по редовната цена на местното ВиК. Списъкът на тези потребители ще се обновява от агенцията на всеки три месеца. В момента в Закона за водите пише само, че Комисията за енергийно и водно регулиране няма право да прави цената на водата такава, че средната сметка да надвишава 4% от средната работна заплата за областта според данните на статистиката. При предстоящата реформа във ВиК сектора обаче се очаква цените на питейната вода да се увеличат заради големите инвестиции, които се очакват. Другата идея за бедните е на онези, които нямат водомери, да им бъдат монтирани от съответния ВиК оператор, който да получи за това пари от държавния бюджет през бъдещ фонд, който ще бъде създаден само за тази цел. Проверката за редовността на тези измервателни уреди също ще бъде за сметка на този фонд, от който се очаква да поеме и разликата между реалната цена на водата и безплатните 50 литра за социално слабите. Предвижда се също да се създаде отделен воден регулатор на мястото на част от сегашната КЕВР, която се занимава и с ВиК операторите от над 15 години. През това време регулаторът винаги се е оплаквал, че не му достигат капацитет и финанси, за да се занимава и с ВиК сектора.", "date": "2018.01.25", "title": "Водомери без пари за бедните и 50 литра безплатна вода"}
{"url": "https://www.24chasa.bg/novini/article/6682659", "text": "Германо-българската идустриално-търговска камара връчи в четвъртък вечерта наградата за германска икономика в България за 2017 година на фирми, допринесли за развитието на двустранните икономически отношения. Призовете бяха в четири катерогии. В категория \"Иновации\" първа награда взе \"Елпром Троян\" с изпълнителен директор Младен Мондешки - завод за  производство на електромотори с възможност за асемблиране на дивайс и интерфейс, както и допълване с хардуерни и софтуерни решения. \"За нас е изключителна чест да получим наградата. Това е огромно признание за нашия труд. Днес ние създаваме бъдещето - това, което е индустриална революция 4.0\", каза Росица Петкова при получаването на отличието. Второто място в тази категория взе \"Нухелт\", а третото - \"Лидъл България\". В категория \"Голямо предприятие\" първо място спечели \"ВИТТЕ аутомотив България\". Немската компания е лидер в производството на затварящи и заключващи механизми и системи за достъп в автомобилната индустрия. \"Изключително сме радостни и горди от наградата, тя е отражение на близо 10 години усилие и труд, за да докажем, че една германска инвестиция може да се случи много успешно в България\", каза управителят на компанията Христо Христов. Второто място беше за ТЕД - БЕД, а третото - за \"Фесто производство\". AMK Antriebs und Steuerunгstechnik GmbH - един от водещите в света производители на електродвигатели, електрически задвижвания и управляваща техника, спечели първо място в категория \"Малко и средно предприятие\". Статуетката в категория \"Корпоративна и социална отговорност\" получи \"Лидъл България\". Журито бе съставено от представители на ГБИТК, Министерство на икономиката, Министерство на Външните работи, СУ „Св. Климент Охридски“, Industry Watch, Института за пазарна икономика, Института за икономическа политика, Консултативния съвет „Индустрия“ към ГБИТК и медиите. Официални гости на събитието бяха г-н Тим Курт, президент на ГБИТК, Румен Радев, президент на България,  Херберт Салбер, посланик на Германия у нас и проф. Анастас Герджиков, ректор на СУ „Св. Климент Охридски“. \"Германия е била, е и ще бъде наш основен партньор и в икономически, и в политически план. Моето първо посещение като държавен глава беше именно в Берлин. България е фактор на Балканите, тя е политически, макроикономически и финансово стабилна държава, която прави всичко възможно, за да създава по-привлекателна бизнес среда - тя е такава и заради географското ни положение, и заради данъците, и квалифицираната работна ръка. Преките инвестиции в последните 20 години са 3 млрд. евро. Но не само парите и инвестициите са важни, важно е още нещо: присъствието на немския бизнес тук ни помага да изградим един по -успешен модел между икономика и държавна институция и модел на мислене, който се предава на хиляди млади българи\", заяви президентът Румен Радев. \"За мен е голяма чест да съм тук, на честването на 25 години българо-германска търговска камара. Когато преди 5 месеца поех поста си като посланик в България, пред мен възникна въпросът какво е икономическото взаимоотношение между двете държави. Отговорът е, че нещата се случват добре. Търговските цифри са красиви, но съм облекчен, че в последната година България постигна голям търговски обмен с Германия. Това показва как ние, Федерална република Германия, разбираме икономическите отношения - да изграждаме солидни връзки, защото знаем, че ние се чувстваме добре, когато нашите съседи се чувстват добре. Ние приемаме България като съсед, въпреки че нямаме граници, но те в днешно време са само фиктивни. Образованието е много важно, тук то би било полезно, за да се преодолее липсата на квалифицирана работна ръка.\" Така приветства гостите посланикът на Германия Херберт Салбер. Ректорът на Софийския университет Анастас Герджиков изрази удоволствието си от това, че унивеситетът е домакин на този форум.", "date": "2018.01.25", "title": "\"Елпром Троян\", \"ВИТТЕ аутомотив България\", \"Лидъл България\" и АМК с награди на германската икономика"}
{"url": "https://www.24chasa.bg/novini/article/6682700", "text": "След няколкомесечни опити “Обединени патриоти” успяха да прокарат през парламента възможността хората, които са променили предназначението на земеделски земи, но са изпуснали 10-годишния срок да построят нещо върху тях, да могат да го направят. Чрез преходните и заключителни разпоредби на Закона за посевния и посадъчен материал се изменя Закона за собствеността върху земеделските земи. Промяната бе гласувана на второ четене и според нея тези собственици могат да подадат искане пред местната поземлена комисия и правото да строят да им бъде възстановено. Предложението бе внесено в парламента преди няколко месеца от Валери Симеонов и негови съпартийци, но земеделската комисия го отхвърли. Мотивът на патриотите беше, че хората все пак са затворили пари в тези терени и не е редно да не могат да се възползват от правата си. Сега обаче същото предложение мина тихомълком през пленарна зала без никакви дебати. Според данни от миналата година на земеделското министерство в България има над 13 хил. земеделски имота с променено предназначение само до 2012 г., когато това беше възможно. Счита се, че собствениците на близо половината от тях не са успели да осъществят намеренията си да строят, тъй като кризата е пресякла намеренията им. Голяма част от тези терени попадат в близост до морето, където според Закона за устройство на Черноморското крайбрежие застрояването е възможно само при определени параметри.", "date": "2018.01.25", "title": "Вече ще може да се строи върху заменени земеделски земи, повечето са край морето"}
{"url": "https://www.24chasa.bg/novini/article/6682542", "text": "Лувърът е с ограничен достъп поради покачващото се ниво на река Сена и приземната секция на музея с ислямско изкуство е частично затворена, съобщи Ройтерс. Заради силните валежи нивото на Сена се покачи по-рано тази седмица и заля крайбрежните алеи. Нивото на реката се повиши до такава степен, че речните корабчета вече не можеха да преминават под мостовете в близост до катедралата Нотр Дам в Париж. Туристите и местните жители бяха предупредени да избягват крайбрежните алеи, за да не бъдат засмукани от течението. Понастоящем нивото на реката е 5,2 м, като се очаква да се покачи до края на седмицата до 6 м. Водата е стигнала до къщи, гаражи и стопански пристройки в няколко предградия на френската столица. “Обстановката около нас е като във Венеция, но е доста по-мръсно”, казват потърпевши.", "date": "2018.01.25", "title": "Сена заля Париж, Лувърът затвори (Обзор)"}
{"url": "https://www.24chasa.bg/novini/article/6682603", "text": "Париж отново под вода. Интензивните дъждове от последните дни станаха причина за рекордно покачване на нивото на Сена и десетки наводнения, които предизвикаха хаос в обществения живот на френската столица, предаде  Париж се готви за ново стремително покачване на нивото на Сена, а пикът се очаква този уикенд, когато според специалисти водата ще прехвърли рекордните 6 метра, при нормално равнище от 2 метра. За да предпази част от своите шедьоври от водната стихия, „Лувърът” затвори голям брой зали. Хаос и в обществения транспорт, където има затворени спирки на метрото и спрени влакови линии. Едва съвзел се от големите наводнения преди година и половина, Париж отново потъна под вода. Интензивните дъждове от началото на годината станаха причина за водни бедствия в цялата страна. В 15 департамента все още е обявен оранжев код за опасност от наводнения и преливащи реки. Особено тежка е ситуацията в Парижкия регион. Напълно спрян е речният транспорт по река Сена. Пълна забрана за всички кораби до ново нареждане. Недостъпни за пешеходци и автомобили са кейовете по реката. А прогнозите за този уикенд са повече от плашещи. Очаква се нивото на Сена да достигне рекордните 6.20 метра, което е с 10 сантиметра повече от последното голямо наводнение през юни 2016 г., което причини материални щети за над 1 милиард и 400 милиона евро – финансов шок, от който страната все още се съвзема.", "date": "2018.01.25", "title": "Нивото на река Сена надхвърли рекордните 6 метра (Видео)"}
{"url": "https://www.24chasa.bg/novini/article/6682549", "text": "Доналд Тръмп пристигна в четвъртък в Давос, където е най-очакваният световен лидер. Преди да излети от авиобазата в Андрюс край Вашингтон, той написа в туитър: “Скоро ще бъда в Давос, в Швейцария, за да разкажа на света до каква степен Америка е прекрасна и в какво добро състояние е. Нашата икономика сега полита нагоре и с всичко, което правя, може само да става все по-добре. Страната ни най-сетне отново печели!\". “Това пътуване се основава на програмата “Америка на първо място”, но Америка на първо място означава да се работи с останалия свят”, увери министърът на финансите на САЩ Стивън Мнучин, който пристигна по-рано в швейцарския курорт. Тръмп, който не е бил канен на форума като бизнесмен, ще е първият американски президент, отишъл в Давос, след Бил Клинтън през 2000 г. Той пристигна без съпругата си Мелания, което събуди спекулации, че тя му е гневна заради разкритите афери с порноактриси. В четвъртък американският президент проведе няколко двустранни срещи, сред които и с британската премиерка Тереза Мей. По този повод в. “Дейли мейл” припомни един от последните им телефонни разговори, при който Тръмп дал на Мей само 5-10 секунди да говори, след което теглил дълъг монолог и казал, че ще отиде в Лондон само ако му се гарантира топло посрещане. В изказването си в Давос обаче Мей заяви, че отношенията на страната ѝ със САЩ са силни както винаги. Тръмп пък при срещата с британката заяви: “Ние обичаме страната ви.” Тръмп се видя и с израелския премиер Бенямин Нетаняху. Третият ден на форума в Давос бе белязан от лек инцидент. Испанският външен министър припадна по време на дискусия. Алфонсо Мария Дастис Кеседо придружава на форума испанския крал Фелипе VI. Монархът и другите участници в дискусията станаха от местата си, за да помогнат на министъра, разкопчаха му ризата и свалиха вратовръзката. По-късно той дойде на себе си, но пропусна някои срещи. ", "date": "2018.01.25", "title": "Тръмп в Давос: Ще разкажа в какво добро състояние е Америка"}
{"url": "https://www.24chasa.bg/novini/article/6682605", "text": "Има една несправедливост, която Европа трябва да поправи – Западните Балкани,” Това заяви премиерът Бойко Борисов, който постави фокус върху развитието на региона на Световния икономически форум в Давос. На годишната среща той припомни преживените от Европа войни, катастрофи и превратности, но посочи, че все още не са преодолени последиците, резултат от конфликта през 90-те години в западната част на Балканите. Борисов подчерта, че страните от региона правят всичко по силите си, за да отговорят на изискванията към тях. “И ние – техните съседи, партньори, държавите от ЕС, също трябва да направим необходимото, за да придвижим процеса на интеграцията им”, категоричен бе Борисов. Според него, докато страните от региона се подготвят за членството си в НАТО и ЕС, е най-подходящият момент да бъдат подкрепени за развитие на инфраструктурата – транспортна, комуникационна, енергийна, екологична. На форума Борисов представи и останалите приоритети на българското европредседателство – младите хора, сигурност и стабилност в силна и единна Европа, цифрова икономика и умения на бъдещето. Борисов направи истински дипломатически маратон в Давос. Малко преди официалната част, Борисов поздрави македонския премиер Зоран Заев за волята, с която работи за евро-атлантическата интеграция на страната си. Той го насърчи да продължи преговорите с Гърция за окончателно разрешаване на въпроса с името на държавата. Сред важните срещи на премиера бе и тази с бившия държавен секретар на САЩ Джон Кери. Двамата са обсъдили ситуацията на Балканите и желанието ни по време на председателството да фокусираме вниманието върху евро-атлантическата интеграция на Западните Балкани. Борисов разговаря и с премиера на Естония Юрий Ратас, с президентите на Литва и на Косово Далия Грибаускайте и Хашим Тачи. Премиерът намери време и за среща с министрите на търговията и инвестициите на Саудитска Арабия Маджид Бин Абдула ал Касаби и на енергетиката, промишлеността и минералните ресурси Халид ал Фалих. Те оцениха високо визитата му в Рияд през ноември, съобщиха от пресцентъра на Министерския съвет. Те са се обединили, че трябва да се активизират двустранното икономическо сътрудничество и засилването на търговския стокообмен и инвестициите. Борисов прати сърдечни поздрави към крал Салман и престолонаследника Мохамед бин Салман и благодари за отлично организираното посещение. Сред срещите на премиера бе и тази с управляващия директор на МВФ Кристин Лагард. Последната мисия на МВФ излезе с положителни заключения за държавните финанси, финансовия сектор и надзора на банките у нас. Темата за отбраната в ЕС и НАТО Борисов обсъди с министъра на отбраната на Германия Урсула фон дер Лайен. Двамата оцениха като стъпка напред в интеграцията на ЕС установяването на постоянно структурирано сътрудничество в областта на отбраната. ", "date": "2018.01.25", "title": "Борисов: Да поправим една несправедливост   - Западните Балкани (Обзор)"}
{"url": "https://www.24chasa.bg/novini/article/6682527", "text": "Франция наложи дрескод на депутатите си след няколко прояви на представители на крайната левица, които раздразниха колегите им от партията на Макрон. Облеклото на народните избраници в парламента занапред трябва да остане неутрално и да се придържа към деловия стил. Показното носене на всякакви религиозни символи, на униформа, лого, търговски послания или лозунги с политически характер вече ще е забранено. В началото на декември депутатът Франсоа Руфен от партия “Непокорна Франция” участва в заседание на долната камара, облечен в зелена тениска от екипа на любителски футболен отбор от района си. Преди това депутати от същата партия, оглавена от обичащия провокациите Жан-Люк Меланшон, привлякоха вниманието с консерви и пакети с макарони за по 5 евро - сумата, с която правителството иска да намали жилищното подпомагане. Председателят на Националното събрание Франсоа дьо Рюжи от президентската партия “Република напред” разкритикува тези прояви като пиар акции. По негово предложение бюрото на събранието, съставено от 22-ма депутати от всички партии, промени “общите си инструкции” и наложи новите правила на обличане и поведение.", "date": "2018.01.25", "title": "Налагат дрескод на френските депутати"}
{"url": "https://www.24chasa.bg/novini/article/6682658", "text": "Само за един уикенд 4500 автомобила са навлезли в пределите на Национален парк “Пирин”, установи проверка от служителите на парка. “В контекста на многократно заявяваната твърда позиция на български “екологични” организации против изграждането на най-щадящия природата транспорт - лифтовия, оповестяваме данните за броя на МПС, навлезли на територията на Пирин. Не е необходимо да бъдеш тесен специалист, за да разбереш разликата между достъпа до планината с лифтове и достъпа посредством автомобили”, заяви кметът на Банско Георги Икономов. Още през 2013 г. той се обяви против присъствието на автомобили в парк “Пирин”. “Озадачава ме, че т.нар. “еколози” следваше сами да търсят тази логика при категоричното си отричане на възможността за изграждане на втори лифт в ски зона Банско. Държавата и общината са на своето място, защитавайки обществения интерес - давайки възможност за развитие на един планински регион по начин, който да не ощетява природните дадености. А къде точно се позиционират т.нар. “еколози” и дали защитават Пирин, или зад този гръмък лозунг се крие нещо по-прозаично, оставям всеки сам да прецени за себе си”, коментира той. Кметът е категоричен, че ще търси варианти и добри европейски практики за ограничаване на достъпа на автомобили до парка. Ще продължава създаването на официална статистика за броя на колите по общинския път Банско - хижа “Вихрен” чрез видеонаблюдение. Тя е важна при изготвянето на анализи, които да са в полза при управлението на парковете. “Уплътняването на ски зона Банско с допълнително лифтово стопанство не би нарушило баланса в планината. Далеч по-вредно е излъчването на газови емисии от едно натоварено шосе насред Пирин”, каза Икономов. . Превърнаха Пирин в шосе - 4500 коли само за уикенд Кметът на Банско: Не е необходимо да бъдеш тесен специалист, за да разбереш разликата между достъпа до планината с лифтове и достъпа посредством коли", "date": "2018.01.25", "title": "Превърнаха Пирин в шосе - 4500 коли само за уикенд"}
{"url": "https://www.24chasa.bg/novini/article/6682701", "text": "Ролята на България за генерирането на стабилност и сигурност в Европа се цени, каза министър-председателят Бойко Борисов след срещата си с принца-престолонаследник Алоис фон унд цу Лихтенщайн във Вадуц. Това е първата среща на такова ниво между България и Княжество Лихтенщайн. Темата за сигурността в Европа беше сред основните в разговора. Борисов посочи, че България вече е име и то не само заради европредседателството, а защото от години води последователна проевропейска и мирна политика. „Сега имаме изключителния шанс да направим нещо и за Западните Балкани, да се отличим от другите, които продължават да са в конфликт помежду си и да водят войни“, подчерта министър-председателят. Премиерът Бойко Борисов запозна Алоис фон унд цу Лихтенщайн и с темите, по които ще работи Българското председателство на Съвета на Европейския съюз. Посочено беше, че сред тях е и постигането на напредък в цифровизацията и развитието на електронните услуги – област, приоритетна и за Лихтенщайн. Министър-председателят и принцът-престолонаследник отбелязаха, че двустранните отношения се развиват с добри темпове на политическо и културно ниво. Констатирана беше необходимост от активизиране на икономическото партньорство между двете държави и разширяване на стокообмена. Двете страни биха могли да си партнират активно в секторите на иновациите и новите технологии, индустриалното производство и дуалното образование. Борисов изтъкна, че в рамките на ротационното ни председателство, а и след това, членовете на българското правителство ще са на разположение за консултации по въпроси от взаимен интерес. Принц Алоис фон унд цу Лихтенщайн прие поканата на българския премиер да гостува у нас и посочи, че с удоволствие ще се запознае лично с красивата ни страна, за чиято природа и история е слушал много. В срещата участва и министърът за Българското председателство на Съвета на ЕС Лиляна Павлова.", "date": "2018.01.25", "title": "Борисов: Ролята на България за генерирането на стабилност и сигурност в Европа се цени (Снимки)"}
{"url": "https://www.24chasa.bg/novini/article/6682513", "text": "Трима министри на правосъдието на Белгия, Гърция и Великобритания чуха приоритетите на Българското председателство на Съвета на Европейския съюз по време на двустранни срещи с министъра на правосъдието Цецка Цачева, съобщиха от пресцентъра на министерството на правосъдието. Днес тя ги запозна накратко със стремежа на страната ни за напредък по установяването на ясни правила за сътрудничество на бъдещата Европейска прокуратура с прокуратурите на отделните държави-членки и с партньорските агенции и служби, като Евроюст, ОЛАФ и Европол. Като друг фокус на сесията на неформалния съвет „Правосъдие и вътрешни работи“ в сектор „Правосъдие“ в утрешния ден министър Цачева посочи досието в областта на гражданското право, наречено Регламент „Брюксел IIа“. Тя наблегна на важността на този регламент, който ще урежда признаване на решенията на съдебни власти на една държава в друга при разводи на семейства и присъждане на родителски права. Особено внимание министърът обърна на гарантирането на правата на децата при незаконното им отнемане от родителя, който не е получил права за отглеждането му. Тя изрази надежда за постигане на общо или поне частично съгласие по темата. Министър Цачева заяви и необходимостта от решения по въпросите на електронното правосъдие и електронните доказателства с цел бързина и ефективност при обмена на данни при правораздаването. Пред правосъдните министри на Белгия, Гърция и Великобритания българският министър представи като съществени и решенията с езика на омразата и създаването на нов правен инструмент в сферата на несъстоятелността. Тя увери колегите си, че по тези теми ще се търси баланс и защита на правата на човека в името на върховенството на закона. Утре ще има разговори и на тема роботика и изкуствен интелект в полза на правосъдната система, научиха още министрите. И тримата й колеги г-н Коен Гийнс, Ставрос Контонис и г-н Дейвид Гoук увериха министър Цецка Цачева, че ще подкрепят Българското председателство по очертаните приоритети. Британският министър Гоук изрази надежда, че двустранните отношения между правосъдните министерствата на двете държави ще продължат да са толкова добри и ползотворни и след излизането на страната му от ЕС.", "date": "2018.01.25", "title": "Цачева запозна трима свои колеги с приоритетите на председателството ни"}
{"url": "https://www.24chasa.bg/novini/article/6682519", "text": "Министърът на здравеопазването на Румъния Флориан Бодог спаси пътник по време на полет, съобщава информационният сайт Зиаре, цитиран от БТА.  Министърът пътувал със самолет към Букурещ от град Орадя, където вчера присъства на тържества по повод обединението на румънските княжества Влахия и Молдова преди 159 г. Малко след излитането на пътник в самолета му прилошало. \"Извадих го от стола и го положих на пода на самолета, където му оказах първа помощ. Мисля, че всеки лекар, който е положил Хипократова клетва, трябва да помага на себеподобните си и същевременно - всеки гражданин, който знае как да дава първа помощ, трябва да действа в такива моменти\", разказа днес пред журналисти румънският здравен министър. Той каза още, че пилотът попитал дали да върне самолета обратно, но това не се налагало. \"Поех отговорност и доведох случая до успешен завършек\", разказа Флориан Бодог. Според него пътникът е направил най-вероятно епилептична криза. Румънският здравен министър сподели, че и друг път му се е случвало да оказва първа помощ в самолет.", "date": "2018.01.25", "title": "Министърът на здравеопазването на Румъния \nспаси пътник по време на полет"}
{"url": "https://www.24chasa.bg/novini/article/6682441", "text": "Президентът на САЩ Доналд Тръмп настоя в четвъртък, че палестинците „не са показали уважение“ към Съединените американски щати и че той ще блокира стотици милиони долари помощи за тях, докато не се съгласят на мирни преговори с посредничеството на Вашингтон, предава Франс прес, цитирана от Фокус.  “Те не показаха уважение към нас миналата седмица, когато отказаха да се срещнат с великия ни вицепрезидент“, заяви Тръмп, по време на срещата си с премиера на Израел Бенямин Нетаняху в Давос, Швейцария. „Даваме им стотици милиони долари“, добави американският държавен глава. „Те няма да получат тези пари, докато не седнат и не започнат мирни преговори“.", "date": "2018.01.25", "title": "Тръмп: Палестина не е показала уважение към САЩ, ще спрем помощи за млн. долари"}
{"url": "https://www.24chasa.bg/novini/article/6682453", "text": "Държавният глава и върховен главнокомандващ на Въоръжените сили Румен Радев прие днес на „Дондуков“ 2 председателя на Военния комитет на Европейския съюз генерал Михаил Костаракос. Гостът е на посещение у нас по покана на началника на отбраната генерал-лейтенант Андрей Боцев. По време на срещата бяха обсъдени актуални теми от дневния ред на Общата политика за сигурност и отбрана на ЕС. Акцент бе поставен върху необходимостта от реализиране на Постоянното структурирано сътрудничество и възможностите, които предоставя Европейския фонд за отбрана. „Тези инициативи способстват за изграждането и поддържането на ключови отбранителни способности, отчитайки високите технологични постижения, което гарантира дълготрайна сигурност и стабилност на държавите-членки на ЕС“, посочи президентът Радев. Двамата обсъдиха и ролята на Военния комитет на ЕС в развитието на отбранителните способности, както и работата му за синхронизиране на Процеса на отбранително планиране в НАТО и Годишния координиран преглед на отбраната в ЕС. Генерал Костаракос даде висока оценка на българското участие в мисии и операции на ЕС, както и на приноса на страната ни към бойната група „Хелброк“. В хода на разговора президентът Румен Радев посочи, че България се ангажира с реализирането на компонентите на т.нар. Отбранителен пакет на ЕС, не само в рамките на българското председателство на Съвета, но и след това, тъй като това ще способства за постигане нивото на амбиция, заложено в Глобалната стратегия на Съюза.", "date": "2018.01.25", "title": "Радев и шефът на Военния комитет на ЕС политиките за сигурност и отбрана"}
{"url": "https://www.24chasa.bg/novini/article/6682460", "text": "Президентът на Сърбия Александър Вучич проведе разговори в четвъртък, в кулоарите на Световния икономически форум в швейцарския ски курорт Давос, с президента на Косово Хашим Тачи, предава англоезичната редакция на белградската медия В92, цитирана от \"Фокус\". Сръбският държавен глава е заявил, че той и Тачи са обсъдили продължаването на диалога ( между Белград и Прищина ) и „разрешаването на проблемите“, в ефира на сръбската държавна телевизия „Радио и телевизия Сърбия (РТС)“ Той „не разбира защо Прищина е приела само предложението за обмен на информация по разследването на убийството на Оливер Иванович“, но се „надява, че те ще намерят неговите убийци“. Вучич е добавил още, че е важно разговорите да продължат и че той „мисли за бъдещето на сръбския и албанския народ“. „Имахме разговори с албанците, които бяха представени тук по начина, по който сме се разбрали – т.е. резолюция 1244 на Съвета за сигурност на ООН за Косово“, заяви президентът, очевидно имайки предвид постигнатото споразумение през 2012 година, за употреба на наименованието „Косово“ на регионални форуми, без да се взима предвид финалния статут на сръбската южна провинция, както пише редакцията на В92, където етническите албанци през 2008 година са обявили едностранно независимост – ход, който Сърбия счита за нарушение на териториалния си интегритет и суверенитет. Сръбският президент отказа да коментира дали Косово е готово на компромисно решение Президентът на Сърбия Александър Вучич проведе разговори в четвъртък, в кулоарите на Световния икономически форум в швейцарския ски курорт Давос, с президента на Косово Хашим Тачи, предава англоезичната редакция на белградската медия В92, цитирана от Фокус. Ивица Дачич: Пътуването на Вучич до Косово е ключово за мира Сръбският държавен глава е заявил, че той и Тачи са обсъдили продължаването на диалога ( между Белград и Прищина ) и „разрешаването на проблемите“, в ефира на сръбската държавна телевизия „Радио и телевизия Сърбия (РТС)“ Той „не разбира защо Прищина е приела само предложението за обмен на информация по разследването на убийството на Оливер Иванович“, но се „надява, че те ще намерят неговите убийци“. Вучич е добавил още, че е важно разговорите да продължат и че той „мисли за бъдещето на сръбския и албанския народ“. Убийството на Оливер Иванович провали преговорите между Сърбия и Косово „Имахме разговори с албанците, които бяха представени тук по начина, по който сме се разбрали – т.е. резолюция 1244 на Съвета за сигурност на ООН за Косово“, заяви президентът, очевидно имайки предвид постигнатото споразумение през 2012 година, за употреба на наименованието „Косово“ на регионални форуми, без да се взима предвид финалния статут на сръбската южна провинция, както пише редакцията на В92, където етническите албанци през 2008 година са обявили едностранно независимост – ход, който Сърбия счита за нарушение на териториалния си интегритет и суверенитет. ПОЛИТИЧЕСКО УБИЙСТВО: Застреляха лидер на партия в Косовска Митровица Когато интервюиращият е отбелязал, че Вучич ще вземе участие „в няколко срещи под надслова Косово и Сърбия“ и е попитал дали това трябва да радва сърбите или да ги притеснява, президентът е заявил, че не става дума за „Косово и Сърбия“, а за „Белград и Прищина“ – „независимо от това, че Тачи говори за Косово и Сърбия, а други хора изобщо не споменават“ тези имена. „Да, нашите отношения са предмет на обсъждане и пред нас не стои лесна година. И тъй като имам възможност да коментирам глупостите, които някои хора на сръбската политическа сцена говорят – ние трябва да вземем решение какво можем да направим, какво точно искаме и какво искаме да правим със себе си. Да имаме реален, сериозен и отговорен подход в бъдеще. Да изгубим възможно най-малко и да спечелим максималното и, както съм казвал безброй пъти, да осъзнаем, че ситуацията, в която ние и Прищина преговаряме е такава, че в края и двете страни ще са недоволни и ядосани“, заяви сръбският президент. „Ако някой си мисли, че може да вземе всичко, а другата страна – нищо, мисля, че това е грешният начин и че той никога няма да доведе до някакво решение“, продължи той. Ако някой си мисли, че процесът на нормализация на отношенията между Белград и Прищина означава единствено Сърбия да признае Косово и това да е всичко – „тогава – благодаря, довиждане“, подчерта Вучич.", "date": "2018.01.25", "title": "Вучич: Ако диалог означава да признаем Косово - благодаря, довиждане!"}
{"url": "https://www.24chasa.bg/novini/article/6682468", "text": "На българо-гръцката граница, на ГКПП \"Кулата\" трафикът е интензивен на вход и на изход за товарни автомобили. Това съобщи за Радио „Фокус“ – Пирин дежурният служител на пункта. На останалите пунктове на границата между България и Гърция трафикът се извършва без проблеми.                                                                                                                                                                                                                                                                                                                       ", "date": "2018.01.25", "title": "Опашки от тирове на ГКПП \"Кулата\""}
{"url": "https://www.24chasa.bg/novini/article/6682473", "text": "Главният политически опонент на руския президент Владимир Путин, Алексей Навални, заяви на заседание на Европейския съд за правата на човека (ЕСПЧ), че е подложен на тормоз от руските власти, и поиска от съдиите да признаят \"политическа мотивация\" в многобройните му арести, предаде Франс прес, цитирана от БТА. \"През последните години бях задържан не по-малко от седем пъти. Миналата година прекарах два месец в килия, защото упражних правото ни на свободно събиране\", каза Навални пред 17-те съдии на Голямата камара, върховната инстанция на ЕСПЧ, в Страсбург. \"Вероятността това да е станало без политическо съгласуване е също толкова слаба, колкото да срещнем динозавър в този съд\", иронизира борещият се с корупцията адвокат, комуто руски съд забрани да участва в президентските избори в страната на 18 март. Навални напразно се е оплаквал от тези арести пред руски съдилища преди да сезира ЕСПЧ, където внесе пет молби между 2012 и 2014 г. В продължилата си седем минути пледоария Навални поиска от съда да даде положителен отговор на молбата му да признае политическа мотивация на арестите му в Русия. На заседанието представителите на руското правителство отхвърлиха аргументите на защитата на Навални и отрекоха да има политическа мотивация. Те напомниха, че властите трябва да бъдат предварително уведомявани за всяко обществено събиране, както се прави и другаде в Европа. \"Законът е приложен по разумен и обичаен начин, което значи, че молителят няма основание за жалба\", заявиха те. Представителите на Русия настояха, че руската полиция е реагирала пропорционално на демонстрациите и че ролята на държавата е да гарантира обществения ред. Те заявиха, че Навални многократно е пренебрегвал и нарушавал закона и го обвиниха, че \"се изкарва жертва\". \"Ако една организация реши да потъпче законите, тя не трябва да очаква насърчение от този съд\", заяви адвокатът на руската страна Михаил Галперин. Решението на ЕСПЧ ще е окончателно и не подлежи на обжалване. То се очаква след няколко месеца. След заседанието Навални заяви, че се надява да създаде прецедент. \"Ако ЕСПЧ признае политическа мотивация, ще можем да използваме становището му като прецедент за други съдебни дела\", изтъкна той. Навални призовава за бойкот на руските президентски избори и за масови демонстрации в неделя.", "date": "2018.01.25", "title": "Навални пред съда в Страсбург: Властите в Русия ме тормозят"}
{"url": "https://www.24chasa.bg/novini/article/6682461", "text": "Постигахме значителен напредък за ограничаване на миграционния натиск от Турция към България главно заради добрите отношения на премиера Бойко Борисов и турския президент Реджеп Ердоган. Това каза вътрешният министър Валентин Радев на пресконференция след неформалния съвет по вътрешните работи в рамките на европредседателството ни. Той даде и пример - през 2015 г. общо 90 хил. мигранти са опитали да влязат нележални в страната ни от Турция. За м.г. числото е 9 хиляди. \"Това е с 10 пъти по-малък натиск\", каза Радев. Той посочи, че освен приятелството на премиера и Ердоган, фактор са били и стената на границата, както и добрата работа на полицията, граничарите и армията. \"На трето място - не сме най-богатата страна в Европа, има и други обективни причини, поради които натискът намалява\". Еврокомисарят по миграция Димитрис Аврамопулос поздрави българските власти за отличния начин, по който се е провело заседанието, чиито председател е България. \"Очаквах да е труден съвет, но беше ползотворен.\" Страните приеха предложенията на България за реформа на регламента за убежище, добави, еврокомисарят. \"Нашите дискусии за реформата на системата за предоставяне на убежище се провеждат в положителен и конструктивен дух. Искам да подчертая, че ние не сме тук да взимаме окончателни решения, а това, което е важно, е да има общо разбиране, че трябва да се реформира системата за убежище и че всички искаме система, която да постига по-добър баланс между отговорностите и солидарността на държавите членки.", "date": "2018.01.25", "title": "В. Радев: Напредъкът ни по миграцията е заради добрите отношения на Борисов и Ердоган"}
{"url": "https://www.24chasa.bg/novini/article/6682477", "text": "Tричленен състав на Върховния административен съд (ВАС) е потвърдил уволнението на съдията от Софийския градски съд Румяна Ченалова. Мотивите на съда все още не са публикувани, тъй като тече процес на обезличаване на лични данни. Ченалова бе освободена от Висшия съдебен съвет (ВСС) още през 2015 г. Едно от провиненията й бе за уронване на престижа на системата по делото “Белведере”. Освен това не спазила сроковете за произнасяне по около 50 дела. Третият повод за наказание станаха действията й по 4 търговски дела, за което ОББ сигнализира Министерството на правосъдието. Съдийката оспори уволнението си пред съда, но почти 2 г. делото бе спряно заради тълкувателно решение. Решението не е окончателно и може да бъде обжалвано пред петчленен състав на ВАС.", "date": "2018.01.25", "title": "Съдът: Ченалова е уволнена законно"}
{"url": "https://www.24chasa.bg/novini/article/6682497", "text": "Заместник министър-председателят по правосъдната реформа и министър на външните работи Екатерина Захариева прие днес заместник-генералния директор на Международната организация по миграция Лаура Томпсън, съобщиха от пресцентъра на външното ни министерство. „Ако нямаме успешна политика за връщане в страните на произход никога няма да се справим с нелегалната миграция. Така рискуваме живота на хората, които биват нелегално транспортирани, както и сигурността на цяла Европа“, заяви министър Захариева. Тя подчерта готовността на България да търси консенсус сред държавите членки на ЕС относно преговорите за Глобалния пакт за миграцията. „Винаги казвам на колегите си, че трябва да спрем да се връщаме назад към 2015 г.. Това беше кризисна ситуация, а ние не бяхме подготвени“ изтъкна първият ни дипломат. Захариева добави, че въпросът за борбата с нелегалната миграция трябва да се разглежда в перспектива, като според нея е необходимо да се създадат инструменти, които да бъдат използвани при кризи от такъв характер. „Вчера, на изслушването ми пред Комисията за развитие на Европейския парламент акцентирах върху нуждата от по-ефективни инструменти и оптимизиране на разходите, свързани с управлението на миграционните процеси. Трябва да работим повече за предвиждането и предотвратяването на кризи“, каза министър Захариева. Тя допълни, че за България като външна граница на ЕС въпросът за миграцията стои най-високо в дневния ред на правителството. „Вярвам, че Българското председателство е способно да постигне консенсус, защото въпреки, че е външна граница на Съюза, България има балансирана позиция по темата“, подчерта тя. От своя страна Лаура Томпсън се съгласи, че сега е времето за изработването и приемането на Глобалния пакт - Европа разбира, че са нужни по-структурирани действия, тъй като правителствата не са способни да се справят сами с това предизвикателство. На срещата си министър Захариева и Лаура Томпсън обсъдиха и възможностите за активно включване на частния сектор в търсенето на устойчиви решения за справяне с последствията от миграционните процеси.", "date": "2018.01.25", "title": "Захариева: Ще се справим с нелегалните мигранти само с успешна политика за връщането им"}
{"url": "https://www.24chasa.bg/novini/article/6682532", "text": " Утре се очаква превишение на нивата на фини прахови частици във въздуха, съобщиха от пресцентъра на Столична община, цитирани от \"Фокус\". За намаляване на замърсяването Столична община призовава жителите и гостите на София при възможност да ограничат движението на личните си автомобили и да използват градски транспорт, както и домакинствата, които се отопляват на дърва и въглища, при възможност да използват електрически уреди за отопление или друго екологично отопление. Възложено е на Столичния инспекторат, съвместно с РИОСВ, да направи извънредни проверки на пунктове за вторични суровини и автосервизи за нерегламентирано изгаряне на отпадъци, а на „Пътна полиция“ при СДВР да извърши извънредни проверки на автомобилите за нивата на вредните газове и техническата изправност на системите им за преработка. Съветите на лекарите са гражданите с респираторни заболявания, както и малките деца, и възрастните хора, да избягват продължителен престой на открито. При ходене пеша гражданите да изберат маршрут, който не е покрай големите градски булеварди.", "date": "2018.01.25", "title": "Утре се очакват високи нива на фини прахови частици в София"}
{"url": "https://www.24chasa.bg/novini/article/6682550", "text": "\"Няма да коментирам реакции. Аз не обиждам, а констатирам\", заяви пред журналисти президентът Румен Радев, попитан дали е очаквал такава  \"Удовлетворен съм, че депутатите се вслушват в моите думи. Те са важни за нас, всички сме ги избрали и очакваме от тях много повече. Гледаме с надежда на тяхната работа, очакваме смислен дебат с ясни аргументи и по-малко лични нападки. Очакваме решаване на неотложни и важни въпроси за днес и за утре, а не взиране обратно в миналото\", коментира президентът, цитиран от прессеклетариата на държавния глава. \"Като президент отчитам и анализирам това, което се случва в държавата. Това, което засяга всички български граждани. Това е мой дълг\", каза президентът Радев в отговор на въпрос защо най-голямата партия \"е приела позицията му като заяждане\" и едва ли не, че не е направил отчет за своята дейност, а прави анализ на тяхната, което не му била работа. Президентът Радев коментира темата тази вечер преди церемонията в Софийския университет за награждаването на фирми, допринесли за развитието на българо-германските икономически отношения през 2017 г.", "date": "2018.01.25", "title": "Президентът Радев: Аз не обиждам, а констатирам"}
{"url": "https://www.24chasa.bg/novini/article/6682591", "text": "\"Определението \"втори лифт на Банско\" се използва заради протеста срещу изграждането му. Проблем с парка \"Пирин\" няма, а темата се използва в момента за политика\", отсече бившият екоминистър Евдокия Манева, която бе в студиото на \"Още от деня\" по   с еколога Тома Белев. \"Категорично казвам, че няма нарушение на закона. Тези изменения на плана за управление, приети от МС, бяха необходими започне процедура по проект за втори лифт. Дали може да се реализира или не този проект може да се каже след като минат процедури и оценки за въздействие на околната среда\", категорична е Манева. \"В момента законодателството е такова, че вие не можете един кол да забиете в някоя българска планина\", допълни тя.", "date": "2018.01.25", "title": "Евдокия Манева: Проблем с парк \"Пирин\" няма, темата се използва за политика"}
{"url": "https://www.24chasa.bg/novini/article/6682592", "text": "Според мен изискването е първо да се променят законите и след това да се внася документа и настоях пред правосъдния министър Цецка Цачева да направи именно това, защото гаранциите срещу насилието върху жени се съдържат и в законодателството, което е важно. Това каза пред   омбудсманът Мая Манолова, която коментира, че позицията й е обявена публично и тя е да не се пристъпва към ратификация без дебат. За дискусията в СУ тя каза, че огромното ѝ притеснение е разделението на обществото и езикът на омразата, който по думите ѝ противниците и защитниците на конвенцията са успели да вкарат в обществото. \"Разумното решение беше това, за което аз призовах в моята позиция - да се отложи, да се обсъди, обмисли и да се чуе мнението на Светия синод. Мнението на църквата е изключително важно\", коментира Манолова.  Манолова заяви, че я е подкрепила заради случаите на насилие, в които е била свидетел на насилие.", "date": "2018.01.25", "title": "Манолова: Разумното решение за Конвенцията е да се обсъди и обмисли"}
{"url": "https://www.24chasa.bg/novini/article/6682424", "text": "В катастрофа на училищен автобус в Югозападна Франция близо до Еоз са ранени 27 души, предава Ройтерс, цитирана от БТА.  В автобуса, който се е ударил в лек автомобил, е имало 45 ученици и петима възрастни. Четирима от учениците са били закарани по спешност в болница с хеликоптер заради травми в коремната област.                                                                                                                                                                                                                                                                                                                       ", "date": "2018.01.25", "title": "27 пострадаха при катастрофа на ученически автобус във Франция"}
{"url": "https://www.24chasa.bg/novini/article/6682277", "text": "Председателят на Комисията по вътрешна сигурност и обществен ред Цветан Цветанов проведе работна среща с генералния директор на Международния център за развитие на миграционни политики (ICMPD) Михаел Шпинделегер. Това съобщиха от пресцентъра на ПП ГЕРБ. По време на разговора бяха обсъдени теми, свързани с Общата европейска система за убежище и необходимостта от спирането на каналите за нелегална миграция към ЕС. Цветанов и Шпинделегер разговаряха още за нуждата от визия за интеграция и създаването на легални канали за висококвалифицирани кадри на пазара на труда. Двамата се обединиха около извода, че от ключово значение е сътрудничеството със страните на произход и транзит на мигранти и развитието на политики в подкрепа на създаването на условия в страните източници, които да намалят миграционните потоци към Европа.", "date": "2018.01.25", "title": "Цветанов се срещна с Михаел Шпинделегер, обсъдиха миграционните политики"}
{"url": "https://www.24chasa.bg/novini/article/6681102", "text": " Нов рекорден ръст по посещения регистрира сайтът на \"24 часа\" през декември - 21,60%, както и 29,77% за цялата 2017 г. - това показват новите данните на Gemius . Това е един от най-големите резултати, постиган от създаването на 24chasa.bg, а прогнозата за януари е още по-висока. С новия си резултат за декември сайтът на \"24 часа\" се издига с още едно място в класацията на новинарските сайтове, изпреварвайки всички останали. Към момента 24chasa.bg е вторият най-голям новинарски сайт, като първо място се държи от \"Вести\", който почти няма свои новини и само препубликува информации от други източници, като разчита основно на трафик, прехвърлен от други сайтове в неговата група. Реално  , защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. Мобилният сайт на \"24 часа\" има ръст от 2,80% за декември и цели 259% на годишна база, което го прави  . Всъщност силният ръст на сайта на \"24 часа\" като цяло през 2017 г. се дължи основно на скока при посещенията от мобилни устройства - тенденция, която ще продължи. В статистиката на Gemius влизат и читателите на \"24 часа\" в Instant Articles - 24chasa.bg e и една от първите български медии, които създадоха в началото на 2017 г.  , където вече има над 40 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме с Google, където вече четат над 20 000 уникални потребители всеки ден. В края на 2017 г.   - иновативна новинарска платформа за създаване и монетаризиране на съдържание. \"24 часа\" спечели финансирането от Google в конкуренция с 685 проекта от 29 държави. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  Най-много  медийни канали  има брандът „24 часа” – общо 10, между които десктоп и мобилни сайтове, фейсбук, вайбър и туитър канали, както и други мултимедийни платформи.   Още един от сайтовете на МГБ – на  , е номер 1 в своя сегмент, показват данните на Gemius за септември. Неговото съдържание се разпространява чрез 5 онлайн платформи. Всички останали сайтове от групата на МГБ имат ръст през тази година, като при повечето той е двуцифрен.", "date": "2018.01.25", "title": "Сайтът на \"24 часа\" с рекорден ръст - 21,60% за декември и 30% за 2017 г."}
{"url": "https://www.24chasa.bg/novini/article/6682291", "text": "За съжаление, откакто ГЕРБ управлява в Столична община имаме модел, в който ние общинските съветници сме притурка и гумен печат на решенията на администрация. Отказвам да стана съучастник в тази ваша игра – да се оправдавате с това, че общинският съвет е виновен. С тези думи лидерът на БСП – София и председател на групата на БСП в СОС Калоян Паргов се обърна към управляващите от ГЕРБ по време на обсъждането на бюджета за 2018 г. на Столична община. „С днешния акт ще подпечатаме вашите решения как да се харчат парите на софиянци. Бюджетът звучи рекордно – над 1,5 млрд. лв., но ако се вгледаме какво има в него, ще видим, че отново става дума за 100-150 млн. лв., с които се прави политика. Всичко останало е държавна, делегирана или общинска отговорност като издръжка. Когато говорим за рекорден бюджет, това е в резултат от повишаването на минималната работна заплата, което рефлектира и върху бюджета на е Столична община“, заяви Паргов. Лидерът на столичните социалисти припомни, че преди една година съветниците от БСП са посочили кои части на приходната част на бюджет 2017 нарочно са подценени, за да се отчетат впоследствие уж по-добри резултати и това се случи. „За 10 години ГЕРБ, които имаха цялата власт и подкрепата на мнозинството в СОС, не решиха изцяло нито един проблем на столицата. Има една трайна тенденция, която става вече дразнеща и за хората, а тя е, че общината обикновено върви след проблемите и се опитва да ги „замита под килима“. И този бюджет не решава нито един проблем на София. Ето защо ние от БСП няма да го подкрепим и ще гласуваме против“, категоричен бе Калоян Паргов.", "date": "2018.01.25", "title": "Калоян Паргов: Откакто ГЕРБ управлява, СОС е притурка и гумен печат на решенията на администрацията"}
{"url": "https://www.24chasa.bg/novini/article/6681954", "text": "Официалните преговори за формиране на управляваща коалиция между „Съюза“ (ХДС/ХСС) на германския канцлер Ангела Меркел с ГСДП ще започнат в петък, 26 януари, според партийни източници, цитирани от Ройтерс и Фокус. Меркел и Хорст Зеехофер, който води баварския Християн-социален съюз ще се срещнат с председателя на германските социалдемократи Мартин Шулц в 9:00 сутринта (10:00 българско време) в Берлин. След това ще се проведе среща между 15 водещи политици от трите партии.", "date": "2018.01.25", "title": "Официалните преговори за коалиция в Германия започват в петък"}
{"url": "https://www.24chasa.bg/novini/article/6681967", "text": "Премиерът Бойко Борисов поздрави министър-председателя на Република Македония Зоран Заев за волята, с която работи за евроатлантическата интеграция на страната си и го насърчи за продължаване на преговорите с Гърция за окончателно разрешаване на въпроса с името на държавата. Това съобщиха от пресслужбата на кабинета.  В рамките на Годишната среща на Световния икономически форум в Давос министър-председателят разговаря в неформална обстановка с премиера на Естония Юрий Ратас, с президентите на Литва и на Косово Далия Грибаускайте и Хашим Тачи. С бившия държавен секретар на САЩ Джон Кери Бойко Борисов обсъди ситуацията на Балканите и желанието на България по време на своето Председателство на Съвета на ЕС да фокусира вниманието на международната общност върху евроатлантическата интеграция на страните от Западните Балкани.", "date": "2018.01.25", "title": "Борисов към Заев: Продължавай преговорите с Гърция за името (Снимки)"}
{"url": "https://www.24chasa.bg/novini/article/6682061", "text": "Служител на букурещката Пътна полиция е в основата на нов сексуален скандал: полицаят е съден по обвинения, че е поискал секс-услуги от водачка на пътно-превозно средство, за да не отнеме шофьорската й книжка след инцидент, съобщава информационният сайт Зиаре, цитиран от БТА.  На 27 април 2017 г. в Бюрото за леки пътно-транспортни произшествия в Букурещ се явила жена, която била предизвикала пътен инцидент. Според обвиненията полицай Габриел Пержу поискал от нея сексуални услуги, за да не й наложи санкции. Полицаят твърди, че жената го посетила два пъти, като по време на второто си посещение направила запис без той да знае. По думите му при първия им разговор той говорел за глоби, а тя излязла с предложения. Според него при втория разговор \"жената го провокирала да каже някои неща, за да звучи сякаш той подкрепя това\". Това е вторият сексуален скандал в букурещката Пътна полиция напоследък. В началото на месеца пътен полицай бе обвинен в сексуално посегателство над две деца. Други 22 полицаи са разследвани по подозрения, че са го прикривали.", "date": "2018.01.25", "title": "Съдят пътен полицай в Букурещ, поискал секс, за да не отнеме шофьорска книжка"}
{"url": "https://www.24chasa.bg/novini/article/6682081", "text": " Бележим ръст от над 60% на туристите от Португалия, които са посетили България за периода януари- ноември 2017 г. Това съобщи министърът на туризма Николина Ангелкова на работна среща с Мануел Калдейра Кабрал, министър на икономиката на Португалия, чийто ресор е и туризмът, съобщиха от пресцентъра на Министерството на туризма. Двамата разговаряха в рамките на Световния икономически форум в швейцарския град Давос. Над 15 хил. португалски туристи са посетили България за 11-те месеца на миналата година, сочат данните на НСИ. Тема на срещата между министър Ангелкова и португалския министър на икономиката Кабрал бе и сътрудничеството между България и Португалия в областта на туризма. Те се обединиха около идеята, че двете държави биха могли да надградят доброто взаимодействие чрез насърчаване на участие в туристически панаири, изложби, семинари и събития, провеждани в другата страна, както и посещения на представители на медиите с цел популяризиране на дестинациите. За нас би било полезно да обменяме опит в областта на програмите за образование и обучение, също и информация за програми за развитието на туризма, които да стимулират инвестициите в сектора, заяви министър Ангелкова. Двамата министри обсъдиха и възможността португалски експерти да обучават в българския Център за квалификация и преквалификация на кадри в туризма, който се подготвя в момента. Очаква се скоро министър Калдейра да дойде на визита в България. На работната среща бяха обсъдени и единните европейски политики в областта на туризма за устойчив икономически растеж. Развитието на устойчивия туризъм е основен приоритет на министерството. Българското правителство създава условия за привличане на повече инвестиции в сектора и насърчава партньорства, които ускоряват развитието на туризма в сигурна среда, заяви министър Ангелкова. И допълни, че целта на Министерството на туризма е не само да бъдат привлечени повече вложения в сектора, но и да затвърди и надгради имиджа на България като конкурентна дестинация, която предлага условия за много забавления и отдих през цялата година.", "date": "2018.01.25", "title": "Ангелкова: Отбелязваме над 60% ръст на португалските туристи"}
{"url": "https://www.24chasa.bg/novini/article/6682115", "text": "Напрежението между Анкара и Вашингтон ескалира, след като президентът на САЩ Доналд Тръмп предупреди своя турски колега Реджеп Тайип Ердоган за нарастващия риск за конфликт между двете нации. Турският държавен глава на свой ред поиска САЩ да прекратят подкрепата си към кюрдските милиции, пише The New York Times, цитиран от \"Фокус\". Двамата държавници проведоха телефонен разговор, докато турските въоръжени сили атакуват кюрдските сили в Северна Сирия. Американските власти съобщават, че изпитват притеснения, че кампанията срещу „Ислямска държава“ ще бъде сериозно подкопана от появата на ново бойно поле в страната, която и без това е опустошена от войната през последните седем години. „Тръмп призова Турция да бъде внимателна и да избягва действия, които да водят до риск за конфронтация между турските и американските сили“, пише в официално заявление на Белия дом, публикувано след разговора. „Той заяви, че двете страни трябва да се фокусират върху споделената цел да се постигне трайна победа над „Ислямска държава“, сочи документът. Строгият тон към Ердоган се различава рязко от този по време на конференция в Белия дом, по време на което високопоставени представители на американската администрация заявиха, че САЩ застават до Турция, съюзник в НАТО в спора с кюрдските сили, които досега се бореха срещу „Ислямска държава“ с пряката подкрепа на Вашингтон. Турция от десетилетия води борба срещу кюрдските бунтовници, които Анкара смята за терористична заплаха. Кюрдите в региона, най-вече в Турция, Ирак и Сирия, мечтаят да създадат независима държава. По време на реч в сряда, 24 януари, Ердоган заяви, че няма разлика между „Ислямска държава“ и кюрдските милиции и постави под въпрос „човечността на тези, които обвиняват Турция, че е агресор и подкрепят организация с кръвта на десетки хиляди невинни деца, жени и старци по своите ръце“. Промяната в тона ва Белия дом произлиза от това, което представителите на Белия дом смятат за раздразнение след месеците неуспешни усилия за усмиряване на Ердоган, включващи промяна във военната стратегия на Вашингтон и даване на гаранции за кюрдските намерения на бойното поле. Това бележи и година ухажване на турския президент, когото Тръмп постоянно хвалеше, въпреки авторитарното разбиване на опозицията в Турция. В Сирия турски изтребители започнаха обстрел, който се стовари върху северния град Манбидж, където американските сили провеждат обучение и екипиране на кюрдските сили, които контролират това стратегическо населено място. Американските власти са все по-притеснени, че пълномащабно нападение срещу Манбидж ще сблъска в пряк конфликт силите на САЩ и Турция. Основният удар на настоящата турска операция е насочен към сирийския граничен град Африн, контролиран от кюрдските сили. ООН съобщи, че при настоящите боеве близо 500 души са напуснали домовете си в и около Африн. Турското нападение накара кюрдите в Сирия и навсякъде другаде да се притеснят, че САЩ ще ги изоставят отново. Те си спомниха кланетата в Ирак от бившия диктатор Садам Хюсеин, включително и нападението с химическо оръжие над Халабджа през 1988 г., убило 5000 души. Те смятат, че Вашингтон или не е успял да го предотврати или е бил съучастник в прикриването му. Според Нисрин Абдала, говорител на Кюрдския женски съюз, ситуацията в Африн е „нещастна“ и че турските бомбардировки срещу цивилните се засилват. Тя обвини САЩ за това. „Пет дни Африн е брутално атакуван. Не виждаме никакво движение от американците. Иска ми се САЩ да заемат ясна позиция, най-малко на хуманитарно равнище“, заяви тя. Дори докато Белия дом се стреми да постигне баланс между Турция и кюрдите в Сирия, Пентагонът продължава подкрепата си към кюрдските милиции. Без логистична подкрепа от кюрдските сили, близо 2000 американски войници в Сирия няма да могат да продължат да водят активна роля в региона, според високопоставени военни източници. Кюрдските милиции биха играли важна роля в близките месеци в побеждаването на последните джобове от по няколко стотин терористи от „Ислямска държава“ в страната. По време на телефонния разговор, по данни на Белия дом, Тръмп е изразил загриженост за „разрушителната и лъжлива риторика от Турция“. В допълнение, той е отбелязал продължителното задържане на американските и местните граждани в Турция – рядко позоваване от негова страна на грижата за човешките права. САЩ се обърнаха към кюрдските сили, след като „Ислямска държава“ шокира света, превземайки втория по големи град на Ирак Мосул, а след това прегази по-голямата част от Сирия. След като армията на Ирак бе разбита, а сирийските войници се заеха да се борят срещу политическите си опоненти, кюрдските милиции станаха силата на земята, на която най-можеше да се разчита срещу екстремистите. По-голямата част от въоръжението, предоставено на кюрдските милиции е съветски дизайн и може да се слее с почти всяко оръжие в региона, правейки го изключително сложно за проследяване дори и във мирно време – да не говорим в хаотичната среда на войната. Напрежението между Турция и САЩ расте от години. То се засили след неуспешния опит за преврат в Турция, накарал Ердоган да затегне захвата си върху страната и да започне атаки с думи срещу САЩ и Европа. Турското правителство смята, че опитът за преврат е воден от Фетхуллах Гюлен - ислямски духовник, живеещ в изгнание в САЩ. И двете страни смятат, че борбата срещу „Ислямска държава“ е важна. Но напрежението започва да се проявява, след като вече изглежда, че борбата срещу нея е към своя край.", "date": "2018.01.25", "title": "Тръмп остро разкритикува Турция за военните й удари в Сирия"}
{"url": "https://www.24chasa.bg/novini/article/6682119", "text": "Смятам, че връзката, която бизнеса направи е напълно неоснователна. Няма как цената на електроенергията на свободния пазар да повлияе на тази на регулирания пазар. Това каза министърът на енергетиката Теменужка Петкова на заседание на парламентарната комисия по енергетика, предаде репортер на Агенция „Фокус“. „Когато става дума за свободен пазар, държавата няма как да го регулира. Цената на електроенергията се определя от търсенето и предлагането“, обясни тя.  „Когато става въпрос за преекспониране на проблема, това трябва да се казва“, коментира още Теменужка Петкова. „На срещата, на която бизнесът присъстваше, се направи предложение да се активира студеният резерв- на борсата има голямо предлагане и цената да падне. Обясних, че това няма как да стане“, посочи енергийният министър. „Никога не бих си позволила да наруша закона. Ако бъде активиран студеният резерв трябва да са налице предпоставки за това“, уточни Теменужка Петкова.  „Вчера разбирам, че бизнеса е пуснал сигнал до Комисията за защита на конкуренцията за монополното положение на двете държавни централи. Не мога да си го обясня, очевидно колегите имат мотиви, но е странно“, поясни тя. „Държавата ще направи всичко необходимо българският бизнес да бъде конкурентоспособен и смятам, че сме го доказали“, заяви енергийният министър. „С последните промени в Закона за енергетиката от 1 януари предприехме действия за въвеждане на регламент за правомощията на регулаторите. Той дава конкретни правомощия на регулаторите да извършват проверки и да изземват документи след решение на съда“, каза още Теменужка Петкова.", "date": "2018.01.25", "title": "Министър Петкова: Цената на тока на свободния пазар не влияе на тази на регулирания"}
{"url": "https://www.24chasa.bg/novini/article/6682148", "text": "Жена от ромската махала на врачанското с. Бъркачево се заляла с бензин и се подпалила след скандал с мъжа си, който редовно я биел. 57-годишната Павлина Демирова опитала да се самоубие чрез огън в дома си и само намесата на съседи попречила на пламъците да обхванат цялата къща. Съседката Елка Цветанова чула виковете на подпалилата се и като видяла огъня се обадила веднага в полицията. От Враца бързо пристигнала линейка, която откарала пострадалата директно в клиниката по изгаряния в столичния институт „Пирогов”. Според лекарите жената е с около 85 процента изгаряния по цялото тяло и има опасност за живота й. На място в Бъркачево пък веднага пристигнал полицейски екип, който започнал разследване по случая. В къщата ченгетата открили празна бутилка от 1.5 л с мирис на бензин. Криминалистите разпитват съпругът на запалилата се Съби, който отрекъл да е съпричастен към подпалването на Павлина. Според хората от Бъркачево Съби злоупотребявал с алкохола и често пребивал жена си , която бягала при съседи или близки, но после отново се връщала. Разбрали за трагедията повечето жители на махалата в Бъркачево подозират, че Съби е посегнал на жена си и я подпалил умишлено. Съседи твърдят, че мъжът бил страшно ревнив и не пускал Павлина да иде дори до близкия квартален магазин. \"Съби не беше лош човек, но се промени много и се пропи тотално, особено в последно време, разказа близък до семейството. - Преди десетина години почина най-голямата дъщеря на семейството и от тогава този човек се промени. Не можа да понесе загубата, затвори се в себе си и често правеше на Павлина скандали и по незначителни поводи.\"", "date": "2018.01.25", "title": "Само в \"24 часа\": Пребивана от мъжа си се подпали с бензин във Врачанско"}
{"url": "https://www.24chasa.bg/novini/article/6681841", "text": "Британският министър-председател Тереза Мей заяви, че специалните отношения на страната ѝ със САЩ са силни както винаги. По време на своето посещение на Световния икономически форум в Давос тя заяви, че ще обсъди по време на срещата си с президента на САЩ Доналд Тръмп въпроси, свързани със Сирия, Северна Корея и Иран, предават  Reuters и \"Фокус\". „Специалните отношения между Великобритания и САЩ са силни, както винаги“, заяви Тереза Мей. „Това, за което ще говоря с Тръмп, е цял спектър от външнополитически теми, където се сблъскваме със споделени предизвикателства и по които работим заедно“, допълни тя. Британският министър-председател Тереза Мей заяви, че думите в подкрепа на свободната търговия трябва да се подплатят с действие, предава ABC News. Според нея поетите ангажименти по търговията със стомана трябва да се прилагат, донорите на хуманитарна помощ трябва да постигат своите цели и че Световната търговска организация трябва по-бързо да развие стандарти по услугите и електронната търговия, за да поддържа скорост, равна с промените в световната икономика. Същевременно тя допълни, че Великобритания ще продължи да бъде „глобален защитник“ на свободната търговия, след като напусне ЕС. По-късно Мей ще се срещне с президента на САЩ Доналд Тръмп.", "date": "2018.01.25", "title": "Мей в Давос: Отношенията ни със САЩ са силни, както винаги (Обновена)"}
{"url": "https://www.24chasa.bg/novini/article/6682140", "text": "Годишно консумираните във Великобритания сандвичи водят до отделянето на същото количество въглероден диоксид, колкото изхвърлят осем милиона автомобили, сочи изследване. Всяка година във Великобритания се консумират близо 11,5 млрд. сандвичи, половината от които са домашно приготвени, а другата половина се купуват, сочат от Британската асоциация за сандвичи (BSA). Това годишно потребление \"генерира средно 9,5 милиона тона CO2 еквивалент, което е равно на годишното използване на 8,6 милиона автомобила\", каза Адиса Азапагич, професор в университета в Манчестър, която представи проучването,  Изследователите проучили въглеродния отпечатък от 40 различни пълнежа. Беше установено, че масовите сандвичи, съдържащи свинско месо (бекон, шунка или наденица), са с най-голям принос, следвани от сандвичите, съдържащи сирене или скариди. Открито било, че най-зареденият с въглерод пълнеж е закупената от магазина \"закуска за цял ден\", състояща се от яйца, бекон и колбаси. “Най-чистият“ продукт е домашна шунка и сирене, като производството, съхранението, опаковането и транспортирането на сандвичи, продавани в магазина, отчитат тяхното повишено екологично въздействие. Изследователите изчисляват, че въглеродният отпечатък на сандвичите може да бъде намален наполовина чрез промяна на рецепти и опаковки, рециклиране на отпадъците и удължаване на техния срок на годност.", "date": "2018.01.25", "title": "Британските сандвичи замърсяват въздуха колкото 8,6 млн. коли"}
{"url": "https://www.24chasa.bg/novini/article/6682159", "text": "Председателят на ПГ на ГЕРБ и заместник-председател на партията Цветан Цветанов проведе работна среща със заместник-председателя на Европейската народна партия (ЕНП) Люк Вандепуте, съобщиха от пресцентъра на ГЕРБ. По време на срещата в централата на ГЕРБ Вандепуте поздрави Цветанов за силните дебати от страна на мнозинството в българското Народно събрание по време на вота на недоверие и за успешното му отхвърляне. Заместник-председателят на ЕНП заяви, че Европа категорично подкрепя политиките на премиера Бойко Борисов и усилията на българското правителство. По време на разговора Цветан Цветанов и Люк Вандепуте обсъдиха подготовката на срещата на върха на европейските лидери от ЕНП през май 2018 г. в София. Двамата разговаряха също и за подготовката на партиите-членки на ЕНП за предстоящите европейски избори през 2019 година. Цветанов и Вандепуте се обединиха около извода, че ЕНП трябва да продължи да дава своя силен глас за обединена Европа, а партиите-членки трябва да формулират общи послания за европейските политики в интерес на всички европейски граждани.", "date": "2018.01.25", "title": "Зам.-шефът на ЕНП Вандепуте поздрави Цветанов: ГЕРБ направи силни дебати на вота"}
{"url": "https://www.24chasa.bg/novini/article/6682175", "text": "Не мисля, че някой със здрав разум може да си мисли, че ще се застроят 200 кв. км в НП „Пирин“. Това каза министърът на околната среда и водите Нено Димов пред журналисти във връзка със строителството в Национален парк „Пирин“, предадe „Фокус“. Попитан дали има скрита причина за протестите срещу втори лифт в Банско, министър Димов заяви, че не може да знае дали има такава. „Това, което мога да знам е, че като цяло е добре да бъде развиван зимният туризъм в България. Тя може да бъде ски дестинация. Тук разбира се, говорим за Пампорово, за Витоша, а защо не и за други места. Това е свързано с определен тип разрешения и определен тип инвеститорски интерес. Такъв в момента не е заявен, но Банско е ски зона, която е нормално да се развива. Така по същия начин трябва да възстановим и Витоша“, заяви министър Нено Димов. „Мисля, че позицията на правителството се основава на закона и е много балансирана. Тези 45 % могат да бъдат изграждани единствено с водохващания за питейни води. Разрешава се изграждането на спортна инфраструктура само в 2 %“, коментира министър Нено Димов. Според него това е естествено за развитието на региона. „Никой не си мисли, че подобен тип строителство е логично. Паркът е 400 кв. км, половината от него е 200 км. Брюксел е 160 кв. км. Не мисля, че някой със здрав разум може да мисли, че ще се застроят 200 кв. км. в Пирин“, допълни министърът.", "date": "2018.01.25", "title": "Нено Димов: Никой разумен не може да мисли, че ще застроят 200 кв. км в \"Пирин\""}
{"url": "https://www.24chasa.bg/novini/article/6682187", "text": "Добив на газ в Добруджа няма да има. Това решение беше взето на заседание на експертния екологичен съвет в РИОСВ Варна. В полза на инвеститора са гласували само трима от общо 36 екоексперти, предаде  Специалистите обясниха, че в доклада за въздействието върху околната среда на компанията „Русгеоком“ БГ има сериозни пропуски, които не гарантират, че няма да се допусне замърсяване на водата и почвата в Добруджа. До извънредното свикване на експертния съвет се стигна след множество протести на местното население срещу намерението на инвеститора да изгради 8 площадки за добив на газ с 41 сонди. Решението на екоинспекцията може да се обжалва в съда. „Ако се замърси водата при добив, не е изяснено как тая вода ще бъде почистена, с оглед да не постъпи във водоизточниците на населените места, от където черпят вода”, коментира председателят на ЕЕС към РИОСВ-Варна Тодор Колев. „Радваме се, че уважиха това наше становище и наистина признаха, че съществува такъв риск”, каза Атанас Атанасов, жител на Генерал Тошево. „Съда има право да реши, но смятам, че аргументите, които са посочени дават една солидна основа, това решение да влезе в сила”, коментира Петко Цветков, експерт ОЦОСУР-Варна.", "date": "2018.01.25", "title": "Добив на газ в Добруджа няма да има"}
{"url": "https://www.24chasa.bg/novini/article/6682191", "text": "Заместник министър-председателят Валери Симеонов проведе пресконференция в Унгария по повод предоставените средства от българското правителство в размер на 300 000 евро за реконструкция на 60-годишния български културен дом. В нея участва и заместник-държавният секретар Атила Фюлоп, съобщиха от пресофиса на вицепремиера. Вицепремиерът Симеонов поздрави българската общност в Унгария за нейното единство и сплотеност, доказваща повече от век, че най-великата мисъл, на която трябва да служим, е „съединението прави силата“. Той изтъкна, че със своята последователност, безкористност и патриотизъм българската общност в Унгария е показала и показва как трябва да се работи за успеха на българите у дома и в чужбина. Вицепремиерът изрази също и дълбока благодарност за усилията на унгарската държава да подкрепя инициативите на българите в Унгария, засвидетелствайки още приятелството и споделените ценности и разбирания между правителствата на двете държави.", "date": "2018.01.25", "title": "Валери Симеонов: Благодарим на унгарската държава, че подкрепя българите в Унгария"}
{"url": "https://www.24chasa.bg/novini/article/6682212", "text": "Турция очаква подкрепа и солидарност от съюзничката си Германия в борбата си срещу тероризма, заяви турският външен Мевлют Чавушоглу, след като германското правителство в оставка реши да замрази всякакво решение за модернизация на германските танкове Леопард, доставяни на Турция, предаде Ройтерс, цитирана от БТА.  \"Докато ние се борим с терористите, очакваме подкрепа и солидарност от страна на Германия. Очакваме те да не подкрепят терористите, но знам че те също са под натиск\", коментира Чавушоглу, който говори на пресконференция в Истанбул. По-рано днес сп. \"Шпигел\" съобщи, позовавайки се на германския външен министър Зигмар Габриел, че отиващото си правителство в Берлин е решило да спре доставките на въоръжение за Турция. Габриел посочи, че решението за подновяване на доставките на оръжие ще трябва да се вземе от новото правителство след сформирането му. Германия доставя на Турция няколко вида въоръжение, включително танкове Леопард. По-рано Анкара проявяваше интерес към строителство на завод за производство и модернизация на тези танкове на турска територия. На фона на влошаващите се отношения с Турция заради арестите на германски граждани миналата година Берлин въведе някои ограничения за доставка на военна техника, но в началото на тази година изяви готовност да поднови доставките, отбелязва ТАСС.", "date": "2018.01.25", "title": "Чавушоглу: Очакваме солидарност от Германия в борбата срещу тероризма"}
{"url": "https://www.24chasa.bg/novini/article/6682211", "text": "Самолетоносач от американския военноморски флот се очаква да направи посещение във виетнамското пристанище Дананг през март, съобщи днес министърът на отбраната на САЩ Джим Матис, който е на посещение във Виетнам, предаде Асошиейтед прес, цитирана от БТА. Той води разговори при закрити врата в Ханой с виетнамския си колега Нго Суан Лит. Двамата са обсъдили и предстоящото посещение на самолетоносача, което според АП ще предизвика раздразнение в Китай, който се отнася критично към всяка демонстрация на военна сила от САЩ в този регион. Съобщавайки за тази договореност, говорителят на Пентагона Джеф Дейвис каза, че се очаква окончателното й одобрение от висшето виетнамско ръководство. Идеята за визита от самолетоносач, която ще е първа подобна след края на Виетнамската война, се роди при предишната среща между двамата при посещението на Лит във Вашингтон през лятото. Самият Матис даде да се разбере, че вече твърдо има такова споразумение. \"Благодаря ви за засиленото партньорство във връзка с пристигането на нашия самолетоносач в Дананг през март\", каза той в началото на срещата си в генералния секретар на управляващата Виетнамска компартия Нгуен Фу Чонг. Матис му благодари също така за виетнамската подкрепа за затягането на санкциите на ООН срещу Северна Корея. Матис се срещна днес и с виетнамския президент Чан Дай Куанг. Потвърдена бе възходящата траектория на военното сътрудничество между двете страни, преодолели наследството на войната между тях, приключила преди 42 години. Матис и Куанг разговаряха седнали един до друг под голям бюст на бившия виетнамски революционен лидер Хо Ши Мин. Преди днешните официални срещи Матис посети една от най-старите виетнамски пагоди, където води дълъг философски разговор с един от висшите монаси. Храмът от 6-и век се намира на миниатюрен остров край брега на езеро в Ханой, много близо до мястото (маркирано с бетонен символ), където сенаторът Джон Маккейн - тогава военен пилот, е бил свален, пилотирайки американски бомбардировач при една от въздушните атаки над града през 1967 г. Маккейн бе изваден от езерото и отведен в затвора, станал печално известен като \"Ханойския Хилтън\". Самият Матис също е бил морски пехотинец по време на войната, но не е служил във Виетнам, припомня АП.", "date": "2018.01.25", "title": "US самолетоносач влиза във виетнамското пристанище Дананг през март"}
{"url": "https://www.24chasa.bg/novini/article/6682224", "text": "Ветеринарната клиника \"Джъст кат\" в предградията на Дъблин търси да назначи професионален гушкач на котки с нежни ръце, съобщава агенция ЮПИ, цитирана от БТА.  Обявата е публикувана в официалния сайт на лечебното заведение. В нея четем: \"Ако сте луд фен на писаните, ако чувствате естествено привличане към тях, ако сте броили котки, за да заспите, ако храните бездомни котки, тази работа е за вас. Ако галенето на котки ви изпълва душата, тази работа е за вас!\" В обявата се препоръчва кандидатите да имат нежни, но издръжливи ръце, така че да могат да галят мяукащите пациенти дълго време. Ще бъдат предпочетени кандидати с добро общуване, способни да успокояват животинките при нужда. Преимущество ще бъде и разбирането на различните видове мъркания на котешкото царство.", "date": "2018.01.25", "title": "Ветеринарна клиника търси професионален \nгушкач на котки"}
{"url": "https://www.24chasa.bg/novini/article/6681624", "text": "На 27-и и 28-и януари „БДЖ - Пътнически превози” ЕООД ще осигури 4 000 допълнителни места във влаковете, които се движат между София и Перник. Увеличаването на броя на вагоните и мотрисите за влаковете между двата града се прави за удобство на всички, които желаят да посетят Международния фестивал на маскарадните игри „Сурва”, който ще се проведе в гр. Перник през периода 26 - 28 януари 2018 г. Това съобщиха от пресцентъра на дружеството. С увеличени състави ще се движат следните влакове: Бързият влак № 5621 от София за Благоевград, който заминава от Централна гара София в 07:40 ч. и пристига в Перник в 08:33 ч.; Бързият влак № 5622 от Благоевград за София, който тръгва от Благоевград в 16:05 ч. и пристига в Перник в 17:36 ч. Влакът заминава от Перник в 17:38 ч. и пристига в София в 18:36 ч.; Бързият влак № 6620 от Кюстендил за София, който тръгва от Кюстендил в 07:05 ч. и пристига в Перник в 08:57 ч. Влакът заминава от Перник в 09:04 ч. и пристига в София в 09:53 ч.; Бързият влак № 6621 от София за Кюстендил, който заминава от София в 08:00 ч. и пристига в Перник в 08:55 ч.; Крайградският пътнически влак № 50208 от Перник за София, който тръгва от Перник в 10:00 ч. и пристига в София в 10:50 ч.; Крайградският пътнически влак № 50275 от София за Перник, който заминава от Централна гара София в 11:00 ч. и пристига в Перник в 11:45 ч.; Крайградският пътнически влак № 50274 от Перник за София, който тръгва от Перник в 13:00 ч. и пристига в София в 13:50 ч.; Крайградският пътнически влак № 50207 от София за Перник, който заминава от Централна гара София в 15:20 ч. и пристига в Перник в 16:07 ч.; Крайградският пътнически влак № 50279 от София за Радомир, който тръгва от София в 16:05 ч. и пристига в Перник в 17:15 ч.; Крайградският пътнически влак № 50278 от Перник за София, който заминава от Перник в 17:00 ч. и пристига в София в 17:57 ч. За осигуряване на допълнителна възможност за пътуване с влак между София и Перник, на 27-и и 28-и януари извънредно ще се движат следните шест влака: Крайградският пътнически влак № 50275 от София за Перник, който заминава от Централна гара София в 11:00 ч. и пристига в Перник в 11:45 ч.; Крайградският пътнически влак № 50274 от Перник за София, който тръгва от Перник в 13:00 ч. и пристига в София в 13:50 ч.; Крайградският пътнически влак № 50279 от София за Радомир, който тръгва от София в 16:05 ч. и пристига в Перник в 17:15 ч.; Крайградският пътнически влак № 50278 от Перник за София, който заминава от Перник в 17:00 ч. и пристига в София в 17:57 ч.; Крайградският пътнически влак № 50281 от София за Перник, който тръгва от София в 17:25 ч. и пристига в Перник в 18:12 ч.; Крайградският пътнически влак № 50280 от Перник за София, който заминава от Перник в 19:10 ч. и пристига в София в 20:00 ч. Цената на билет за пътуване от София до Перник е 2.30 лв. Притежателите на железопътни карти ползват намаление от крайната цена, като за тези клиенти билетът е на стойност 1.35 лв. „БДЖ - Пътнически превози” ЕООД предлага и еднодневни карти за неограничено пътуване между София и Перник в рамките на един ден. Цената на картата е 4 лв. Клиентите на националния железопътен превозвач могат да получат подробна информация за разписанията на влаковете от служителите на гишетата „Информация” и билетните каси в железопътните гари и бюра в страната или на националния информационен телефон 0700 10 200.", "date": "2018.01.25", "title": "БДЖ пусна 4 000 допълнителни места за влаковете София-Перник заради \"Сурва\""}
{"url": "https://www.24chasa.bg/novini/article/6681630", "text": "Министър-председателят Бойко Борисов проведе телефонен разговор с президента на Турция Реджеп Тайип Ердоган. Това съобщиха от правителствената информационна служба. Двамата обсъдиха идеята за организиране на среща в България между лидерите на европейските институции и на Турция. Премиерът Борисов посочи, че такава среща може да способства нормализирането на диалога между ЕС и Турция, което е от взаимен интерес. Президентът Ердоган поздрави министър-председателя с официалния старт на Българското председателство на Съвета и му пожела то да е успешно както за Съюза, така и за страните от региона.", "date": "2018.01.25", "title": "Борисов и Ердоган обсъдиха идеята за среща в България на европейските лидерите"}
{"url": "https://www.24chasa.bg/novini/article/6681623", "text": "Софийското метро, като финансови показатели, е един от най-успешните проекти от този тип в Европа. Това каза Стоян Братоев, изп. директор на \"Метрополитен\" ЕАД, в предаването \"Бизнес старт\" на   с водещ Живка Попатанасова. \"Изграждането на един километър от метрото е в пъти по-евтино отколкото в другите европейски страни. Темпото също е много добро и имаме изключително добре изградена система за финансов контрол - така че да не може нито едно евро да отиде не по предназначение. Много е сложен проектът и ежедневно има проблеми, които трябва да се отстраняват. Независимо от проучванията по време на работа се появяват много изненади. Този проект е един от знаковите за това как да се реализират проекти по европейски програми\". Софийското метро навършва 20 години. Това събитие си заслужава да се отбележи, защото първият построен участък бе един изстрадан участък, каза гостът. \"Това бяха години, когато проектът трудно се финансираше, нямаше достатъчно опитни строители и тези 6 километра са строени 19 години. Но въпреки всичко, чрез този участък, ние придобихме опит както по отношение на строителството, така и по отношение на експлоатацията, за да можем следващите участъци да ги строим по-бързо\". За последните 10 години са построени 31 км. метро, а първите 9 километра са строени 24 години, подчерта събеседникът. \"София има потребност от такова съоръжение и трябва да го развива в направлението, където има потребност и пътници\". \"Големият зелен проект на София е метрото. Той не влияе на трафика. Той само способства намаление на трафика - близо 25% е ефектът за намаляване на трафика в София. Над 79 000 тона вредни вещества годишно по-малко се изхвърлят в атмосферата именно заради наличието на метро, а след година и половина ще достигнат 90 000 тона. Над 55 000 автомобила по-малко се движат по улиците на София, благодарение на наличието на метро\".", "date": "2018.01.25", "title": "Софийското метро - един от най-успешните транспортни проекти в Европа"}
{"url": "https://www.24chasa.bg/novini/article/6681637", "text": "Метеорологичната служба на Франция обяви „оранжев код“ за опасност за наводнения в 15 департамента на страната, където нивото на реките е достигнало опасни показатели заради проливните дъждове, предава Euronews. Очаква се в Париж река Сена да продължи да се покачва до събота. „Лувърът“ е затворил своите изложби в подземните нива на музея като предпазна мярка. „Кризисен екип следи ситуацията“, съобщава управата на обекта, цитирана от Фокус. Шест железопътни станции, разположени до реката, включително „Сен Мишел“ и тази в Латинския квартал, са затворили врати. Жителите на Париж и туристите са посъветвани да странят от бреговете на Сена, за да не бъдат отнесени.", "date": "2018.01.25", "title": "Нивата на Сена в Париж достигнаха опасни равнища"}
{"url": "https://www.24chasa.bg/novini/article/6681672", "text": "Пореден криминален екшън с непълнолетни главни действащи лица се разигра през нощта срещу четвъртък на пътя между Казанлък и Стара Загора в района на село Змейово, съобщиха днес от полицията в Стара Загора. 20 минути след полунощ в областната дирекция на МВР е получено съобщение за катастрофирал таксиметров автомобил \"Шкода Фабия\" в района на Змейово. Пристигналите намясто полицаи открили блъснато в мантинелата такси с 45-годишния му шофьор в него. Мъжът обяснил, че бил нает от казанлъшкото село Горно Черковище за курс до Стара Загора от 4 младежи. В един момент те го заплашили с нож, отнели му мобилен телефон и 180-те лева, които имал в себе си, и избягали. В суматохата колата излязла от пътното платно и се блъснала в мантинелата и спряла. Полицаите бързо намерили младите нападатели - те били на около 300 метра от катастрофиралата кола и правели опит да си извикат друго такси, за да продължат към Стара Загора. Четиримата били непълнолетни - на възраст между 17 и 15 години. Те са задържани във Второ РУ на МВР в Стара Загора, по случая е заведено досъдебно производство. В родното село на тийнейджърите Горно Черковище не са изненадани от бруталните действия на момчетата, чийто тартор се оказал 17-годишният Кристиян Ш. Той не учел и не работел. В момента изтърпявал наказание пробация за държане на наркотици и за шофиране без книжка след употреба на наркотици. За него в Горно Черковище разказват, че бил единственото дете на родителите си. Родили го късно, затова и раснал разглезен. \"Ако е пълнолетен, отдавна да е в затвора\", смятат съселяните му. Другите участници в среднощния екшън били ученици, които използвали грипната ваканция, за да отидат да се забваляват в областния град. По неофициална информация, пътниците от таксито били дрогирани, когато атакували шофьора. В село Горно Черковище същата вечер били направени и други поразии - били счупени прозорците на една от къщите и на паркиран пред нея автомобил, някой атакувал с камък и прозорче от вратата на кметството. Съмненията на местните са, че същите младежи са вилняли из селото преди да си поръчат таксито, но това трябвало да се докаже.", "date": "2018.01.25", "title": "Непълнолетни заплашиха посред нощ шофьор на такси с нож, задигнаха 180 лева"}
{"url": "https://www.24chasa.bg/novini/article/6681475", "text": "Телевизионни оператори вече предлагат услуга, която ще направи всички канали достъпни онлайн, което означава, че хората няма да имат нужда от сателитна антена, съобщи Би Би Си. С нашите онлайн услуги ще се избавите от скъпите абонаменти за телевизия, твърдят Sky Go и Now TV. Италия ще бъде първа на пазара, която ще получи всички канали на Sky. Телевизията се надява, че с предлагането на тези канали в повече домове ще се увеличат както приходите, така и печалбите за компанията. Джереми Дарок главен изпълнителен директор на Sky казава, че продукта Sky Q е вече в 2 милиона домове. Now Tv предлага спортни, филмови и развлекателни канали, по-евтино и гъвкаво. Акциите на Sky се повишиха с 1% до 10,33 паунда в сутрешната търговия в Лондон, оценявайки компанията на 17,7 млрд. паунда.", "date": "2018.01.25", "title": "Телевизионни оператори предлагат онлайн услуга с по-нисък месечен абонамент"}
{"url": "https://www.24chasa.bg/novini/article/6681723", "text": "Европейската комисия съобщи, че е изготвила мотивирано становище, с което призовава България да предостави информация за начина, по който директивата за правото на достъп до адвокат в наказателното производство е въведена в националното законодателство, предаде БТА. Всеки в ЕС, заподозрян в извършване на престъпление, има основното право на справедлив съдебен процес и на защита, отбелязва комисията. Директивата допринася за осигуряване на това основно право. Директивата трябваше да бъде въведена до 27 ноември 2016 година. През януари 2017 г. ЕК изпрати на България официално уведомително писмо. Досега нашата страна не е уведомила комисията за национални разпоредби, с които се въвежда посочената директива. Затова комисията днес е решила да изпрати на България мотивираното становище. Ако нашата страна не предприеме действия в срок от два месеца, може да бъде предадена на Съда на ЕС, се уточнява в съобщението. Европейската комисия съобщи, че е изготвила и мотивирано становище за Австрия, България, Люксембург и Испания за неизпълнение на задължението за прилагане на разпоредбите на ЕС, свързани с европейската заповед за разследване по наказателноправни въпроси в националното си законодателство. Въз основа на взаимното признаване, съгласно директивата, държавите в ЕС трябва да признаят и изпълнят искане за доказателства от друга държава от Общността по същия начин и при същите условия, при които биха го направили за искане от националните си служби. Благодарение на това борбата срещу престъпността и тероризма е много по-бърза и по-ефикасна на европейско равнище, отбелязва ЕК. Държавите трябваше да въведат европейските разпоредби до 22 май миналата година. През юли 2017 г. ЕК изпрати официално уведомително писмо на държави, които закъсняваха. Сега нарушителите разполагат със срок от два месеца да извършат промените, а в противен случай комисията може да отнесе въпроса до Съда на ЕС.", "date": "2018.01.25", "title": "ЕК:  България да въведе европейските правила за достъп до адвокат"}
{"url": "https://www.24chasa.bg/novini/article/6681719", "text": "В 404 училища в страната днес не се учи заради висока заболеваемост сред учениците, съобщи пресцентърът на Министерството на образованието и науката. На 25 и 26 януари 121 училища в област Стара Загора ще бъдат в грипна ваканция. В област Бургас 138 училища са в грипна ваканция до 29 януари. В Софийска област няма да има учебни занятия в 98 училища. В област Видин няма да учат в 17 училища. В област Хасково няма да има занятия в 14 училища - ОУ \"Христо Ботев\" в село Крепост, ОУ \"Васил Левски\" в село Ябълково, ОУ \"Д. Матевски\" в град Меричлери, ОУ \"Христо Смирненски\" в село Радиево и десет училища в Димитровград. В област Габрово е обявена грипна ваканция за шест училища - СУ \"М. Райкович\" и ПГИ \"Рачо Стоянов\" в град Дряново, ОУ \"Проф. П. Н. Райков\", СУ \"П. Р. Славейков\" и НГПИ \"Тревненска школа\" в град Трявна, както и ОУ \"Васил Левски\" в село Плачковци. В област Кюстендил до 26 януари няма да има занятия в седем училища - ОУ \"Никола Вапцаров\", СУ \"Хр. Ботев\" и ПГ в град Бобов дол, ОУ \"Хр. Ботев\" в село Невестино, НУ \"Св.св. Кирил и Методий\" в Раждавица, ОУ \"Хр. Павлович\" и СУ \"Св. Климент Охридски\" в град Дупница. Няма да има занятия и в ОУ \"П. К. Яворов\" и в ОУ \"Св. св. Кирил и Методий\" в град Стралджа, област Ямбол, както и в СУ \"Св. св. Кирил и Методий\" в град Криводол, област Враца.", "date": "2018.01.25", "title": "В 404 училища днес не се учи заради грипа"}
{"url": "https://www.24chasa.bg/novini/article/6681732", "text": "САЩ трябва да спрат да подкрепят терористи, ако искат да избегнат възможна конфронтация с Турция в Сирия, заяви турският вицепремиер Бекир Боздаг днес, в шестия ден на операция \"Маслинова клонка\" на турската армия срещу сирийски кюрдски милиции, предаде Ройтерс, цитирана от БТА. Анкара в момента не разглежда вариант за създаване заедно с Вашингтон на зона за сигурност в сирийския район Африн, каза още Боздаг в интервю за телевизия \"А Хабер\", цитиран от ТАСС. \"Важно е, че САЩ стигнаха до това, предложиха го. Но обещанията на САЩ не се съчетават с това, което те реално правят, те не удържаха на думите си, дадени по-рано. Така че въпросът за създаване на зона за сигурност е отделна тема за бъдещо обсъждане\", каза той. В сряда турският външен министър Мевлют Чавушоглу заяви, че неговият американски колега Рекс Тилърсън се е обърнал към него с предложение да бъде създадена 30-километрова зона за сигурност на сирийско-турската граница. Боздаг каза също, че за да избегнат възможни конфликти с турските войски в Сирия, САЩ трябва да престанат да оказват помощ на терористи, визирайки кюрдските групировки в Сирия Сили за защита на народа и Партия на демократичния съюз, смятани от Анкара за терористични организации. Тези, които подкрепят терористичната организация, ще се превърнат в цел в тази битка, заяви той. /Светла Митева/", "date": "2018.01.25", "title": "Боздаг: САЩ да спрат да подкрепят терористи, ако не искат конфронтация с Турция в Сирия"}
{"url": "https://www.24chasa.bg/novini/article/6681733", "text": "\"Средната възраст на учителите в България е 50 години, което ни изправя пред все по-остър недостиг всяка следваща година. Затова мерките за привличане на млади хора в учителската професия трябва да са приоритетни. Представеният днес в европарламента проект от министъра на образованието и науката Красимир Вълчев е стъпка в тази посока и беше подкрепен от ключови евродепутати в сферата на образованието от Белгия, Ирландия, Румъния и Чехия.\", заяви българският евродепутат от ГЕРБ/ЕНП Ева Майдел, която бе домакин на специална тематична среща в Европарламента в Брюксел между евродепутати и министър Вълчев и заместник-министър Деница Сачева. Това съобщиха от пресцентъра на ГЕРБ.  Министър Вълчев и фондация „Заедно в час“ представиха общия пилотен проект \"Нов път за нови таланти в обучението\", финансиран по Програма \"Еразъм\". Той е насочен към привличането и обучаването на младежи за учителската професия и е в партньорство с организации в Австрия, Румъния, Латвия и баския регион в Испания. Евгения Пеева, изпълнителен директор на \"Заедно в час\", и Нели Колева, координатор на пилотния проект, поясниха, че той има за цел да обучи над 560 учители в следващите пет години. На срещата в Европейския парламент присъстваха евродепутати, които работят активно в сферата на образованието и младежките политики - българските представители Асим Адемов (ГЕРБ/ЕНП), Филиз Хюсменова (ДПС/АЛДЕ), Светослав Малинов (ДСБ/ЕНП), Георги Пирински (БСП/СиД) и техни колеги от Ирландия - Шон Кели (ЕНП), Белгия - Том Ванденкенделаре (ЕНП), Румъния – Емилиан Павел (СиД), Чехия– Томас Здечовски (ЕНП). „Най-голямото предизвикателство пред системата на българското образование в момента е недостигът на учители и необходимостта да отговорим на нуждите на децата от най-уязвимите групи. Утрешните инвестиции в добро образование започват с днешната инвестиция в българските учители.“ заяви министър Вълчев по време на срещата. „Проектът е първият по рода си в европейски мащаб, който категорично доказва, че всички печелят, когато професионалисти от различни сфери с висока мотивация се влеят в учителската професия. Печелят учениците, които получават достъп до мотивирани преподаватели. Печелят училищните колективи, които получават нов заряд и възможност да споделят опит. Печели цялата образователна система, която привлича най-подготвените.“ коментира Евгения Пеева от Заедно в час Тематичната срещата е част от приоритетната работа на българския евродепутат Ева Майдел. Тя бе докладчик за групата на ЕНП по плана на Еврокомисията за нови умения 2030. Майдел също така е организатор и патрон на редица проекти в България, насърчаващи осъвременяването на образователната система и съ-инициатор на обединението „Образование България 2030”, Визията на обединението е до 2030 г. българското образование да осигурява равен достъп до възможности за развитие и обучение в крак с 21 век за младите хора в България.", "date": "2018.01.25", "title": "Майдел: Средната възраст на учителите у нас е 50 г., трябва да привличаме младите"}
{"url": "https://www.24chasa.bg/novini/article/6681743", "text": "Нов доклад навежда на мисълта, че Айфеловата кула може да е била сред целите на терористичната клетка на групировката \"Ислямска държава\", атакувала Барселона, предаде Асошиейтед прес. Според доклада на изследователите Фернандо Рейнарес и Карола Гарсия-Калво, публикуван в януарското издание на сп. \"Сентинъл\" на Центъра за борба с тероризма към американската военна академия \"Уест пойнт\", защитната стена, ограждаща Айфеловата кула, е била поставена, след като в унищожено скривалище е бил открит видеозапис на пътуване до Париж, предава БТА. Терористичната клетка атакува през август улица \"Ла Рамбла\" в Барселона и крайбрежен град, при което загинаха 16 човека. Единствено благодарение на погрешно конструиране на бомбата не се е стигнало до по-смъртоносно нападение. Скривалището на терористите се взривило, докато те сглобявали експлозивите. Според доклада, основаващ се на интервюта със следователи и съдебни документи, преди атаката членове на терористичната клетка пътували до Париж, където купили камера и снимали Айфеловата кула. Следователите още не са установили причините за пътуването.", "date": "2018.01.25", "title": "Айфеловата кула може да е била мишена \nна терористична клетка на ИДИЛ в Испания"}
{"url": "https://www.24chasa.bg/novini/article/6681742", "text": "Гордея се, че за последните 9 години сме построили 90 нови сгради за детски градини. Това каза кметът на София Йорданка Фандъкова по време на заседанието на Столичния общински съвет, предава „Фокус“. „Благодаря за продължителния дебат. Определено още с първото изказване Паргов изказа много сериозни усилия да намерят аргументи, за да отхвърлят бюджета. Прието е опозицията де бъде против бюджета. Не разбирам защо е точно така. Защото, ако сте против – против какво? На практика не чух против кои от политиките за обектите сте. Чух обаче една обида, че кметът и екипът му са си позволили да го подготвят. Имаме определена ясна визия за изпълнение на програма. Изключително благодаря на общинския съвет и на всички съветници, които са активни с предложения, идеи и конкретни критики. Над 3 млн. лв. инвестираме в разширяването на училища. Почти 19 млн. лв. са инвестициите в енергийна ефективност на сгради и училища“, заяви Фандъкова. Тя уточни, че е чула и друго – откровени манипулации, почиващи на неистински данни. „Г-н Паргов заяви, че въздухът е 5 пъти по-мръсен. Това е неприемливо, защото всички данни показват съвсем друго. Имаме ясен проблем с нивата и превишенията в определени дни на фини прахови частици. Не ми беше ясно едно твърдение, че сме променили наредба, за да местим протести. Никой не може да ме обвини в това, че без основателни причини, каквото и да било съм местила. Смятам, че всеки има право където и както пожелае да изрази своето мнение“, допълни тя. Според нея тезите на БСП странно съвпадат с тезите на Иво Божков. „Гордея се, че за последните 9 години сме построили 90 нови сгради за детски градини. Да се политизира темата образование, правилата са ясни, контролът е изключително строг. Неслучайно беше уволнена директорка на детска градина. Във всички изказвания не чух по-различни приоритети от заложените в бюджета. Смятам, че инвестициите в спорта са част от инвестициите в образованието. Имаме добра възможност да инвестираме повече в образование, спорт и квартални улици. Имаме още възможности да инвестираме в тях, както и да подкрепяме конкретни идеи на районните кметове“, каза още Йорданка Фандъкова и добави, че очаква голяма подкрепа за бюджета на София за 2018 г. Лидерът на БСП-София Калоян Паргов заяви, че Фандъкова повтаря грешки на едно минало време. „Първият ни сблъсък с вас беше с детските градини преди 10 години. Нашето предложение е за съвсем чисто нови градини с терени, а не достроявани“, подчерта той. Кметът на София уточни, че 90-те сгради за детски градини са нови, а не достроявани. По думите ѝ дострояваните са извън тази бройка.", "date": "2018.01.25", "title": "Фандъкова: За 9 години сме построили 90 нови сгради за детски градини"}
{"url": "https://www.24chasa.bg/novini/article/6681597", "text": "Министерството на регионалното развитие и благоустройството осигурява 200 млн.лв. за развитие на туристическите атракции по Оперативна програма „Региони в растеж“ 2014-2020 г. Вчера Управляващият орган на оперативната програма публикува проект на Насоки за кандидатстване по процедура за предоставяне на безвъзмездна финансова помощ „Развитие на туристически атракции“. Допустими кандидати са Министерството на културата, общини, институции на вероизповеданията и техни местни поделения, които са юридически лица. Това е първата схема по ОПРР, която е изцяло с комбинирано финансиране – чрез кредит и субсидия, тъй като проектите по нея ще реализират приходи. Това съобщиха от пресцентъра на Министерството на регионалното развитие и благоустройството. 100 млн. лв. от средства се финансират чрез финансов инструмент, посредством финансови посредници, избрани от Фонда на фондовете, и 100 млн. лв. – чрез безвъзмездни средства по процедура „Развитие на туристически атракции“. Проектите трябва да са насочени към консервация, опазване и популяризиране на културното и религиозно наследство от национално и световно значение. Те ще се осъществяват посредством комбинация от финансиране с безвъзмездни средства и от финансов инструмент (под формата на нисколихвено кредитиране), след извършване на оценка на бизнес плана от страна на финансовия посредник. Безвъзмездната финансова помощ може да бъде предоставяна на проектен принцип по предложение на фонд-посредника, отпускащ нисколихвено кредитиране, след оценка на жизнеспособността на идеята и ефектите за постигане на икономическа активност и заетост като основни цели на ОПРР. Процедурата цели създаването на цялостни туристически продукти за обекти на културното наследство от национално и световно значение. В този смисъл ще бъдат подкрепяни интегрирани проекти, включващи не само дейности по консервация и опазване на съответния обект на културното наследство, но и дейности по неговото популяризиране и развитие, които привличат значителен брой туристи. Максималният размер на безвъзмездна помощ по проект може да достигне до 50% от общата стойност на комбинираното финансиране в зависимост от извършения от финансовия посредник анализ на жизнеспособността (бизнес плана) и анализ на риска. Предложения и коментари по проекта на Насоки за кандидатстване могат да се изпращат в срок до 23.02.2018 г. (включително) по официален път или на електронна поща: oprd@mrrb.government.bg.", "date": "2018.01.25", "title": "МРРБ дава 200 млн. лв. за развитие на туристическите атракции"}
{"url": "https://www.24chasa.bg/novini/article/6681760", "text": "Рекорден бюджет от над 1,54 млрд. лв. ще има София през 2018 г.. След 4 часови дебати общинските съветници гласуваха финансовата рамка. Общинските съветници гласуваха с 42 гласа „за“, 14 „против“ и 0 „въздържали се“. Кметът на София Йорданка Фандъкова заяви, че бюджетът на София за 2018 г. е над 1,5 млрд. лв. и е доказателство за доброто финансово състояние на общината. „Преди около месец в края на 2017 г. представихме пред СОС проекта за бюджета през 2018 г. След това се проведе и публично обществено обсъждане. Имаше достатъчно време за предложения и дискусии. Благодаря на всички колеги за това, че работиха активно за навременното изготвяне на проекта за бюджет. Подготви се един добър проект на бюджет. Днес обсъждаме проекта за бюджета на София за 2018 г. в размер на 1,5 млрд. лв., което е с 220 млн. лв. повече в сравнение с този за 2017 г.“, заяви Фандъкова. По време на дебатите общинският съветник Иван Таков от БСП заяви, че бюджетът е заченат в лъжа. „Общинските съветници бяхме прелъстени и измамени. Единственото достойнство на бюджета, което чух е, че бил рекордно голям. Поставихте и друг рекорд – най-голямото неизпълнение на вашата гордост – на инвестиционната програма. 210 млн. лв. са неизразходваните средства. Това е поредният бюджет, в който липсва цялостна стратегия за развитието на София. Този бюджет за нас не е добър и затова няма да го подкрепим“, заяви той. „Разходите по чистота са важни, но те са нещо, което минава и заминава. Имаме слабо планиране на приходите на общината“, коментира той. Иво Божков от Реформаторския блок заяви, че нещата не трябва да се приемат лично. „Вслушайте се във всяка една критика, защото няма безгрешни хора. Бюджетът на София е оценка на начина на управление на града. Моята оценка и на хората, които няма да подкрепят този бюджет е, че София се управлява зле. 10 години след като заварихте проблема с местата в детските градини, 10 години по-късно се влиза с връзки. Трафикът на коли е неовладян. Тази политика на общината е провал, защото безпристрастните и точни статистики показват потребителите на градския транспорт намаляват. Софиянци не предпочитат градския транспорт за придвижване, защото той не е достатъчно удобен и евтин от алтернативата кола“, коментира Божков. Николай Стойнев от ГЕРБ в реплика заяви, че парите на общината са гарантирани. Председателят на групата на ГЕРБ Малина Едрева уточни, че няма недостиг в детските градини и че автомобилите са скъпи. По думите ѝ услужливо се пропуска, че с градския транспорт може да се пътува и с карти, не само с еднократен билет. Трайчо Трайков от Реформаторския блок посочи, че това е третият бюджет, който се дискутира. „Аз и много други дадохме доверие на първия бюджет. Пред следващата година видяхме какво може да се подобри и подкрепихме създаването на работната група за това какво трябва да залегне в бюджета. Бюджетът е безопасен продукт на хора, които си разбират от занаята. Идеята е да може да се обобщят по-големи политики, финансово изразени от големи групи от хора от града. Ето това не виждам все още как става“, добави той. Зам.-председателят на Столичния общински съвет от групата на БСП Милка Христова заяви, че не се е променила технологията на съставянето на бюджета. „За поредна година научавам за основни разчети от медиите. Нормално ли е да получа на 15 януари бюджета, да внеса промени на 18 януари и да ми бъде казано, че съм закъсняла. Само преди 1 година се обединихме, че тази година трябва да бъде различна“, коментира Христова и добави, че запазена марка се е превърнало лепенето на павета в София. Тя обаче открои, че Столична община определено се е обърнала с лице към лечебните заведения. „Бюджетът има и своите силни страни, но за съжаление слабостите са много повече“, заключи Милка Христова. Малина Едрева добави, че няма друг кмет, който налага такива санкции и гаранции за обектите. Зам.-кметът на София д-р Тодор Чобанов заяви, че никога в историята в този град не са се строили толкова много детски градини и училища, както през последните години. По думите му броят на децата е достигнал до 48 300. Той уточни, че целта им е да разпределят равномерно детските градини и ясли. В началото на заседанието Симеон Славчев от Политическа група 5 предложи мерките за въздуха да се отчитат и обсъждат всяка седмица, както и да бъде създадена екополиция, чрез която ще може бързо и лесно да се приложат тези мерки.", "date": "2018.01.25", "title": "София с рекорден бюджет - 1,54 млрд. лв."}
{"url": "https://www.24chasa.bg/novini/article/6681781", "text": "18-годишно момче от Варна е задържано с големи количества различни наркотици в автомобила си. След задържането му дежурен прокурор е определил мярка за неотклонение подписка за младежа. Полицаи забелязали около 22.30 часа вечерта мерцедес с варненска регистрация на автобусна спирка на бул. \"Сливница\" в морската столица. Тъй като возилото стояло съмнително много време на спирката, униформените решили да проверят шофьора. В хода на проверката младежът доброволно предал торба със суха тревна маса, пликче с 40 таблетки, пакетче от фолио с треа и метална мелничка. Според експертната справка наркотиците са - марихуана с общо тегло 123,9 гр. и амфетаминови производни с общо тегло 17,8 гр. Материалите по случая са докладвани на прокурор, образувано е досъдебно производство.", "date": "2018.01.25", "title": "Спипаха 18-годишен от Варна с наркотици в колата си"}
{"url": "https://www.24chasa.bg/novini/article/6681786", "text": "Премиерът Бойко Борисов разговаря с министрите на търговията и инвестициите на Саудитска Арабия Маджид Бин Абдулла Ал-Касаби и с министъра на енергетиката, промишлеността и минералните ресурси Халид Ал-Фалих. Те оцениха високо визитата на министър-председателя в края на ноември м. г. и посочиха, че разговорите в Рияд между представителите на правителствата са отлично начало за ползотворно сътрудничество между двете страни. Това съобщиха от пресцентъра на Министерския съвет. Срещата на премиера Борисов със саудитските министри се състоя в рамките на Годишната среща на Световния икономически форум в Давос. На нея бяха обсъдени предприетите действия след официалното посещение в Кралство Саудитска Арабия за активизиране на двустранното икономическо сътрудничество и засилване на търговския стокообмен и инвестициите. Премиерът Борисов използва повода да предаде сърдечните си поздрави към крал Салман бин Абдулазиз Ал-Сауд и престолонаследника Мохамед бин Салман Ал-Сауд и да благодари за отлично организираното посещение.", "date": "2018.01.25", "title": "Бойко Борисов разговаря със саудитски министри в Давос"}
{"url": "https://www.24chasa.bg/novini/article/6681377", "text": "Парламентарната република е атрофирала и това е нейно свойство от самото й създаване в 5 век преди новата ера. И не случайно аз съм подел борба за промяна на общественото устройство в страната. Това коментира историкът проф. Божидар Димитров по повод отчета на президента Румен Радев за свършеното през първата година от мандата му, по време на който държавният глава обяви, че парламентарната република е атрофирала заради рекордно ниското доверието в Народното събрание, цитиран от \"Фокус\". „Отчетът на президента, някой правилно отбеляза, че всъщност е отчет какво не е свършило и какво лошо е свършило правителството на ГЕРБ и много малко беше какво президентът е свършил“, посочи проф. Димитров. „Но не бива да му се сърдим чак толкова много по една проста причина. Правомощията на президента са крайно ограничени във всяко едно отношение. Той няма право дори на законодателни инициативи. И не случайно аз съм подел борба за промяна на общественото устройство в страната. Тоест за смяна на формата на управление на парламентарната република с президентска република“, коментира проф. Димитров. По думите му изказването на държавния глава, че парламентарната република е атрофирала, е едно от верните неща, които той е отбелязал в речта си, но това всъщност е станало много отдавна – още със създаването й. „Тя е атрофирала и това е нейно свойство от самото й създаване в 5 век преди новата ера. Първата парламентарна република – Атинската е атрофирала за 30-40 години. В България пълната атрофия е станала в периода 1923-34 година и не случайно, когато е направен Деветнадесетомайският преврат, е въведена форма на лично, царско управление. Народът е бил доволен, щастлив, а България е отбелязала най-големият ръст във всяко едно отношение“, посочи още проф. Божидар Димитров.", "date": "2018.01.25", "title": "Проф. Димитров: Радев е прав, че парламентарната република е атрофирала, но то е още от създаването й"}
{"url": "https://www.24chasa.bg/novini/article/6681376", "text": "При железопътната катастрофа край Милано, по данни на местната противопожарна команда, са загинали между трима и петима души, предава Euronews. Държавната железопътна компания „Феровие дело Стато“ съобщава в официално свое заявление, че регионалният влак е дерайлирал на гара Пиолтело на около 40 км. от Милано, предаде \"Фокус\". По-рано служител на местните спешни служби съобщи за около 100 души с леки наранявания. Спасителните екипи се опитват да спасят хората, които са все още блокирани във влака. Причините за катастрофата се изучават.", "date": "2018.01.25", "title": "Най-малко 3-ма загинаха при дерайлирането на влака в Италия"}
{"url": "https://www.24chasa.bg/novini/article/6681355", "text": "Убитите родители на пловдивския полицай Венцеслав Караджов знаели, че той ще се разправи с тях и ще ги ликвидира. Божурка и Цветан  споделили опасенията си пред съседка, че не ги чака нищо хубаво, след като спечелили дело срещу сина си за имоти. Това разказа в пловдивския окръжен съд ключовият свидетел Анка Петкова. Именно тя открила труповете на двамата родители. \"Припаднах от гледката. Получих шок. Едва се обадих на тел 112 да съобщя. От ужас забравих имената на Божурка и Цветан\", върна се към кошмара 79-годишната съседка. Тя живеела точно срещу Караджови и непрекъснато им помагала. Звънели си по телефона, виждали се. Преди да ги убият, Анка видяла майката на полицая. \"Това беше в петък. Тогава Божурка ми се похвали, че са спечелили делото за земеделски земи, за което синът им ги съди\", разказа в Петкова. Майката на полицая била много притеснена. Съседката я попитала защо не се радва на тази вест. \"Защото ни е страх. Той ще ни убие\", отвърнала Божурка. Анка я апострофирала: \"Какви ги говориш? Венци ви е син\". \"Ще видиш, че така ще стане. Ако не той, ще плати на някой\", отчаяна била майката. На следващия ден, събота, Петкова срещнала бащата на полицая. \"Също не изглеждаше добре. Беше отчаян. Попитах го какво има. А той ми каза да отида у тях на ранчото да си поговорим\", върна лентата Анка. В неделя на 15 май 2016 г. двамата родители били разстреляни. Повече от час Анка Петкова беше поставена на кръстосан разпит в съда от прокурора и защитата на обвиняемия. Макар и на тази възраст, тя отговаряше ясно и категорично. В началото се извини, че след кошмарната гледка на 17 май 2016 г. загубила слуха си и получила няколко мини инсулта от стрес. Божурка и Цветан живееха в една стаичка като животни, разказа Анка. В същия двор била и къщата на Венцислав, за която той се разправял с тях и искал да му я припишат. Майка му отвръщала, че той е единствен наследник. \"Там, където родителите живееха, нямаше ток 8 месеца заради неплатена сметка от 1000 лева. Наложи се да изтеглят заем, за да я платят. Нямаха дърва. Топлеха се на печка с твърдо гориво, като ходеха да събират клечки. Нямаха пари за дърва. По това време бяха в лоши отношения със сина им\", редеше баба Анка. По думите й в началото полицаят се разбирал с родителите си. Майка му водела детето на градина, вземала го, грижела се. Впоследствие започнали кавги за въпросната къща. \"Венци живееше в нея, но се махна и отиде в апартамента си. Майка му и баща му останаха в пристройката от стаичка и коридор. Миришеше на мухъл\", обясни съседката. Тя нямала добро мнение за съпругата на полицая Каля. \"Божурка се оплакваше много от снаха си. Караха се. Дори веднъж станах свидетел на разправия. Там беше и синът. Викам му: \"Венци, защо така, бе?\" А жена му се нахвърли върху мен: \"Вие, госпожо, откъде знаете какви са отношенията ни?\". За малко щеше да ме набие\", спомня си Анка. Категорична е, че родителите имали големи неприятности със сина си. И всичко било за къщата. Божурка и Цветан непрекъснато подавали оплаквания в полицията от Венцеслав. \"Живееха общо с 300 лева. Вземаха храна от социалната кухня. Стояха гладни. Често като сготвех, им носех. Лягаха си рано, за да се завиват заради липса на отопление. Нямаха и телевизор. Техният беше без звук. Дадох им един мой стар, той пък имаше само картина. И клетите пускаха и двата приемника. Давах на Божурка мои дрехи, а на Цветан - панталони и блузи от сина ми. Месец след това ги убиха\", разказваше Анка. Тя се разтрепери, когато я накараха отново да разкаже какво е видяла на 17 май. \"Предният ден звънях упорито да ги търся. Не се обаждаха. На следващия продължих. Учудих се, че не отговарят. Една съседка ме накара да отида да видя какво става. Около 16 часа във вторник влязох откъм ранчото. Вратичката беше отворена, а вечер винаги я заключваха със синджир и катинар. Казах си: \"Тук е станало нещо\". Надникнах в стаичката. Божурка лежеше окървавена на леглото, а Цветан - проснат между масата и стола. Стана ми лошо. Оттогава не съм добре. Слухът ми се изгуби. Все съм по болници. Получих страхова невроза\", оплака се Анка Петкова. Венцеслав Караджов прекъсна съседката си. \"Откъде, госпожо, знаете, че съм искал да ми припишат къщата?\", попита той. \"Майка ти ми каза\", отвърна му тя. Подсъдимият понечи да зададе втори въпрос. \"Кажи, Венци. Слушам те\", наперено се обърна към него баба Анка. Полицаят я попита била ли е свидетел на разправия между него и родителите му. \"Вече отговорих. Само веднъж. Тогава жена ти се нахвърли върху мен\", повтори Петкова. \"А майка ми оплаквала ли се е, че баща ми я тормози\", продължи с въпроси той. \"Никога\", отсече жената. Тя излезе разтреперена от съдебната зала. \"Отново преживях кошмара\", каза тя. Делото продължава с разпит на свидетели и вещи лица. Венцеслав Караджов от първия ден отрича да има авторство към престъплението. Твърди, че е жертва на заговор от бившите му началници в МВР. Не е открито и оръжието, с което е извършено двойното убийство.", "date": "2018.01.25", "title": "Съседка на разстреляните родители на полицая: Страхуваха се, че той ще ги убие"}
{"url": "https://www.24chasa.bg/novini/article/6681383", "text": "България е хубав пример за това как може да охраняваш собствената си външна граница и същевременно да пазиш външната граница на ЕС. Това каза еврокомисарят за миграцията, вътрешните работи и гражданството Димитрис Аврамопулос пред медиите преди неформалния съвет по правосъдие и вътрешен ред. Той заяви, че трябва да се намери начин да се приеме обща европейска система за бежанците. И допълни, че вътрешните министри ще направят конструктивен принос в постигането на решение по време на обсъжданията в съвета, информира БТА. Аврамопулос отбеляза още, че ЕС трябва да бъде по-ефективен във връщането на емигранти, които нямат право да останат в Европа. Еврокомисарят коментира, че системата за релокация на бежанци работи и припомни, че повече от 30 000 души са били релоцирани. \"Молбите намаляват, но системата работи. Презаселването също работи и имаме положителни резултати\", допълни Аврамопулос.", "date": "2018.01.25", "title": "Еврокомисар: България е добър пример за охраняване на външната си граница и тази на ЕС"}
{"url": "https://www.24chasa.bg/novini/article/6681393", "text": "Турските въоръжени сили са неутрализирали над 300 терористи в сирийския район Африн, където продължава операцията \"Маслинова клонка\", заяви днес турският премиер Бинали Йълдъръм, цитиран от турските медии и ТАСС. Той посочи, че операцията в Африн продължава по план. Турската армия обяви в събота началото на операцията \"Маслинова клонка в Северозападна Сирия, предава БТА. Въоръжените сили на Турция водят борба срещу ДАЕШ (\"Ислямска държава\") и ПКК (Кюрдската работническа партия) в Северозападна Сирия, каза Йълдъръм, цитиран от Анадолската агенция. Той добави, че абревиатурата YPG (СЗН - Сили за защита на народа, сирийски кюрдски милиции - бел ред.) не променя същността на престъпната организация. YPG (СЗН) е същата организация като ПКК. Известно ни е какво представляват, тъй като се борим срещу тях вече 40 години, посочи премиерът. Турция осигурява не само безопасността в региона, а сигурността на цяла Европа, каза още във връзка с операцията Йълдъръм, цитиран от турската телевизия НТВ.", "date": "2018.01.25", "title": "Йълдъръм: Неутрализирахме над 300 терористи в Северна Сирия"}
{"url": "https://www.24chasa.bg/novini/article/6681421", "text": "Само за един уикенд 4500 автомобила са навлезли в пределите на НП „Пирин”. Това бе установено след направена проверка от служители на Национален парк „Пирин”. „Едно от задълженията на публичните власти е спазването на екологичното законодателство и подпомагане поддържането на околната среда. В тази връзка и в контекста на многократно заявяваната твърда позиция на български „екологични” организации против изграждането на най-щадящия природата транспорт – лифтовия, оповестяваме горните данни за броя на МПС, навлезли на територията на Пирин. Всички ние добре знаем, особено след сериозното замърсяване на въздуха в столицата, че то идва вследствие на два основни фактора – вредните емисии от изгорелите автомобилни газове и битовото горене. Не е необходимо да бъдеш тесен специалист, за да разбереш разликата между достъпа до планината посредством лифтове и достъпа посредством автомобили. Заявил съм позицията на местната администрация за създаване на данъчни облекчения за потребителите на екологични горива за битово отопление на територията на общината. Още през 2013 година съм заявил позицията си и по отношение присъствието на автомобили в парк „Пирин”. Единственото, което ме озадачава в случая е, че т.нар. „еколози” следваше сами да търсят тази логика при категоричното си отричане на възможността за изграждане на втори лифт в ски зона Банско. Държавата и общината са на своето място, защитавайки обществения интерес – давайки възможност за развитие на един планински регион по начин, който да не ощетява природните дадености. А къде точно се позиционират т.нар. „еколози” и дали защитават Пирин или зад този гръмък лозунг се крие нещо по-прозаично, оставям всеки сам да прецени за себе си. Това, което знам като градоначалник е, че ще търся варианти и добри европейски практики за ограничаване на достъпа на автомобили до парк „Пирин”, които да предложа на държавните органи за реализация. Това, което знам е, че ще продължавам да работя в посока създаването на официална статистика за броя на МПС, движещи се по общинския път Банско – х. Вихрен чрез монтирането на интелигентно видеонаблюдение. Такава статистика има сериозна стойност за изготвянето на обективни анализи при определяне политиката на управление на националните паркове. Това, което знам е, че уплътняването на ски-зона Банско с допълнително лифтово стопанство, не би нарушило баланса в планината. Далеч по-вредно е излъчването на вредни емисии от едно натоварено шосе насред Пирин” заяви Икономов по повод изнесената информация.", "date": "2018.01.25", "title": "4500 автомобили в Пирин само за един уикенд, ще правят нова система за броенето им"}
{"url": "https://www.24chasa.bg/novini/article/6681405", "text": "Малко повече от 20 души протестираха пред сградата на РИОСВ във Варна, където е насрочено заседанието на експертния екологичен съвет на Регионалната екоинспекция във Варна. Експертите разглеждат доклада за оценка на въздействието върху околната среда на инвестиционно предложение за добив на природен газ на територията на област Добрич от страна на \"Русгеоком\". Малко преди нова година бе проведен местен референдум, на който 97% от гласовете бяха против добива на газ. Протестиращите твърдят, че направената екооценка е само в интерес на инвеститорите и не дава реалната опасност от замърсяване. Очаква се, след като се разгледа доклада по ОВОС, на заседанието да бъде решено дали находището Спасово ще бъде дадено на концесия на фирмата „Русгеоком”.", "date": "2018.01.25", "title": "С протест очакват решението за шистовия газ"}
{"url": "https://www.24chasa.bg/novini/article/6682639", "text": "Премиерът Бойко Борисов присъства на Годишната среща на Световния икономически форум в Давос.  Той проведе срещи с принца- престолонаследник Алоис фон унд цу Лихтенщайн, с премиера Адриан Хаслер и с министъра на външните работи, правосъдието и културата Аурелиа Фрик. По време на разговорите бяха обсъдени възможностите за активизиране на двустранните търговско-икономически отношения, задълбочаване на сътрудничеството по финансови и данъчни въпроси, както и приоритетите на Българското председателство на Съвета на Европейския съюз.", "date": "2018.01.25", "title": "Бойко Борисов в Давос"}
{"url": "https://www.24chasa.bg/novini/article/6681414", "text": "Само за седем обекта в Банско и за пет в курорта Боровец са издадени заповеди за налагане на принудителната административна мярка \"Запечатване на обект\" след стартиралата в началото на годината зимна кампания в туристическите центрове. Това съобщиха от ТД на Националната агенция за приходите - София. При направените над 750 проверки в курортния град и 140 в комплекс Боровец са установени общо 45 нарушения. Не е констатиран нито един опит за смяна на собствеността на обектите, при които е приключила процедурата по запечатване, с цел да се избегне мярката. \"Данните към момента потвърждават тенденцията за стабилна промяна във фискалната култура и финансовата дисциплина в резултат на последователната политика за открит диалог, превенция и контрол, която НАП провежда през последните години в зимните курорти\", е казала Илиана Христова, директор на ТД на НАП София, цитирана в съобщението. Инспекторите на Агенцията извършват наблюдения и проверки и в съседни населени места. Ще бъдат запечатани и общо 10 обекта в Гоце Делчев, Разлог и Сандански и 2 в Самоков.", "date": "2018.01.25", "title": "НАП: Намаляват нарушенията в Банско \nи Боровец"}
{"url": "https://www.24chasa.bg/novini/article/6681413", "text": "Над 100 животновъди се събраха на протест в района на спирка Джебел край Кърджали и заплашват да блокират международния път за Гърция. Протестът е срещу наредба 3 на земеделското министерство, която определя плащането на субсидии да става не на глава добитък, а според предадено количество мляко.                                                                                                                                                                                                                                                                                                                       ", "date": "2018.01.25", "title": "Фермери протестират в Кърджалийско, заплашват да блокират пътя за Гърция"}
{"url": "https://www.24chasa.bg/novini/article/6681386", "text": "Световната общност трябва да работи по политическо решение за бежанската криза в Сирия.” Това каза Фолкер Тюрк - помощник върховен комисар по въпросите на закрилата във Върховния комисариат за бежанците към ООН на брифинг в НДК. „Най-доброто решение за Сирия е да се установи мир в тази страна. Сирийските бежанци ни казват, че тяхното най-добро решение е да се върнат в Сирия, но там трябва да има мир\", посочи Тюрк. „Турция е най-голямата страна, приемаща сирийски бежанци в световен мащаб – повече от 3 млн. сирийците. Това, което направи Турция за няколко години е забележително – тя отвори вратите си за тях\", допълни помощник върховният комисар.  Значителна част от бежанците не идват в Европа, те остават в регионите си, 84%  в страни с нисък доход, каза още Тюрк. ", "date": "2018.01.25", "title": "Шеф в ООН: Трябва политическо решение в Сирия, за да се спре бежанският поток оттам"}
{"url": "https://www.24chasa.bg/novini/article/6681441", "text": "Изминалата година беше рекордна в историята на столичното летище, обобщават постигнатите резултати от ръководството му. Обслужените пътници през периода са били почти шест милиона и половина /6 490 096/, което е ръст от 30,3 на сто на годишна база, предаде БТА. Забележителен е фактът, че рекордно увеличение по отношение на пътниците отбелязва и всеки един месец от изминалата година. През Терминал 1 са преминали 36 на сто от всички пътници, а през Терминал 2 - 64 на сто, сочи статистиката. Традиционно, най-силни месеци по отношение на брой обслужени пътници са юли, август и септември с над 600 хиляди пътуващи във всеки един от тях. Десетте най-предпочитани дестинации през изтеклата година са: Лондон, Милано, Варна, Рим, Амстердам, Брюксел, Мадрид, Тел Авив, Франкфурт, Мюнхен. Ръст от 11,3 на сто се наблюдава и в броя на самолетодвиженията за 2017 г. През изминалата година са излетели и кацнали общо 57 670 самолети. Обработените товарни и пощенски пратки са сходни спрямо тези от предходната година и възлизат на 21 хиляди тона на годишна база. Зимното разписание на летище София 2017/2018 г. предлага избор от над 20 авиокомпании, които изпълняват директни полети до 63 дестинации в Европа и Близкия Изток.", "date": "2018.01.25", "title": "30% ръст на пътниците на летище София през 2017 г. - почти 6 милиона и половина"}
{"url": "https://www.24chasa.bg/novini/article/6681439", "text": "Президентът на САЩ Доналд Тръмп се приземи на летището в Цюрих, за да участва на провеждания в Давос Световен икономически форум, предава Франс прес, цитирана от Фокус. Тръмп се прехвърли на хеликоптер, за да приключи пътуването си до алпийския курорт, където световният политически и икономически елит очаква да разбере от него за неговата програма „Америка на първо място“.", "date": "2018.01.25", "title": "Тръмп пристигна в Давос за Световния икономически форум"}
{"url": "https://www.24chasa.bg/novini/article/6681467", "text": "Възрастна русенка стана поредната жертва на телефонните измамници, след като даде 8000 лева на престъпниците. Това съобщиха днес от полицията в крайдунавския град. Преди няколко дни 83-годишната жена получила обаждане от мъж, който се представил за \"доктор Николов\". Той обяснил, че трябва да се плати спешно в Здравната каса медицинска операция на очите на дъщеря й, която пострадала при битова злополука - взривен бойлер, предава БТА.  Възрастната жена изпълнила дадените по телефона указания. Приготвила парите, увила ги в найлонова торбичка и ги дала на непознат пред входа на блока, в който живее.", "date": "2018.01.25", "title": "83-годишна русенка даде 8 000 на ало измамници"}
{"url": "https://www.24chasa.bg/novini/article/6681471", "text": "Българското председателство на Съвета на Европейския съюз дава ясен сигнал на младото поколение европейци, че тяхното бъдеще е приоритет за нас. Мотото на българското председателство е \"Съединението прави силата\" и аз разчитам на подкрепата на всички колеги, за да работим заедно за една по-образована и иновативна Европа\". Това заяви министърът на образованието и науката Красимир Вълчев при откриването на първата Европейска среща на върха по въпросите на образованието, съобщи пресцентърът на МОН. Министър Вълчев участва в срещата по покана на европейския комисар по образованието, културата, младежта и спорта Тибор Наврачич. \"Първата Европейска среща на върха по въпросите на образованието е навременна и важна, защото даде тласък за определяне насоките за предстоящата обща работа в сектор \"Образование\" за осъществяване на политическите приоритети, подкрепени от европейските лидери в края на миналата година. \"От изключителна важност е да увеличим размера на европейските инвестиции в образованието, за да можем да градим по-приобщаващи, образовани, иновативни и сплотени общества. Бъдещето на Европа е в ръцете на общества, обединени около общите европейски ценности, на граждани, притежаващи уменията за успешно личностно и професионално развитие, каза министърът. Той изтъкна ролята на Програма \"Еразъм+\" като едно от най-успешните постижения на ЕС. Бъдещето на програмата след 2020 г. е основен приоритет за българското председателство и ще бъде обект на дебат на министрите в рамките на Съвета по въпросите на образованието, председателстван от България, на 15 февруари 2018 г. в Брюксел.", "date": "2018.01.25", "title": "Вълчев: С повече инвестиции в образованието градим по-иновативна Европа"}
{"url": "https://www.24chasa.bg/novini/article/6681468", "text": " Соченият за магистрален грабител Емил Милев, известен с прякора си Крокодила, си подбира по-удобни съдии, заради това настоява делото му за мярката за неотклонение да се отложи за друга дата. С тези думи възкликна прокурорът от Софийската апелативна прокуратура Димитър Арабаджиев на втора по ред устна молба на Коркодила в съда заседание да няма. \"Как може така да говори прокурор. Искам му отвод!\", отвърна му Крокодила. И посочи пред съда, че все още не се е запознал с материалите по делото, тъй като искал сам да упражни правото си на защита. Той е обвинен за грабеж през 2008 г., когато задигнал над 170 хил. лв. оборот от магазин \"Била\" в столичния кв. \"Люлин\", твърди прокуратурата. Градският съд му наложи арест, сега той го обжалва пред апелативния. Във вторник Крокодила излезе със същия аргумент, че не е изчел всички материали. Тогава съдиите Николай Джурковски, Александър Желязков и Емилия Колева отложиха процеса за днес. \"Вчера ме закараха в СДВР, за да ме питат колко съм висок. И цял ден така! Не съм спал през нощта, искам да се запозная с материалите по делото, имам това право\", каза още Крокодила на съдиите Елена Каракашева, Вера Цветкова и Петър Гунчев. \"Повече от 2 дни е имал достъп до материалите по делото\", възрази прокурор Арабаджиев. Въпреки това обаче магистратите се съобразиха с искането на Крокодила, за да не нарушат правото му на защита, и му дадоха време до 30 януари. Тогава делото по мярката му за неотклонение ще се гледа от друг състав, който е дежурен по график. Срещу Крокодила се водят и други 3 дела. По най-голямото от тях неотдавна той получи оправдателна присъда за 4 дръзки грабежа на първа инстанция от спецсъда.", "date": "2018.01.25", "title": "Прокурор: Крокодила отлага дело, за да си подбере по-удобни съдии"}
{"url": "https://www.24chasa.bg/novini/article/6681504", "text": "„ЕЛПРОМ ЕМЗ” ООД монтира и пусна в действие две двойни зарядни станции в Маскат, столицата на султаната Оман. Те са тип MAR-GSM T2 T2 за зареждане акумулаторите на електромобили, с изходяща мощност от 43 KW и 22 KW, работят на трифазно напрежение. Всяка от станциите позволява едновременно зареждане на два електромобила. Фирмата от Шабла работи в Оман с сътрудничество с Nama Group, университета „Sultan Qaboos“ (SQU) и Центъра за изследване на устойчивата енергия на SQU . Това са първите станция за зареждане на електрически автомобили в Маскат и бяха открити под патронажа на д-р Rahma bint Ibrahim al Mahrouqiyah, заместник-канцлер на SQU за следдипломни изследвания, в присъствието на главните изпълнителни директори на Nama Group, висши служители от публичния и частния сектор, представители на университета. Откриването съвпада с обиколката Global EVRT за популяризиране на електрическите автомобили и ролята им за създаването на интелигентни и устойчиви общества. Маршрутът, минаващ през Обединените арабски емирства, специално бе отклонен и до Оман, за да могат участниците в Global EVRT 2018 г. да присъстват на откриването и да заредят на станциите, производство на „ЕЛПРОМ ЕМЗ” от Шабла. „С монтирането и пускането в действие на първите зарядни станции за електроавтомобили „Нама груп” подкрепя усилията на правителството за опазване на околната среда и устойчиво управление на ресурсите”, заяви д-р Мансоор бин Талиб ал Хинай, вицепрезидент на компанията. „Нама груп” и занапред ще продължи да отделя внимание на електрическите превозни средства. „Тези станции са част от стратегиите ни в съответствие с глобалната тенденция към устойчива чиста енергия. Благодарим на „Нама груп” и на „ЕЛПРОМ ЕМЗ” от Шабла за изграждането на тази станции. Искаме да похвалим усилията на компаниите и институциите, които подкрепят идеята за насърчаване на бъдещето на електрическите автомобили в Оман като част от развитието на националната икономика”, заяви д-р Амер бин Сайф ал Хинай, директор на Центъра за изследване на устойчивата енергия в университета \"Султан Кабос\".", "date": "2018.01.25", "title": "Българска фирма зарежда електромобили в столицата на Оман"}
{"url": "https://www.24chasa.bg/novini/article/6681505", "text": "Ирландският министър-председател Лео Варадкар заяви, че страната му иска отношенията на Великобритания с ЕС да бъдат по-близки от неговите отношенията му с Норвегия, но за това трябва да има специално споразумение, защото подобни отношения биха били безпрецедентни, предава Ройтерс, цитирана от Фокус. „Смятам, че ще има специфично споразумение за Великобритания. Ирландия иска да сме колкото се може по- близки и да имаме „Норвегия плюс“, но смятам, че трябва да се впуснем в детайлите какво би значело това“, заяви Варадкар в кулоарите на Световния икономически форум в Давос. По-рано главният преговарящ на ЕС за Брекзит Мишел Барние заяви, че бъдещото търговско споразумение между ЕС и Великобритания трябва да бъде подобно на тези, които Съюзът има с Канада и Норвегия. Но според Варадкар нито канадският, нито норвежкият модел ще са подходящи за Великобритания. „Великобритания трудно може да се сравни с Норвегия, която е относително малка страна или с Канада, която е на друг континент“, заяви министър-председателят.", "date": "2018.01.25", "title": "Лео Варадкар: Искаме сделка  „Норвегия плюс“ с Великобритания след Брекзит"}
{"url": "https://www.24chasa.bg/novini/article/6681535", "text": "При  е пострадало 4-членно семейство с турско гражданство. Те са приети в спешното отделение на УМБАЛ \"Св. Анна\", съобщиха от лечебното заведение, предава Фокус. Бащата (на 42 г.) е с фрактура на гръдна кост, фрактура на 11 и 12 прешелен, фрактура на лява слепоочна кост. Той е стабилизран. Майката (на 32 г.) е без сериозни наранявания. При удара, детето им (на 8 г.) е изхвърчало през предния прозорец на автомобила. Той все още се преглежда. Мъж на 26 години, техен племенник, също е приет за лечение, като и неговите прегледи не са приключили към момента.", "date": "2018.01.25", "title": "4-членно семейство с турско гражданство е пострадало при катастрофата край Нови хан"}
{"url": "https://www.24chasa.bg/novini/article/6681546", "text": "Румънец шофирал камион с над 2 промила алкохол на пътя Русе-Бяла. Това съобщиха от полицията в крайдунавския град. Около 21,30 часа снощи граждани съобщили на тел. 112, че по главния път се движи неадекватно товарен автомобил. В района на Бяла екип на полицията спира за проверка возилото. То било управлявано от 49-годишен румънец. При проверката за алкохол дрегерът отчел 2,26 промила. На шофьора е съставен акт. По случая е образувано бързо производство по чл. 343б, ал.1 от Наказателния кодекс, който предвижда от една до три години затвор и глоба от 200 до 1000 лева.", "date": "2018.01.25", "title": "Румънец шофирал с над 2 промила алкохол по пътя Русе - Бяла"}
{"url": "https://www.24chasa.bg/novini/article/6681548", "text": "Подкрепа за обсъждането на следващата Многогодишна финансова рамка /МФР/ е едно от очакванията на европейския бизнес от българското председателство на Съвета на ЕС, съобщи БТА. В писмо до премиера Бойко Борисов, разпространено от Българската стопанска камара, ръководството на BusinessEurope напомня, че предложението за следващата МФР ще бъде публикувано най-рано през май 2018 г. и се изтъква, че би било полезно българското председателство да подкрепя усилията на Комисията за напредък в дискусиите по конкретни въпроси, тъй като времевата рамка за приемане на предложението за МФР ще бъде много кратка - ако целта е постигане на споразумение преди европейските избори в средата на 2019 г. \"Ако не постигнем съгласие по предложението до този момент, това ще има сериозни последици: най-вероятно ще означава сделка в последната минута, последвана от сериозни закъснения в стартирането на програмите през 2021 г. и загубена година за инвестиции от бюджета на ЕС, както се случи през 2014 г.\", пише в писмото с приоритетите и очакванията на европейския бизнес от българското председателство на Съвета на ЕС. Европейският бизнес заявява необходимостта от гарантиране на това, че Европа ще остане едно от най-добрите места в света за живот и работа, като извършва необходимите икономически и социални реформи. За да защитим нашия социален модел, ние трябва да го модернизираме, а за да можем да финансираме мрежи за социална сигурност, ние трябва да сме конкурентоспособни, се обръща ръководството на BusinessEurope към премиера. Според европейския бизнес е необходимо премахване на нестабилността в трудовото законодателство, намаляване на прекомерните разходи за труд, които не са свързани със заплатите, да се обърне внимание на несъответствията в уменията, да се насърчи мобилността и законната миграция и да се премахнат \"капаните\" на безработицата. Друг акцент в писмото на европейския бизнес в контекста на българското председателство е свързан с постигане на напредък при обсъждането на Икономическия и паричния съюз, индустриалната стратегия на ЕС, развитие на единния пазар, спешно завършване на цифровия единен пазар. Европейският бизнес изтъква също, че от ключово значение е ЕС да насърчава амбициозна търговска политика. \" ЕС не трябва да се въздържа от глобална конкуренция, но трябва да укрепи способността на всички компании да се справят с тази глобална конкуренция, да защитава и да дава приоритет на интересите на европейските граждани и предприятия\", пише в писмото до премиера. Според европейския бизнес това включва и договарянето на всеобхватни съвременни търговски споразумения, водещи до засилено международно сътрудничество и световна търговска система, базирана на либерални правила. Тези основни принципи трябва да бъдат запазени във всички законодателни мерки и решения, взети на ниво ЕС и на национално равнище, се посочва в писмото.", "date": "2018.01.25", "title": "Eвропейският бизнес: Очакваме от България подкрепа за финансовата рамка"}
{"url": "https://www.24chasa.bg/novini/article/6681545", "text": "Сръбският премиер Ана Бърнабич говори днес на среща на групата \"Нови лидери за Европа\" в рамките на Световния икономически форум в Давос, където изтъкна, че Европа е необходима на Балканите, но и Балканите са необходими на Европа, а европейската интеграция на страните от Западните Балкани е важен фактор за бъдещето на региона, съобщи Танюг. На срещата, чийто фокус бе върху бъдещето на Европа и глобалните тенденции, Бърнабич каза, че Сърбия е дълбоко и искрено посветена на европейската интеграция, защото споделя европейските ценности и идеята за дългосрочен мир, просперитет и стабилност, предаде БТА. ", "date": "2018.01.25", "title": "Бърнабич в Давос: Европа е необходима на Балканите, но и Балканите са необходими на Европа"}
{"url": "https://www.24chasa.bg/novini/article/6681573", "text": "Учени в Базел разрешиха десетилетна загадка за идентичността на мумифицирана жена, открита през 1975 г. в църква в швейцарския град, съобщи Би Би Си, цитирана от  . Проучването им обаче разкри друга изненада - тя се оказала пра-пра-пра-пра-пра-пра-прабаба на британския външен министър Борис Джонсън. Жената била погребана пред олтара на църквата на босоногите в Базел била добре хранена, в дрехи с добро качество, което показвало, че е от заможно семейство. Но нямало надгробен камък, който да разкрие самоличността й, макар че първоначалното изследване на дървения ковчег показало, че той е от XVI век. Имало и друг ключ за решаване на загадката - в тялото имало много живак, който бил основното средство за лечение на сифилис в периода XV-XIX век. Тази терапия по-често убивала отколкото лекувала, но била причината за запазване на тялото й. Но още не било ясно коя е жената. Открити през 2017 г. архиви разкрили, че гробът с жената бил отварят и преди - през 1843 г. Тези документи накарали учените да предположат, че жената била от знатното базелско семейство Бишоф. С най-съвременни методи учените успели да извлекат ДНК материал от големия пръст на крака й. Той бил сравнен с ДНК от живи потомци на семейство Бишоф. Резултатът показал вероятност от 99,8% те са да наследници по майчина линия на мумията. След което учените със сигурност заключили, че става дума за Ана Катарина Бишоф, която е родена в Базел през 1719 г. и умира там през 1787 г. След установяване на самоличността й генеалози успяват с помощта на документи за раждания, бракове и смърт, които се водели от по-заможните семейства, да открият още потомци на Ана Катарина. Тя имала 7 деца, от които само две оцелели след детството, като една от дъщерите й - също Ана, се омъжила за Кристиан Хуберт барон Пфефел фон Кригелстайн. Пет поколения по-късно в семейство Фон Пфефел Мари Луизе фон Пфефел се омъжила за Стенли Фред Уилямс. Тяхната дъщеря Ивоне пък сключила брак с Осман Уилфред Джонсън Кемал, а техният син - Стенли Джонсън, е бащата на британския дипломат №1.", "date": "2018.01.25", "title": "Борис Джонсън се оказа потомък на мумия в Базел"}
{"url": "https://www.24chasa.bg/novini/article/6681587", "text": "Руснак беше убит с оръжие от собственото си куче в инцидент по време на лов. Животинчето скочило върху оръжието и произвело изстрел, уцелвайки 64-годишния Сергей Терешков, предава  .  Мъжът бил на лов заедно със своя брат в пуст район на Саратовската област по брега на Волга в Югозападна Русия. Той пуснал двете си ловджийски кучета, които се возили в багажника на неговата „Лада”. Te започнали да лудуват, а едното по погрешка натиснало с лапа спусъка на ловното оръжие, което било полегнало на земята. По данни на местния уебсайт „Регион 64” Сергей е бил улучен в стомаха. Той бил откаран от брат си в болницата, където починал от раните си. В последните си минути жертвата успяла да каже на лекарите какво точно се е случило. Кучето извършител е било убито, съобщава следователят Александър Галанин, като допълва, че оръжието е било законно притежавано, а починалият не е имал алкохол в кръвта. Местните описват Сергей като „добър, мил и приветлив човек”.", "date": "2018.01.25", "title": "Куче уби стопанина си с ловна пушка в Русия"}
{"url": "https://www.24chasa.bg/novini/article/6681607", "text": "Съветът на ЕС по общи въпроси ще обсъди идния понеделник насоките в предстоящите преговори с Лондон по преходния срок преди пълното напускане на Великобритания. ЕС ще предложи този срок да бъде в сила до 31 декември 2020 г., сочат работните документи. Това означава, че до 2021 г. Великобритания ще трябва да прилага правото на ЕС, включително по отношение на опазването на границите, свободата на движение, върховенството на Европейския съд. С началото на преходния срок от догодина Великобритания повече няма да има представители в институциите на ЕС и няма да участва при обсъждането и приемането на общите решения, предава БТА. Тези рамки очертават преговорните позиции, които да защитава Европейската комисия. Предстои комисията да бъде упълномощена да започне тази част от преговорите, като се предвижда договореностите за прехода да залегнат в окончателното споразумение с Лондон.", "date": "2018.01.25", "title": "ЕС обмисля да се раздели изцяло с Великобритания от 1 януари 2021 г."}
{"url": "https://www.24chasa.bg/novini/article/6681612", "text": "Бойко Борисов пристигна на Световния икономически форум в Давос.  Той ще проведе срещи с принца-престолонаследник Алоис фон унд цу Лихтенщайн, с премиера Адриан Хаслер и с министъра на външните работи, правосъдието и културата Аурелиа Фрик. По време на разговорите ще бъдат обсъдени възможностите за активизиране на двустранните търговско-икономически отношения, задълбочаване на сътрудничеството по финансови и данъчни въпроси, както и приоритетите на Българското председателство на Съвета на Европейския съюз. Визитата на българския премиер в Лихтенщайн и срещата му с принца-престолонаследник са първите на такова ниво между двете държави. На 26 януари министър-председателят Борисов ще участва в Годишната среща на Световния икономически форум в Давос, Швейцария, който се провежда под мотото „Да създадем общо бъдеще в един разединен свят“. Бойко Борисов ще участва в дискусия на тема: „Ускоряване на дългосрочното развитие на Западните Балкани“. В програмата му са предвидени и двустранни срещи със световни политически и икономически лидери, участващи във форума. В делегацията на премиера Борисов са включени министрите на Българското председателство на Съвета на ЕС 2018 Лиляна Павлова и на туризма Николина Ангелкова.                                                                                                                                                                                                                                           ", "date": "2018.01.25", "title": "Борисов пристигна на Световния икономически форум в Давос (Видео)"}
{"url": "https://www.24chasa.bg/novini/article/6681610", "text": "Китай изведе в орбита няколко спътника за дистанционно сондиране на Земята с помощта на ракетата-носител \"Чанчжън-2C\", предаде ТАСС. Стартът се е състоял в 13:39 часа местно време /7:39 часа българско време/ от космодрума Сичан в югозападната провинция Съчуан. Според информация на Центъра за изстрелване на спътници космическите апарати са излезли на зададената орбита по план, предава БТА.  КНР активно развива своята национална космическа програма. Освен метеорологични спътници, в страната се разработват и технологии за изследване на астероиди и на Марс. Към интензивното изучаване на повърхността на Червената планета китайските учени ще пристъпят в периода 2020-2-25 година.", "date": "2018.01.25", "title": "Китай изстреля спътници за дистанционно сондиране на Земята"}
{"url": "https://www.24chasa.bg/novini/article/6681625", "text": "Цветана Златанова от Пловдив спечели 20 000 лева, след като реши една кръстословица. Тя обаче не е от обикновените – става въпрос за билет „Кръстословица“ на Лотария България. Щастливата случка се разиграва в пункта на „Евробет“ на улица „Хаджи Димитър“ № 55, където Цветана отива на кафе с приятел. Спонтанно решава да опита късмета си с някой от билетите на Лотария България.  Погледът ѝ се спира на „Кръстословица“ и от цялото тесте грабва първия. Следва игра на думи, докато в един момент се обърква. Знае, че има печалба, но не и нейната стойност. От вълнение не може да преброи познатите думи и дава билета за проверка в пункта. Букмейкърът потвърждава разкошната сума от 20 000 лева, а пловдивчанката най-сетне се усмихва и се обажда на дъщеря си, за да ѝ съобщи добрата новина. Щастието е неописуемо, защото печалбата идва в много подходящ момент за семейството ѝ. Вече има специален „ВТОРИ ШАНС“ и за непечелившите Ви билети, който Ви дава страхотната възможност да участвате в жребии за атрактивни предметни и парични печалби. Регистрирайте се за участие на  . Научете повече  Успех на всички с билетите на Лотария България!", "date": "2018.01.25", "title": "Билет „Кръстословица“ зарадва с 20 000 лева пенсионерка от Пловдив"}
{"url": "https://www.24chasa.bg/novini/article/6681804", "text": "Не искам да влизам в тази тема, но сега в срещите ми, които проведох и с Полша, и със Зоран Заев, и с Вучич, е ясно, че темата \"Западни Балкани\" вече е приоритетна. Имаме шанс да направим модел, от който другите държави да се поучат. Това каза премиерът Бойко Борисов на Световния икономически форум в Давос. \"Потвърждават се думите ми, че всички разумни хора трябва да направим необходимото да успокоим обстановката. С Ердоган се чухме за срещата, която подготвяме и в която да подготвим и следващия кръг от преговори за новото споразумение с Турция за бежанците. Мисля, че ние вървим по нашата програма и то успешно\", добави Борисов. \"Да се подбере времето, когато сме най-заети и през минути ми звънят, те знаеха, че да изберат тогава да е вотът на недоверие е един начин да ни изложат. Аз съм възпитан човек и по-добре да изчакаме да свърши председателството. Балканите и другите ни големи съседи чакат да видим какво да направим\", каза още той. \"Бих споделил и за съжаление мнението си за Истанбулската конвенция. Някои колеги говорят за референдум и той трябва да е ясно разписан - за и против ли сме да се пребиват жени в България. Въпреки всичко винаги съм работил в диалог с обществото, затова помолих колегите да направим още едно обсъждане и тези псевдоносители на морал да ги чуем, надали има по-религиозен човек в управлението от мен\", допълни Борисов. \"Убеден съм, че ние като една държава с морал и хуманност не можем да не защитим жените. От БСП са двулични - в Европа говорят едно, в България гласуват друго. Ще приемем конвенцията с резерви, така че всички да са спокойни. Когато хората работят добре, за мен са добре дошли. Жалко е в България да страхуваш хората, а в Европа да се правиш на европеец. Готов съм да приемем всеки текст от конвенцията с резерв, но тя касае основно защитата на жените. Не мога да допусна, че от всички държави ние сме от няколкото, в които дори има дискусия по тази тема.\"", "date": "2018.01.25", "title": "Борисов в Давос: С вота на недоверие искаха да ни изложат (Видео)"}
{"url": "https://www.24chasa.bg/novini/article/6681807", "text": "Майка и четири деца са жертвите на пожар, който тази нощ избухнал в къщата им в Тетово, съобщи МИА. Загиналите са 39-годишна жена и четири деца - три момчета и едно момиче, на възраст от 4 до 13 години, предава БТА.  Бащата е нощен пазач и не е бил в дома, когато пламнал огънят. Засега не е известна причината за пожара.", "date": "2018.01.25", "title": "Майка и 4 деца загинаха при пожар в Тетово"}
{"url": "https://www.24chasa.bg/novini/article/6681814", "text": "18-годишно момче от Девня предизвика тежка катастрофа на изхода на варненското село Бозвелийско и рани трима души. Инцидентът станал около 1 часа след полунощ. Младежът бил зад волана на \"Рено Клио\", което пък било без регистрационни номера. Заради високата скорост, при десен завой Д. Х. изтървал контрола над возилото, навлязъл в платното за насрещно движение и се забил челно във варненски \"Опел\". При сблъсъка са пострадали 25-годишният шофьор на опела, който е с тежка контузия на главата, 24-годишната му приятелка, която е с контузия на гръдния кош и виновният шофьор, който е контузии на китката и главата. Затова, че реното е без регистрационни табели, на младия шофьор е образувана още една преписка. Той е задържан за 24 часа.", "date": "2018.01.25", "title": "Младеж рани трима в катастрофа край Варна"}
{"url": "https://www.24chasa.bg/novini/article/6681847", "text": "Европейската комисия поиска днес от България, Хърватия, Гърция, Латвия, Литва, Люксембург, Полша, Португалия, Румъния, Словения, Испания и Швеция да приложат изцяло промените в директивата за пазарите на финансови инструменти в националното си законодателство, предаде БТА. Директивата беше приета покрай финансовата криза, за да подпомогне изграждането на по-прозрачни, конкурентоспособни и уеднаквени финансови пазари в ЕС, за да има по-малко търговия извън регулираните пазари, по-голяма защита за инвеститорите и потребителите, и за да се подобри финансовата стабилност. Директивата уеднаквява законодателството за организационните изисквания към инвестиционните посредници, регулираните пазари, пазарите на малките и средните предприятия и услугите за докладване на данни. Тя въвежда общи разпоредби за извършване на стопанска дейност за инвестиционните услуги, включително поощренията, изискванията за оповестяване и правилата за управление на продуктите. Въпреки че първоначалният срок за прилагане на директивата беше удължен с една година - от 3 юли 2016 г. на 3 юли 2017 г. - посочените държави не са въвели изцяло или изобщо не са приложили разпоредбите в националното си законодателство. Комисията поиска също от България, Хърватия, Гърция, Латвия, Литва, Люксембург, Полша, Португалия, Румъния, Словения и Испания да въведат изцяло директивата за защитата на финансовите инструменти и паричните средства, принадлежащи на клиенти, задълженията за управление на продукти и правилата, приложими към предоставянето или получаването на такси, комисиони или други парични или непарични облаги. Ако мерките за пълно прилагане на тези директиви не бъдат съобщени в срок от два месеца, ЕК може да реши да предяви иск срещу тези държави пред Съда на ЕС, се посочва в съобщението.", "date": "2018.01.25", "title": "Очаква се България и още 11 държави от ЕС да приложат правилата за финансовите пазари"}
{"url": "https://www.24chasa.bg/novini/article/6681763", "text": "България е сред първите държави в региона, която ще въведе системата „AMBER Alert – изчезнало дете“, съобщават от МВР. Това е възможно благодарение на доброто сътрудничество през последните 4 години между сектор „Киберпрестъпност“ към ГДБОП и компанията Facebook Inc, и в контекста на българското председателство на Съвета на ЕС. „AMBER Alert – изчезнало дете“ е система, свързана с приложението на Facebook, която дава възможност на полицията да изпрати съобщение с актуална снимка и информация за издирваното дете до всички потребители на социалната мрежа, които се намират в радиус от 200 км от локацията на изчезване. С над 2 милиарда потребители, този инструмент е изключително силен при издирването на изчезнали деца с опасност за живота и здравето им. Стартът ще бъде даден на пресконференция в ГДБОП в понеделник. Ще участват представители на ръководството на МВР и на ГДБОП, както и директорите по сигурността във Facebook Inc за Европа.", "date": "2018.01.25", "title": "ГДБОП ще издирва изчезнали деца със системата AMBER Alert във фейсбук"}
{"url": "https://www.24chasa.bg/novini/article/6681871", "text": "14-годишно момче преби и ограби съседа си в Момино село, съобщиха от полицията в Пловдив. Непълнолетният извършител е арестуван.  24-часовата мярка за неотклонение е взета спрямо тийнейджъра, който във вторник влязъл в дома на свой 77-годишен комшия. Момчето нанесло на дядото няколко удара, след което му задигнал 500 лева и избягал. Възрастният мъж е в шок. По случая е образувано досъдебно производство.", "date": "2018.01.25", "title": "14-годишен преби и ограби възрастен комшия в пловдивско село"}
{"url": "https://www.24chasa.bg/novini/article/6681875", "text": "Писателят и сценарист Джак Кетчъм, известен със своите романи на ужаса, почина на 71 години в САЩ, предадоха световните информационни агенции. Прочутият автор Стивън Кинг веднъж го определи като вероятно най-страховития писател в Америка, предаде БТА.  Причината за смъртта е онкологично заболяване, съобщава \"Ентъртейнмънт уикли\", позовавайки се на литературния агент Алис Фрийд Мартел. Джак Кетчъм е псевдоним на Далас Мейър, който е родом от американския щат Ню Джърси. Той печели няколко литературни награди, а по някои от книгите му са направени филми. Сред тях е романът \"Съседката\", издаден и на български език.", "date": "2018.01.25", "title": "Почина американският писател Джак Кетчъм"}
{"url": "https://www.24chasa.bg/novini/article/6681889", "text": "Eврокомисията обяви днес няколко наказателни процедури срещу България в различни области - разходите за високоскоростни мрежи, географските указания, достъпа до адвокат, обмена на данни, енергийното законодателство, финансови пазари, съобщи БТА. Европейската комисия реши днес да предяви иск срещу България и Холандия пред Съда на ЕС заради това, че са забавили прилагането на директивата за намаляване на разходите за високоскоростни мрежи. Държавите - членки на ЕС, трябваше да въведат директивата в националното си законодателство до 1 януари 2016 година. Комисията призовава съда да наложи глоби - на България 22 226.40 евро на ден, а на Холандия - 87 091.20 евро на ден. Производствата срещу двете държави за установяване на нарушение започнаха през март 2016 г., а през септември същата година беше изпратено мотивирано становище. Посочените страни все още не са уведомили Европейската комисия за всички необходими мерки за прилагане на директивата в националното законодателство. Тя цели да насърчи сътрудничеството между отделни области като енергетиката, водоснабдяването, превозите, като се създадат условия за разгръщане на нова инфраструктура. Строителните работи, като например разкопаването на пътища за полагане на високоскоростни широколентови съобщителни кабели, представляват до 80 на сто от разходите за изграждането на тези мрежи, пояснява комисията. Европейската комисия е решила да изпрати официално уведомително писмо на България заради Закона за марките и географските означения от 1 септември 1999 година. Комисията е на мнение, че националната защита на географските указания не е съвместима с правилата на ЕС за схемите за качество на селскостопанските изделия и храни. България е трябвало да сложи край на тази национална система за регистрация от датата на присъединяване към ЕС през 2007 г., и е можела да защитава само съществуващите национални географски указания за срок от 12 месеца след датата на присъединяване, ако през този ограничен период е било подадено заявление до ЕС. Страната разполага с два месеца, за да отговори на доводите. Ако това не се случи, Европейската комисия може да продължи наказателната процедура. Достъп до адвокат Еврокомисията е изготвила мотивирано становище, с което призовава България да предостави информация за начина, по който директивата за правото на достъп до адвокат в наказателното производство е въведена в националното законодателство. Всеки в ЕС, заподозрян в извършване на престъпление, има право на справедлив съдебен процес и на защита, отбелязва комисията. Директивата допринася за осигуряване на това основно право. Тя трябваше да бъде въведена до 27 ноември 2016 година. През януари 2017 г. еврокомисията изпрати на България официално уведомително писмо. Досега страната не е информирала Брюксел за национални разпоредби, с които се въвежда посочената директива. Ако България не предприеме действия в срок от два месеца, може да бъде предадена на Съда на ЕС. Друго мотивирано становище е изготвено за Австрия, България, Люксембург и Испания. Те не са изпълнили задължението да приложат в националното си законодателство разпоредбите на ЕС, свързани с европейската заповед за разследване по наказателноправни въпроси. Според директивата държавите в ЕС трябва да признаят и изпълнят искане за доказателства от друга държава от Общността по същия начин и при същите условия, при които биха го направили за националните си служби. Държавите трябваше да въведат европейските разпоредби до 22 май миналата година. През юли 2017 г. еврокомисията изпрати официално уведомително писмо на тези, които закъсняваха. Сега нарушителите разполагат със срок от два месеца да извършат промените. В противен случай въпросът може да бъде отнесен до Съда на ЕС. Европейската комисия настоя днес България да приложи изцяло европейското законодателство в областта на енергетиката. Тя очаква страната да приложи правилно директивите за електроенергията и за природния газ. Те съдържат важни разпоредби за правилното действие на енергийните пазари, включително правила за отделяне на операторите на преносни системи от енергийните доставчици и производители, за повече правомощия на националните регулатори и за подобряване на работата на пазарите на дребно в интерес на потребителите. Според оценката на комисията България е въвела неправилно няколко изисквания за отделяне, отнасящи се до собствеността, независимия преносен оператор и до оператора на разпределителната система. България не е приложила правилно правилата за свързване към мрежата, като е дала възможност на оператора на газопреносната система да отказва свързване на основание липса на възможности на системата. Страната разполага с два месеца, за да предприеме промени, като в противен случай еврокомисията може да реши да отнесе въпроса до Съда на ЕС, се отбелязва в съобщението. Еврокомисията поиска от България, Хърватия, Гърция, Латвия, Литва, Люксембург, Полша, Португалия, Румъния, Словения, Испания и Швеция да приложат изцяло промените в директивата за пазарите на финансови инструменти в националното си законодателство. Тя беше приета покрай финансовата криза, за да подпомогне изграждането на по-прозрачни, конкурентоспособни и уеднаквени финансови пазари в ЕС, за да има по-малко търговия извън регулираните пазари, по-голяма защита за инвеститорите и потребителите, и за да се подобри финансовата стабилност. Въпреки че първоначалният срок за прилагането й беше удължен с една година - от 3 юли 2016 г. на 3 юли 2017 г. - посочените държави не са въвели изцяло или изобщо не са приложили разпоредбите в националното си законодателство. Комисията поиска също от България, Хърватия, Гърция, Латвия, Литва, Люксембург, Полша, Португалия, Румъния, Словения и Испания да въведат изцяло директивата за защитата на финансовите инструменти и паричните средства, принадлежащи на клиенти, задълженията за управление на продукти и правилата, приложими към предоставянето или получаването на такси, комисиони или други парични или непарични облаги. Ако мерките за пълно прилагане на тези директиви не бъдат съобщени в срок от два месеца, еврокомисията може да реши да предяви иск срещу тези държави пред Съда на ЕС, се посочва в съобщението.", "date": "2018.01.25", "title": "Eврокомисията обяви няколко наказателни процедури срещу България"}
{"url": "https://www.24chasa.bg/novini/article/6681893", "text": "Смята се, че бивши агенти на Централното разузнавателно управление на САЩ (ЦРУ) са открили една от наркоподводниците на наркобарона Пабло Ескобар, които той използват за трафик на кокаин. Ескобар използвал подводниците, за да транспортира кокаина от Колумбия до Пуерто Рико, след което наркотикът отивал за САЩ. Ако подводницата бъде намерена, тя може да предостави информация, която в крайна сметка да разкрие местонахождението на скритото съкровище на Ескобар на стойност 70 млрд. долара, за което се носят слухове. Водолази, които преди са работили за ЦРУ, проучват непознат район близо до бреговете на Колумбия, информира Sun,  В клип от предаването, качен в YouTube канала на Discovery Великобритания, бившите агенти от ЦРУ Дъг Лау и Бен Смит се гмуркат близо до крайбрежието на Колумбия, но не намират нищо ценно. Подводните камери заснемат как те претърсват морското дъно и намират метални парчета и кутия, но нищо повече, което да ги насочи към парите. Екипът обаче заключава, че течението може да е преместило отломките и все още се надяват да ги намерят наблизо. Пабло Ескобар оглавява картела Меделин, който осигурявал 80% от кокаина за САЩ през 1980 г. Той започва да се занимава с трафик на кокаин през 70-те години и преуспява дотолкова в престъпната си дейност, че в определен период използва 15 самолета и шест хеликоптера, за да вкарва наркотика в САШ. До средата на 80-те години картелът на Пабло Ескобар генерира по 420 млн. долара приходи на седмица, или близо 22 млрд. долара годишно. През 1989 г. той е класиран на седмо място сред най-богатите хора в света от сп. Forbes. Есобар е убит през декември 1993 г.", "date": "2018.01.25", "title": "Намериха наркоподводница на Пабло Ескобар (Видео)"}
{"url": "https://www.24chasa.bg/novini/article/6681939", "text": " Германският външен министър Зигмар Габриел заяви днес, че Германия е спряла износа на въоръжение в Турция заради предприетата от Анкара операция срещу кюрдските формирования в района на сирийския град Африн, предаде ТАСС, цитирана от БТА. \"Що се отнася до текущите консултации за износ на въоръжение, за правителството е ясно, че нямаме право да доставяме оръжие в регион, където има напрежение, и ние няма да правим това\", каза Габриел, цитиран от в. \"Шпигел\". Министърът уточни, че това решение е било съгласувано с канцлера Ангела Меркел в сряда. Меркел и Габриел се договорили, че решението за подновяване на доставките на оръжие ще трябва да се вземе от новото правителство след формирането му. \"Отиващото си правителство е единно в мнението, че не бива да изпреварваме резултатите от продължаващите коалиционни преговори, а трябва да отложим приемането на решения по критически въпроси след формирането на новия кабинет\", подчерта Габриел. Германия доставя на Турция няколко вида въоръжение, включително танкове Леопард. По-рано Анкара проявяваше интерес към строителство на завод за производство и модернизация на тези танкове на турска територия. На фона на влошаващите се отношения с Турция заради арестите на германски граждани миналата година Берлин въведе някои ограничения за доставка на военна техника, но в началото на тази година, още преди операцията в Африн, изяви готовност да поднови доставките, отбелязва ТАСС. Ройтерс съобщава, че германски правителствен говорител е потвърдил информацията на \"Шпигел\" за замразяване на решението за поисканата от Анкара модернизация на германските танкове Леопард, които са доставяни на Турция. Турските въоръжени сили обявиха на 20 януари началото на операция \"Маслинова клонка\" срещу кюрдските Сили за защита на народа /СЗН/ и Партия на демократичния съюз /ПДС/ в района на сирийския град Африн, където живеят около 1,5 милиона сирийски кюрди.", "date": "2018.01.25", "title": "Германия спря износа на оръжие за Турция заради операцията в Африн"}
{"url": "https://www.24chasa.bg/novini/article/6682208", "text": "Парламентът прие промени в Закона за железопътния транспорт. Законопроектът предвижда промяна в реда на разследването на произшествия и инциденти. Те ще се възлагат на управителя на железопътна инфраструктура и железопътните предприятия, като досега се изпълняваха от Изпълнителна агенция \"Железопътна администрация\". С приетите промени се създава и правно основание за налагането на санкции при неизпълнение на задълженията от железопътните предприятия и управителя на инфраструктурата за разследване на произшествия, инциденти и ситуации, близки до инциденти, сочи докладът на транспортната комисия. Законопроектът беше приет на първо гласуване и предвижда промени при санитарната обработка на влизащите в страната подвижни железопътни състави и  регламентиране на субектите, които да имат право да извършват дезинфекция на подвижните железопътни състави. Други промени в Закона за железопътния транспорт са свързани с реализацията на проекти за изграждане или разширение на обществената транспортна инфраструктура. Предоставянето на имущество – държавна собственост, за управление на Национална компания „Железопътна инфраструктура“ ще се определя с решение на Министерски съвет. Промените са свързани с неправилно прилагане на европейска директива, по която България е в процедура за нарушение. Законопроектът беше прието с 95 гласа \"за\", а 19 депутати се въздържаха.", "date": "2018.01.25", "title": "Променят реда на разследванията на жп инциденти"}
{"url": "https://www.24chasa.bg/novini/article/6682232", "text": "На 3 г. и 10 м. затвор бе осъден 38-годишният Методи Т. от София, убил приятел в катастрофа на АМ \"Тракия\", в района на пътен възел Зимница. Ямболският окръжен съд призна Методи Т. за виновен в причиняване на смърт по непредпазливост. Освен ефективната присъда, подсъдимият получи и забрана да управлява МПС за срок от 4 г. Фаталният инцидент станал на 14 април, 2014 г. Методи бил зад волана на мазда и пътувал към Бургас по АМ \"Тракия\" със своя приятел Камен Й. от София. В района на км. 282, в отсечката между паркинга до село Кабиле и кръстовището с път I-7 - пътен възел до Зимница, колата изхвърчала от пътя и се преобърнала. По данни на прокуратурата автомобилът буквално е летял със скорост около 164 км/ч., а водачът бил пиян. След катастрофата дрегер отчел 1,89 промила алкохол в кръвта на Методи Т. Присъдата на Окръжен съд Ямбол подлежи на обжалване пред Бургаския апелативен съд.", "date": "2018.01.25", "title": "46 месеца затвор за пиян шофьор, убил приятел на АМ \"Тракия\""}
{"url": "https://www.24chasa.bg/novini/article/6682273", "text": "Правителството на Испания е взело първите предохранителни мерки срещу повторното избиране на Карлес Пучдемон за регионален премиер на Каталуня. Това заяви днес вицепремиерът Сорая Саенс де Сантамария, цитирана от Ройтерс, съобщи БТА. Бившият каталунски лидер се намира в Брюксел, за да избегне арест в Испания заради обявената през октомври от него независимост на североизточната област. В понеделник председателят на новоизбрания каталунски парламент номинира отново Пучдемон за регионален премиер. \"Текущите обстоятелства не позволяват неговото избиране\", каза Сантамария на пресконференция в Мадрид. Тя подчерта факта, че срещу Пучдемон има испанска заповед за арест, и съобщи, че правителството е поискало от Държавния съвет, висш консултативен орган, да прецени дали да се оспорва в Конституционния съд номинацията на Пучдемон. Ако отговорът е е положителен, КС ще бъде сезиран незабавно заяви Сантамария. Първото гласуване за избор на премиер на каталунското правителство трябва да се състои не по-късно от 31 януари.", "date": "2018.01.25", "title": "Мадрид взема мерки срещу избирането на Пучдемон за премиер на Каталуня"}
{"url": "https://www.24chasa.bg/novini/article/6682305", "text": "От утре грипна епидемия е обявена и на територията на община Габрово. Учебните занятия се преустановяват до 29 януари, включително, съобщи \"Фокус\". До второ нареждане се преустановяват детските и женските консултации, свижданията в лечебните заведения за болнична помощ и провеждането на профилактични имунизации.", "date": "2018.01.25", "title": "И в Габрово обявиха грипна епидемия от утре"}
{"url": "https://www.24chasa.bg/novini/article/6682313", "text": "Премиерът Бойко Борисов и управляващият директор на МВФ Кристин Лагард коментираха доброто сътрудничество между правителството и Фонда, както и отличните макроикономически показатели на страната ни. Последната мисия на МВФ излезе с положителни заключения за държавните финанси, финансовия сектор и надзора на банките. Това съобщиха от пресслужбата на МС.  България и Германия имат отлично партньорство в областта на отбраната, както в рамките на НАТО, така и на ЕС, потвърдиха в разговора си премиерът Борисов и министърът на отбраната на Германия Урсула фон дер Лайен. Двамата оцениха като стъпка напред в интеграцията на ЕС установяването на Постоянно структурирано сътрудничество в областта на отбраната.   ", "date": "2018.01.25", "title": "Борисов и Урсула фон дер Лайен: Германия и България са отлични партньори в отбраната"}
{"url": "https://www.24chasa.bg/novini/article/6682335", "text": "Германският външен министър Зигмар Габриел поиска дискусия в НАТО след турската военна намеса в Северна Сирия срещу кюрдски въоръжени отряди, предаде Франс прес, цитирана от БТА. \"Поисках от генералния секретар на НАТО дискусия за ситуацията в Сирия и в Северна Сирия\", съобщи Габриел в комюнике, в което обявява и оттеглянето на разрешение за износ на германско оръжие за Турция.", "date": "2018.01.25", "title": "Зигмар Габриел: Искаме дискусия в НАТО заради турската операция в Сирия"}
{"url": "https://www.24chasa.bg/novini/article/6682352", "text": "Министър-председателят Бойко Борисов постави фокус върху Западните Балкани и необходимостта международната общност да подкрепи развитието на страните от региона при участието в дискусия в рамките на Годишната среща на Световния икономически форум в Давос. Премиерът припомни преживените от Европа войни, катастрофи и превратности, но посочи, че все още не са преодолени последиците, резултат от конфликта през 90-те години на миналия век в западната част на Балканите. „Има една несправедливост, която Европа трябва да поправи – Западните Балкани. Тези страни правят необходимото и всичко, което е по-силите им, за да отговорят на изискванията към тях, и ние – техните съседи, партньори, държавите от ЕС, също трябва да направим необходимото за да придвижим процеса на интеграцията им”, каза българският министър-председател. Той повтори тезата си, че сега – докато страните от региона се подготвят за членството си в НАТО и ЕС, е най-подходящият момент да бъдат подкрепени за развитие на инфраструктурата – транспортна, комуникациона, енергийна, екологична – такава, с каквато ще бъдат най-полезни и за себе си, и за останалата част от Европа. На форума Борисов представи и останалите приоритети на Българското председателство на Съвета на ЕС – бъдещето на Европа и младите хора, сигурност и стабилност в силна и единна Европа, цифрова икономика и умения на бъдещето.", "date": "2018.01.25", "title": "Борисов: Има несправедливост, която Европа да поправи – Западните Балкани"}
{"url": "https://www.24chasa.bg/novini/article/6682412", "text": "България се нарежда на 30-о място в света и на трето в региона на Източна Европа в глобалния Индекс за екологична ефективност 2018 г. /Environmental performance index 2018/, съобщиха от Министерството на околната среда и водите, цитирани от БТА. В предишната класация през 2016 г. страната ни заемаше 33-то място сред общо 180 държави. България се представя отлично в категория \"Биоразнообразие и хабитат\", изкачвайки се с 41 позиции от 64-то до 23-то място спрямо класацията от 2016 година, се посочва в съобщението. Значително подобрение е отбелязано и в категория \"Гори\" където за две години сме се изкачили от 50-о на 34-то място. В категорията \"Замърсяване на въздуха\" страната ни заема 74-то място, което е подобрение с три позиции. Данните от доклада показват, че по показателя \"Качество на въздуха\" България е на 89-о място, като лекото влошаване на позицията ни се дължи основно на показателя \"Твърдо гориво за домакинствата\". Индексът оценява 180 държави по 24 показателя за ефективност, в десет категории, обхващащи екологичното здраве и жизнеността на екосистемите. Тези данни дават яснота каква екологична политика трябва да води съответната държава. Индексът се изготвя на всеки две години от Йейлския и Колумбийския университет съвместно с организаторите на Световния икономически форум.", "date": "2018.01.25", "title": "България е на 30-о място в света в Индекса за екологична ефективност 2018"}
