{"url": "https://www.24chasa.bg/novini/article/7136594", "text": "Бившият финландски външен министър Александър Стуб, потенциален кандидат за председател на Европейската комисия, каза днес, че колегите от партията му трябва да обмислят изгонване на партията на унгарския десен премиер Виктор Орбан от Европейската народна партия. Ако Орбан не зачита партийните ценности, той трябва да напусне ЕНП, каза Стуб пред германската медийна група \"Редакционснецверк Дойчланд\". И Орбан, и Стуб са членове на дясноцентристката Европейска народна партия (ЕНП) - най-големия блок в настоящия състав на Европейския парламент. Стуб се бори да стане основен кандидат на партията, което би му позволило да стане председател на ЕК догодина, информира БТА. Стуб заяви, че се отнася с нулева търпимост към нетърпимостта и определи като абсолютно недопустимо ограничаването от Орбан на свободата на словото, на събрания и образование. През септември ЕП гласува предприемането на наказателна процедура срещу Унгария за \"сериозни нарушения\" на основните европейски ценности - мярка, в резултат на която Унгария може да изгуби правото си на глас в ЕС. Това гласуване обаче предизвика разногласия в ЕНП. Съперникът на Стуб за ръководния партиен пост, германецът Манфред Вебер, подкрепи вота за наказателна процедура, но се противопостави на изгонването на Орбан. Орбан, от своя страна, подкрепя Вебер. Вебер и Стуб ще се срещнат следващата седмица на конгреса на ЕНП във финландската столица Хелзинки. Ако партията запази мнозинството си в Европарламента след изборите през май догодина, кандидат от нейната листа може да наследи Жан-Клод Юнкер като председател на ЕК. В днешните си коментари Стуб подкрепи също германския канцлер Ангела Меркел за миграцията, като похвали приноса й за споразумението с Турция от 2016 г. за спиране на притока на бежанци от Сирия.", "date": "2018.11.03", "title": "Александър Стуб предупреди Орбан, че партията му може да бъде изключена от ЕНП"}
{"url": "https://www.24chasa.bg/novini/article/7136502", "text": "През 2017 г. криминални банди, много от които от Източна Европа, са източили около 50 милиона евро от германските социални каси, съобщи “Дойче веле”. Сред тези банди има и български. През 2017 г. германската Агенция по труда е регистрирала 119 541 случая на измами със социални помощи. Около 4400 от тях по всяка вероятност са дело на организирани банди, които привличат граждани от други членки на ЕС към Германия. В Агенцията по труда от тяхно име те подават документи за социални помощи, известни като “Харц-4”. Молбите обаче съдържат фалшиви данни за броя на децата, за жилищната ситуация и трудовата заетост. Агенцията по труда признава, че в много случаи нейните поделения по места нямат достатъчно персонал, за да проверяват задълбочено подадените молби за помощи. А измамниците разчитат на това. Методите им са познати - с обещания за охолен живот привличат бедни хора предимно от България и Румъния. Подават от тяхно име молби за социална помощ, вписвайки фиктивни работодатели и представяйки фалшиви удостоверения за деца. След отпускането на социалните облаги бандите задържат голямата част от парите. Германските власти подозират, че щетите може да са и до 100 млн. евро. ", "date": "2018.11.03", "title": "Банди от Източна Европа източили 50 млн. евро в Германия през 2017 г."}
{"url": "https://www.24chasa.bg/novini/article/7136426", "text": "Брекзитът саботира Споразумението от Разпети петък, сложило край на 30-годишното насилие в Северна Ирландия, заяви днес ирландският премиер Лио Варадкар, цитиран от Ройтерс. \"Брекзитът подкопава Споразумението от Разпети петък и руши отношенията между Великобритания и Ирландия\", каза той пред ирландската държавна компания за радио и телевизия Ер Те И. \"Всяко нещо, което разделя общностите в Северна Ирландия, подкопава Споразумението от Разпети петък, а всяко нещо, което разделя Великобритания и Ирландия, подкопава отношенията им\", отбеляза Варадкар, цитиран от БТА. Границата между Ирландия и Северна Ирландия след Брекзита е един от най-проблемните въпроси в преговорите за излизане на Великобритания от Европейския съюз през март догодина, отбеляза агенцията.", "date": "2018.11.03", "title": "Ирландският премиер: Брекзит вреди на споразумението, спряло насилието в Северна Ирландия"}
{"url": "https://www.24chasa.bg/novini/article/7136475", "text": "Европейският комисар по регионалната политика Корина Крецу изрази разочарование от яростните нападки по свой адрес от страна на представители на управляващата в Румъния Социалдемократическа партия (СДП), съобщава информационният сайт Зиаре. \"Няма да крия, че съм силно засегната от атаките, които идват от средите на партията, на която съм посветила 30 години от моя живот\", написа на страницата си във Фейсбук Корина Крецу, предава БТА. Конфликтът между европейския комисар от страна на Румъния и управляващата партия в Букурещ започна преди време, но се изостри през последните дни, след като Корина Крецу направи уточнение във Фейсбук относно стойността на проучването за осъществимост за три регионални болници в градовете Крайова, Клуж и Яш. Крецу посочи, че стойността на проучването е 1,8 милиона евро, а не 250 милиона евро, както се тиражира в общественото пространство от редица представители на управляващата партия, включително главният съветник на правителството Дариус Вълков. Европейският комисар за регионалната политика написа във Фейсбук, че на среща в понеделник, 29 октомври, с румънския премиер Виорика Дънчила са се договорили румънското правителство да изпрати на Европейската комисия предложението на Румъния за начина, по който иска да продължи финансирането на тези три болници, така че \"отпуснатите за тази цел средства да не бъдат изгубени\". Крецу отбеляза, че ако властите в Букурещ не искат да използват европейски фондове за болниците, Оперативната програма трябва отново да бъде променена, защото е необходимо искане от страна на националните власти. След тези уточнения Крецу бе атакувана по телевизия Антена 3, близка до управляващата коалиция. Социологът Мариус Пиеляну дори заяви, че тя вече не е член на СДП. Корина Крецу отново реагира във Фейсбук, като припомни политическата си кариера и факта, че е била депутат и сенатор от СДП, и водач на листа на последните избори за Европейски парламент. \"Шокирана съм, че всяко усилие, което полагам за ускоряване прилагането на проекти (...), че всички мои позиции са интерпретирани като атаки срещу СДП\", написа Корина Крецу във Фейсбук. Тя посочи, че изразява тези позиции, защото иска Румъния да постигне по-голям напредък, най-вече в сферата на транспортната инфраструктура и здравеопазването. Европейският комисар напомня също, че приключването на многогодишната финансова рамка за периода 2014-2020 г. приближава и всяка страна разполага с още малко време, за да изразходва отпуснатите за нея средства от бюджета на ЕС. Нейните изявления обаче предизвикаха яростни нападки от страна на заместник генералния секретар на СДП Кодрин Щефанеску, съобщава информационният сайт Зиаре. Щефанеску обвини Корина Крецу, че защитава Брюксел и не работи в интерес на Румъния. \"Разбира се, че не им е удобно: в момента, в който страна от ЕС намери решение, без да им плаща проучванията за осъществимост, комисионните и всичко останало, разбира се, че се палят. Ние ще работим с частни партньори и ще строим в полза на Румъния и румънците\", заяви Кодрин Щефанеску пред телевизия Антена 3. Корина Крецу подчерта, че тези изявления са нападки не само по неин адрес, но и спрямо ЕС. Крецу припомни усилията, които е положила, за да не загуби Румъния отпуснатите за нея европейски средства и отново заяви, че в ЕК \"не е внесен нито един друг голям проект, при положение че Румъния е закъсняла много с датите, с които сама се е ангажирала, не само за регионалните болници, но и за магистралите\". \"Тъжно е, че в други страни успяваме да развиваме и да деблокираме проекти, а от Букурещ получавам само обвинения и обиди. Не само аз, но и службите на Европейската комисия и на други европейски институции\", посочи румънският еврокомисар. Тя изрази също намерение да съди заместник-генералния секретар на СДП Кодрин Щефанеску и самата партия.", "date": "2018.11.03", "title": "Скандал между румънския еврокомисар Корина Крецу и управляващата партия в Букурещ"}
{"url": "https://www.24chasa.bg/novini/article/7136499", "text": "ООН и сирийският Червен полумесец започнаха доставки на първата хуманитарна помощ от 10 месеца в бежанския лагер Рукбан в Южна Сирия, близо до границата с Йордания, приютил около 50 000 прокудени от домовете си сирийци, съобщиха двете организации, цитирани от Франс прес. В съвместно комюнике те уточниха, че операцията ще трае три-четири дни. Според Сирийския център за наблюдение на човешките права (СЦНЧП), цитиран от ДПА, хуманитарната автоколона е първият, който пристига в Рукбан от април 2017 г. В лагера са влезли няколко камиона с храни и лекарства, ескортирани от руски военни, предава БТА. СЦНЧП отбелязва, че хората в лагера - най-малко 60 000 цивилни и бунтовници - живеят при мизерни условия, след като пътищата за хуманитарни доставки бяха прекъснати от правителствените сили и техните съюзници. Миналия месец ООН предупреди, че бежанците в Рукбан отчаяно се нуждаят от достъп до основни услуги с наближаването на зимните месеци. Петима души, включително две деца, починаха наскоро в лагера поради тежките условия. През юни 2017 г. Йордания обяви района на Рукбан за военна зона и затвори границата след нападение срещу граничен пункт, отговорност за което пое групировката \"Ислямска държава\". Днес СЦНЧП съобщи, че оглавената от САЩ антиджихадистка коалиция е предприела интензивен въздушен и артилерийски обстрел срещу последната останала в ръцете на радикална милиция зона в Източна Сирия.", "date": "2018.11.03", "title": "В сирийски бежански лагер за първи път от 10 месеца пристигна първата хуманитарна помощ"}
{"url": "https://www.24chasa.bg/novini/article/7136507", "text": "Имената, адресите и мобилните номера на хиляди богати московчани, които са абонати на местен интернет провайдер са били публикувани онлайн в резултат на изтичане на данни от провайдера - компанията \"Акадо Телеком\" - мощна телекомуникационна мрежа, която е собственост на руския олигарх милиардер Виктор Векселберг, предаде Ройтерс, цитирана от БТА. Той заяви, че е започнало разследване на инцидента. Руските власти следят внимателно подобни инциденти след предишни изтичания, които доведоха до публикуването на информация за агенти на военното разузнаване, обвинени в съпричастност към атаката с нервнопаралитично вещество срещу бившия руски шпионин Сергей Скрипал във Великобритания през март т.г.. След новото изтичане Ройтерс е видял неколкостотин досиета с лични данни, появили се в международна база данни. Сред тях били мобилните телефони и адреси на високопоставен руски правителствен служител, на широко известен кинорежисьор и на роднина на крупен руски бизнесмен. Всички тези данни били качени на сайта RIPE NCC - благотворително регионално интернет сдружение-регистър, съдържащ база данни за Европа, Близкия изток и части от Централна Азия. Това е съобщил експертът по информационни технологии Владислав Здолников - основател на частна виртуална сървис система (VPN) за сигурна онлайн връзка - TgVPN, предлагаща VPN услуги на ползвателите на приложението за размяна на съобщения Telegram. RIPE NCC поддържа публична база данни чрез списък, показващ IP адреси и интернет операторите, които ги обслужват. Компанията \"Акадо телеком\" също е член на този регистър и веднага обяви, че започва вътрешно разследване за изтичането на личните данни на нейните клиенти, но не каза дали самата компания е предоставила тези данни на регистъра. Според Здолников \"Акадо телеком\" оперира три подмрежи с общо 24 500 IP адреса на индивидуални ползватели, повечето от които живеят в луксозните райони на руската столица.", "date": "2018.11.03", "title": "Лични данни на хиляди богати московчани изтекоха в интернет"}
{"url": "https://www.24chasa.bg/novini/article/7136522", "text": "С наближаване на влизането в сила на нова серия американски санкции срещу Иран иранските танкери стават все по-трудни за засичане, така че да продължат да изнасят петрол, съобщават анализатори, цитирани от Франс прес. От края на октомври тези кораби изключват транспондерите си, за да избегнат системите за локализация. Така единственият начин за проследяване на движението им са сателитните изображения, обясняват експертите от специализирания сайт \"ТанкърТракърс\" (TankerTrackers.com). \"За първи път виждам пълно затъмнение. Уникално е\", каза за АФП съоснователят на сайта Самир Мадани преди въвеждането в понеделник на санкции срещу иранския петролен отрасъл, цитиран от БТА. \"Иран разполага с тридесетина кораба в Персийския залив. Продължаваме да ги следим визуално\", казва съоснователката на сайта Лиса Уорд. Същественият напредък в последните години на технологията за сателитни снимки, достъпна за граждански цели, даде възможност на фирми като \"ТанкърТракърс\" да проследяват всекидневно движението на корабите. Доскоро такива изображения можеха да се получават само веднъж седмично. Иран се надява, че като направи танкерите си трудно проследими, ще може да продължи да изнася петрол и след 5 ноември, когато САЩ възобновяват редица санкции, отменени с подписването на международното споразумение за ядрената програма на Иран през 2015 г., от което Вашингтон се оттегли през май. Въпреки използваните похвати, продажбите на ирански петрол едва ли ще запазят равнището си отпреди санкциите, казва анализаторът Джоуел Хенкок от френската банка \"Натиксис\". Системите за проследяване на петролни танкери \"следят износа, но вероятно не и продажбите\", подчерта той и допълни, че корабите биха могли например само да са на път да прехвърлят петрол към инсталации за съхранение в Китай или другаде. За да заобиколи санкциите, Иран прибягва също до съхраняване на петрол в танкери в морето. Техеран правеше това при санкциите отпреди 2015 г., припомни АФП. Според \"ТанкърТракърс\" шест танкера с капацитет 11 милиона барела, намиращи се в морето, се използват като плаващи резервоари за осъществяване на бързи доставки.", "date": "2018.11.03", "title": "Анализатори: Иран продължава да изнася \nпетрол с танкери въпреки санкциите"}
{"url": "https://www.24chasa.bg/novini/article/7136550", "text": "Турският президент Тайип Ердоган заяви днес, че се надява да проведе преговори с президентите на Русия и САЩ - Владимир Путин и Доналд Тръмп, в Париж на 10-11 ноември, предаде ТАСС. Следващият уикенд френската столица ще бъде домакин на международна среща, посветена на 100-годишнината от края на Първата световна война, в която ще участват и тримата. \"Ще имаме възможност да се срещнем насаме и с Тръмп, и с Путин, за да обсъдим различни теми\", каза Ердоган на пресконференция, цитиран от БТА. Той каза още, че в телефонния си разговор с Тръмп в четвъртък е повдигнал въпроса за турската държавна банка \"Халкбанк\", един от шефовете на която е обвинен в Ню Йорк за участие в схема за заобикаляне на американските санкции срещу Иран. Турция твърди, че тази банка не е нарушавала санкциите. Ердоган каза, че Тръмп му обещал да проучи въпроса и \"да даде съответните инструкции на своите министри за това\", предаде Ройтерс. Агенцията добавя, че не е ясно какво може да направи Тръмп.", "date": "2018.11.03", "title": "Ердоган очаква да се срещне с Путин и с Тръмп в Париж идната седмица"}
{"url": "https://www.24chasa.bg/novini/article/7136540", "text": "Таван от 20 000 лева обезщетение за близките на починал при катастрофа, предлага депутатката от ГЕРБ Менда Стоянова с промени в Кодекса за застраховане между първо и второ четене. Сумата ще се изплаща на съпруг, съпруга, на човек, живеещ на семейни начала, на дете и на родител. Братът и сестрата на починалия може да получат 15 000 лева, а 5000 лева обезщетение по изключение ще се дава на други лица, които са създали емоционални отношения с починалия. Същите размери обезщетения да бъдат определяни и от застрахователя на виновния водач или по съдебен ред при смърт или телесно увреждане на човек, предвижда друго предложение на Стоянова. Тя иска сумите на обезщетенията да важат и за застрахователни събития, настъпили преди влизането в сила на измененията на Кодекса за застраховане. Предложението за таван идва след решение на Върховния касационен съд, с което бе разширен кръгът на роднини с право на обезщетение. Заради това цената на задължителната “Гражданска отговорност” се вдигна с близо 40% през тази година. ", "date": "2018.11.03", "title": "Таван от 20 000 лв. обезщетение за умрял при катастрофа"}
{"url": "https://www.24chasa.bg/novini/article/7136583", "text": "Турция се надява положението в Източна Украйна скоро да бъде урегулирано по мирен и дипломатически път, каза днес турският президент Тайип Ердоган на пресконференция след преговорите си в Анталия в украинския си колега Петро Порошенко, предаде ТАСС, цитирана от БТА. Ердоган съобщи и за плановете до края на годината да бъде сключено споразумение за свободна търговия между Турция и Украйна. Двете страни разчитат благодарение на него стокооборотът между тях да достигне 10 млрд. долара. Засягайки темата за Сирия, Ердоган заяви, че терористичните групировки трябва да напуснат сирийския град Манбидж възможно най-скоро. \"Министерството на външните работи на Турция и Държавният департамент на САЩ подготвиха пътна карта за Манбидж, но нейните условия не се изпълняват. Терористичните групировки трябва незабавно да напуснат града\", подчерта той в отговор на молбата на журналисти да коментира телефонните си преговори с американския президент Доналд Тръмп, състояли се във вторник. В четвъртък американски и турски военни започнаха съвместно патрулиране в Манбидж, който се намира на 40 км от Алепо, на половината разстояние между Алепо и турската граница. Маршрутът на патрулните мисии минава по линията на река Саджу. Южно от града се намират сирийските правителствени войски, обяснява ТАСС. Ердоган неведнъж е казвал, че смята да разшири зоната за сигурност в крайграничния район от Джараблус до Манбидж, който бе освободен от кюрдските бойци от бандите на терористичната групировка \"Ислямска държава\" през август 2016 г.", "date": "2018.11.03", "title": "Ердоган: Турция и Украйна ще сключат споразумение за свободна търговия още тази година"}
{"url": "https://www.24chasa.bg/novini/article/7136266", "text": "Бургаският районен съд остави току-що в ареста 33-годишния Данаил Стефанов - Дъндито, третият обвиняем за палежа срещу бургаския фоторепортер Борислав Пенков.  Задържаният обаче отказа предложението на съда съпругата му да бъде официално уведомена за взетата мярка.  \"Няма нужда да притеснявате жена ми, аз ще й звънна от ареста\", обясни Дъндито. Малко по-рано днес той каза, че няма нищо общо с палежа и бил натопен. Прокуратурата обаче съобщи, че негово ДНК е открито на местопроизшествието. \"На  връзка за обувки, която е свързвала бутилка със запалителна течност  с гумата е открит материал, послужил за изготвяне на ДНК експертиза. Това се случва много рядко при палеж, но в този случай връзката се е съхранила. Намереният материал беше сравнен с множество други, но тъй като Стефанов е търпял ефективни присъди /общо 22 - б.а./ и има съхранен ДНК материл, откритият по връзката съвпадна с неговия\", поясни пред 24 часа прокурор Таня Шулева и похвали полицията, успяла да открие такава важна следа при разследване на пожар. Според служебния защитник адвокат Камен Кънев обаче било малко вероятно да се открие материал, годен за ДНК екпертиза, при горенето на автомобилната гума, с която бе подпалена входната врата на фоторепортера. Самият Стефанов твърди, че е натопен и няма нищо общо с палежа, който на 14 октомври през нощта вдигна на крак обитателите на бл.1 в к-с \"Зорница\". Освен входната врата на жилището на колегата Пенков изгоря ел.табло с 27 електромера, като по чудо нямаше пострадали хора.", "date": "2018.11.03", "title": "Оставиха в ареста Дъндито, не иска съдът да уведоми жена му (Видео)"}
{"url": "https://www.24chasa.bg/novini/article/7136281", "text": "Испанската полиция ликвидира престъпна групировка, изработвала фалшиви кредитни карти под ръководството на алжирец, излежавал присъда за съфинансиране на атентата от 11 септември 2001 г. в САЩ, предадоха Франс прес и ТАСС. В Мадрид са арестувани 19 души, произвеждали фалшификатите, вграждайки в тях събрани от \"Тъмната мрежа\" (Darknet - анонимния сегмент от интернет) данни на потребители, включително пинкодове. Така измамниците получавали възможност да теглят суми от банкомати и да пазаруват в магазини, съобщи полицията. Арестуваните се опитали да извършат с \"клонираните\" карти измами за над 5 милиона евро, но банките и други финансови учреждения блокирали много от техните трансфери. Според оценки реалните щети достигат 500 хил. евро, отбелязва ТАСС, цитирана от БТА. Главатарят на престъпната групировка - 49-годишен алжирец, чиято самоличност не се съобщава, - използвал същия процес, за да подпомогне финансирането на атентата от 11 септември 2001 г. в САЩ, при който загинаха близо 3000 души. Говорителка на полицията съобщи, че мъжът е бил осъден и излежавал присъда в Испания, но не бе в състояние да посочи кога е бил освободен. Този път е действал за собствена облага, допълни тя.", "date": "2018.11.03", "title": "Разбиха банда в Испания, изработвала и използвала фалшиви кредитни карти"}
{"url": "https://www.24chasa.bg/novini/article/7136312", "text": "84-годишната Каля от Карнобат, която бе премазана от 18-годишен шофьор на тротоар в Карнобат е издъхнала в болницата, научи 24 часа. Възрастната жена е починала малко преди 15 часа днес, въпреки усилията на лекарите от УМБАЛ Бругас да я върнат към живот. Тя е приета в отделението по реанимация с множество травми по цялото тяло, уточниха от здравното заведение. Както 24 часа писа по-рано днес, трагедията на Задушница се разигра около 8 ч. тази сутрин, на карнобатската улица \"Петър Берон\" 33. 18-годишният Алекс Димов от ромската махала премаза 70-годишната Ганка Николова, която издъхна на място и съсдеката й Каля на 84 г. По данни на разследващи неопитният шофьор, който имал само месец стаж зад волана, изтървал управлението над колата, след като тя преминала през бабуна. Най-вероятно водачът е карал с превишена скорост. Двете жертви на катастрофата отивали на гробищата, за да почетат мъртвите си роднини. И Ганка и Каля имали починали синове, затова рано сутринта се приготвили и тръгнали. Кървавата катастрофа станала на около километър преди Гробищния парк. ", "date": "2018.11.03", "title": "Издъхна и втората жена, премазана на тротоар в Карнобат"}
{"url": "https://www.24chasa.bg/novini/article/7136313", "text": "Голям пожар гори край село Кузьово, община Белица. Огънят е тръгнал преди около час и обхванал иглолистни гори. На място са шест пожарникарски екипа от Разлог, Банско, Белица и Якоруда. \"Има доста силен вятър, който пречи на бързото погасяване. Няма опасност обаче за хората от селото. Огънят е на около 500 метра от къщите в махала \"Пергьовци\", каза кметът на селото. В гасенето на огъня са се включили много доброволни от околните населени места, както и горски служители.", "date": "2018.11.03", "title": "Голям пожар гори край село Кузьово"}
{"url": "https://www.24chasa.bg/novini/article/7136310", "text": "\"Ако правителството (на Виорика) Дънчила не падне до края на ноември, после може да е твърде късно\", заяви бившият румънски премиер-технократ Дачиан Чолош в предаване по телевизия Диджи 24, съобщава информационният сайт Зиаре, цитиран от БТА. Дачиан Чолош е бивш еврокомисар по земеделието и бивш премиер в периода 2015-2017 г. Преди няколко месеца той преобразува оглавяваната от него гражданска платформа в политическа партия под името \"Движение Румъния заедно\". Пред частната телевизия Диджи 24 Чолош заяви, че Румъния се нуждае от ново правителство, което да се ползва с по-голямо доверие и което да представлява страната по време на председателството на Съвета на ЕС. Според него румънската опозиция трябва да се обедини около тази цел. Чолош смята, че има шансове за сформиране на парламентарно мнозинство, което да смени правителството на Виорика Дънчила. \"Смятам, че ако това не бъде постигнато до края на ноември, после може да е твърде късно\", каза бившият премиер-технократ и допълни, че в противен случай Румъния рискува да пропусне една възможност, която идва веднъж на 15 години. На въпрос какви са шансовете за сваляне на правителството на Виорика Дънчила, Дачиан Чолош отговори, че в парламента се водят разговори и има шанс за сформиране на парламентарно мнозинство, което да разбере каква опасност представлява правителството на Дънчила и да го смени. Ако всички народни представители, които разбират много добре опасността, която представлява това правителство не само за румънците, но и за партията и партиите в управляващата коалиция, поемат тази отговорност, в парламента ще има мнозинство и в началото на декември ще имаме ново правителство, заяви Дачиан Чолош.", "date": "2018.11.03", "title": "Бивш румънски премиер: Aко правителството на Дънчила не падне този месец, после ще е късно"}
{"url": "https://www.24chasa.bg/novini/article/7136345", "text": "Низ от сензационни случайности, извънмерен талант в изкуството и липса на компромиси с убежденията управляват съдбата на всеки член на фамилията Шопови. Както казва Наум в едно мое непубликувано интервю с него от 1996 г., “Човек си живее живота, докато не го удари един шамар, та се чуди откъде му е дошло”. Просто казано и изчерпва целия смисъл на съдбата. Този актьор, който играеше сложно, защото на сцената няма по-сложно превъплъщение от гротеската и самоиронията - обикновени инструменти на Наум Шопов, избягваше да философства и да усложнява речта си, когато може да го каже просто и образно. също като Невена Коканова, Иван Кондов и Петър Слабаков. Понеже майка му е известната старозагорска актриса Мара Шопова, красива и талантлива в епохата на читалищния театър, Наум неизбежно се насочва към сцената. Той буквално е откърмен пред публиката. Майка му е бременна с него, когато играе в “Снаха” от Караславов, и след раждането му веднага излиза на сцената. В определения час за кърмене тя се обръща гърбом към зрителите, а незаети колежки ѝ подават вързопчето с бебето. си спомня баба си от последните години на живота ѝ. Помни красивите дълги пръсти, които я галят по косата. Ослепяла от глаукома, тя живее до смъртта си в малката им къща в Стара Загора, която вече не съществува. В този дом са гостували Гео Милев, Кирил Христов, Иван Хаджихристов. На Мара Шопова се дължи ориентацията на сина ѝ към сцената след драмата във ВИТИЗ. Наум се класира трети в списъка на кандидат-студентите на ВИТИЗ. Не може да повярва, когато му казват, че е отхвърлен, зачеркнат е с две дебели червени черти. Старозагорски завистници изпращат до ВИТИЗ досие , в което Наум Шопов е наречен бранник, легионер, буржоазен елемент, син на лежал в “Белене”. Кой ще ти проверява истината в и отмъщенията по съветски образец. Единственото вярно е, че баща му Христо Шопов, уважаван в съсловието читалищен деятел, изчезва един ден. Както е практиката на отговорните органи, никой не дава на семейството някаква информация. В тези времена, ако имаш западна тава с рок, заминаваш директно за “Белене”, да се поправиш. Христо Шопов се връща след месец съсипан физически. Не му позволяват да се върне в “културната сфера” и той работи тежка физическа работа. Докато получи инсулт. След като играе няколко години в Стара Загора, започвайки от стажант-актьор, Наум се премества в Пловдив. Големият му удар е ролята на Фердинанд в “Коварство и любов” от Шилер. Тълпа от ученички го изчаква след представлението, за да го зърнат и изпросят автограф. А Невена ще му признае, че като ученичка го е гледала в тази драматична роля и е умирала от смях. Но влюбеният благородник отваря пътя на Наум към София. Влиятелният режисьор и педагог Николай Люцканов е възхитен от изпълнението на неизвестния актьор и го взема във Военния театър. Случайността този път удря щастливо. Директорът Сашо Стоянов, който режисира задължителното съветско заглавие “Иркутска история” от Арбузов, трябва да намери заместничка на Мария Русалиева, вече в напреднала бременност. И той кани студентката си Невена Симеонова, нежно и прозрачно създание с бързо и дълбоко усещане на сцената. В епизод от спектакъла Невена и Наум трябва да танцуват валс. После любовта им следва класическия развой на повечето събития в живота на Наум Шопов. Щастливият финал е в районния съвет в Подуяне с кумове кинаджиите Януш Вазов и Христо Кирков. След подписването влизат в Унгарския ресторант срещу ВИТИЗ и се черпят обилно с всичките си пари - 10 лева. Невена Симеонова е от род с протестантско вероизповедание. Дядото по майчина линия Стойо е от рода Сендови (внукът му по линия на единия му син Христо е известният проф. Благовест Сендов). Този дядо Стойо дава лични пари, за да се изгради протестантска църква в Асеновград. Също протестант е и бащата на Невена, Асен Симеонов, който е пастор, правист, полиглот, почитана личност в интелектуалните среди. Колко много минуси в очите на комунистическите власти! Така че не е трябвало да се мисли много, когато Леон Даниел с каскет върху главата на краля убиец, напомнящ любимия каскет на Тодор Живков, и трон с червена петолъчка на облегалката, приличен на столовете в партийните кабинети на властта. Избухва скандал и уволняват главните замесени - Даниел, Хамлет в лицето на Наум Шопов и Офелия в лицето на Невена Симеонова. Семейството остава без работа, със забрана да играят в столицата, да снимат филми и да озвучават в радиото. И пак случайността се намесва. Един ден им звъни по телефона Кръстю Дойнов, печен театрал, директор на бургаската трупа. Кани ги на щат там, а понеже няма актьорски бройки, назначава Невена като пожарникар. Тя си спомня за това време като най-щастливото в живота им. Живеят на хотел в Приморско с изглед към морето и се сприятеляват със съседа Йордан Саръиванов, талантлив и обещаващ режисьор, който загива в катастрофа с такси по пътя от московското летище към центъра на града. Невена и Наум предизвикват фурор с ролите си във “Варшавска мелодия” - сълзлива пиеса на руснака Леонид Зорин за любовта на бивш фронтовак с полякиня, бъдеща певица. На фестивал в Пловдив помитат всички други театри и обират наградите. Сутринта след представлението Невена, както се изкачва по стълбите към служебния вход на театъра, вижда как познато лице слиза отгоре. Човекът се изравнява с нея, спира се, целува ѝ ръка и я засипва с похвали за представлението. Невена онемява, познала е Станко Тодоров, член на Политбюро на БКП, вицепремиер и спряган за бъдещия министър-председател. Идва на себе си тъкмо за да чуе неговото мнение, че трябва да се върне в София. Днес той е звездна фигура в българското кино, гостува в театри и постановки, които одобрява като свой избор, но влиза във ВИТИЗ чак на третия път. Прилича на баща си по затворения си характер, директния и откровен контакт с другите и тоталната липса на звездомания - дори след успеха на участието си във филмите “Вчера” и “Страстите Христови”. Избягва шума и светлините на светските купони. Оставил е “външното министерство” и дипломацията на семейството на съпругата си Мариана Станишева - кастинг директор в чуждестранните продукции, снимани у нас. Не може да пропуснем и масовото одобрение на изпълнението на Христо в тв сериала “Дървото на живота” Христо Шопов дълго време се пазеше да пусне корени на някоя сцена, но се адаптира към успешната реализация на две пиеси от американския автор Бърнард Слейд - “Догодина по същото време” и “Всяка година по същото време”. Преди няколко десетилетия в двете роли, станали легендарни, играха Анета Сотирова и Тодор Колев. Днес на Христо Шопов партнира Лилия Маравиля, режисьор е Жоро Михалков и представленията, вече над 100, из страната минават със страхотен успех. В София - за да се вреди човек да ги гледа, трябва да следи афиша на “Сити Марк Арт Център”, бившето кино “Левски”. идва в България заедно с наскоро роденото си момиченце. Нейната майка Александра Георгиева се разделя с Христо, след като той прави успешна кариера на актьор тук, а тя няма реализация като балерина. Заминава за Берлин и печели място в екипа на “Фридрихщатпалас”, световнопризната сцена за балетни и танцови постановки с феноменални изпълнители. След 20 години работа Александра става художествен директор на балета. Странно е, че за нея се знае малко при толкова хищна популяризация на всичко успешно българско в чужбина. Но от Христо Шопов и копче не можеш да изкопчиш. Неговия син Наум вече познаваме добре. Той е в ролята на д-р Тасев от тв сериала “Откраднат живот” и успешно замества липсата на другите двама млади и позитивни лекари (Димо Алексиев и Александър Алексиев). Също като тях д-р Тасев внимава да не намесва драмите и щастието на личния си живот в работата си на вечно ангажиран медик. Като малко момче и дори тийнейджър Наум Шопов-внук тръгва по стъпките на дядо си и баща си. На сцена ще запомни участието си в детския спектакъл в Народния театър на режисьора Димитър Еленов “Кукувицата”, по текст на Елин Рахнев и музика на Ваня Щерева. Първата му роля в киното е в трилъра “Октоподът”, но се гордее с участието си в “Деца от восък”, където партнира на Арманд Асанте, и в “Дълбоки води”, където играе малкия Лоренцо Ламас. Неизбежно е да не надари образа на д-р Тасев с някои от качествата на баща си като актьор - праволинеен защитник на принципите си, когато е убеден в тяхното човеколюбие; минимализъм във външното поведение, разумност и неспонтанност на емоциите. За разлика от баща си, успява да скрива чувствата си и по лицето му не може да се познае какви бури кипят в сърцето му. Наум Шопов-внук мечтае не за актьорска, а за лекарска кариера. Той вече се дипломира като доктор в Медицинския университет в София. Ще видим как ще продължи в живота си. Лиза Шопова няма късмета на брат си. Израснала като Христо зад сцената на Военния театър, тя също се ориентира към актьорската професия. В НАТФИЗ и още докато следва, ражда сина им Асен. Тя завършва академията, няма щатна работа и се разделя с Мутафчиев, когато той работи в пловдивския театър. Изкарва няколко години като свободна актриса извън щата, ангажирайки се от време на време, например в екипа на спектакъла “Кротката” в Театъра на армията и замества в Младежкия Силвия Лулчева по време на бременността ѝ. Опитва режисура, но сякаш сърцето ѝ не я тегли към сцената. Лиза започва на шега да дублира, сякаш не го смята за истински професионализъм, но днес е много печена на мястото си. Особено във времето на доминация на чуждите сериали по телевизията. В личния си живот преживява тъга. Заживява с известния сценограф и визуалист Кольо Карамфилов, обичан и ценен сред голям кръг приятели и почитатели. Но художникът умира на 50 години, оставяйки я безутешна. Лиза споделя в интервюта, че с брат си Христо не са преставали да разчитат един на друг и се разбират по наумшоповски - с малко думи и жестове. Той изпълнява главната роля в авторската пиеса, която Лиза направи - “Всичко или нищо”. Постановката продължава да пълни залите и с нея Шопова се доказа като много добър драматург.", "date": "2018.11.03", "title": "Съдбата не оставя на мира Наум Шопов и потомството му"}
{"url": "https://www.24chasa.bg/novini/article/7136224", "text": "Земетресение с магнитуд 4,3 по скалата на Рихтер е регистрирано днес в 10,05 ч. край гръцкия остров Закинтос в Йонийско море, предаде агенция АНА-МПА. Според Института по геодинамика на Националната обсерватория в Атина епицентърът на земетресението е бил в морето, на 58 км югозападно от Закинтос, предава БТА. Това е вторичен трус от земетресението с магнитуд 6,4 по Рихтер, което разлюля района на 26 октомври, уточнява Институтът.", "date": "2018.11.03", "title": "Ново земетресение стресна хората на Закинтос"}
{"url": "https://www.24chasa.bg/novini/article/7136229", "text": "Германска туристка почина при буря в Италия, след като била поразена от мълния на италианския остров Сан Пиетро, близо до остров Сардиния, каза за ДПА говорител на службата за гражданска защита. Жената била на екскурзия със съпруга и сина си, когато времето се развалило и принудило семейството да прекъсне разходката си, предава БТА. Преди тримата да стигнат до колата си, жената била ударена от мълния, която я изхвърлила на няколко метра във въздуха.", "date": "2018.11.03", "title": "Мълния уби немска туристка в Италия, докато опитвала да стигне до колата си"}
{"url": "https://www.24chasa.bg/novini/article/7136232", "text": "С новите си санкции срещу Иран САЩ нанасят за пореден път мощен удар на Договора за неразпространение на ядрените оръжия, заяви министерството на външните работи на Руската федерация, цитирано от ТАСС и БТА. \"Обявената от Вашингтон нова вълна от антиирански санкции цели да подрони последователните усилия за запазване на въпросната договореност, предприемани от участниците в Съвместния всеобхватен план за действие по иранската ядрена програма\", се казва в изявление, поместено днес на сайта на руското дипломатическо ведомство. Поетият от Вашингтон курс към разрушаване на международноправните инструменти в сферата на ядреното неразпространение и контрола над въоръженията буди дълбоко разочарование и нарастващо безпокойство. САЩ нанасят нов мощен удар по Договора за неразпространение на ядрените оръжия, лицемерно разсъждавайки, че е необходимо да бъде укрепен, а фактически насочват нещата към разпадането му, твърди външното министерство в Москва.", "date": "2018.11.03", "title": "Русия: С новите антиирански санкции САЩ нанасят нов удар по договора срещу ядрените оръжия"}
{"url": "https://www.24chasa.bg/novini/article/7136236", "text": "Комисията на македонския парламент по процедурните правила, мандатите и въпросите на депутатския имунитет ще обсъди във вторник предложение за изключване от парламента на бившия македонски премиер Никола Груевски, съобщава агенция МИА. В дневния ред на комисията за 6 ноември фигурира само една точка и това е предложение за изключване на депутата Никола Груевски заради издадена присъда от две години затвор, предава БТА. Вчера Наказателният съд отхвърли искане на Груевски за отлагане на присъдата. Бившият премиер и бивш лидер на сега опозиционната партия ВМРО-ДПМНЕ Никола Груевски бе осъден на 23 май т.г. заради покупка на луксозен Мерцедес на стойност 600 000 евро. Присъда по същото дело получи и бившият помощник-министър на вътрешните работи Гьоко Поповски, който бе осъден на шест години затвор. И двамата обжалваха присъдите пред Апелативния съд на Скопие, но само Поповски получи намаляване на наказанието - от шест години на четири години и шест месеца. По същото дело бе осъдена и бившата министърка на вътрешните работи Гордана Янкулоска, която получи присъда от шест години затвор. Никола Груевски следва да се яви за излежаване на присъдата най-късно на 8 ноември.", "date": "2018.11.03", "title": "Комисия решава дали да отстранят Никола Груевски от македонския парламент"}
{"url": "https://www.24chasa.bg/novini/article/7136240", "text": "ДНК на задържания Данаил Стефанов, известен като Дъндито, е открито при огледа след палежа срещу бургаския фоторепортер Борислав Пенков, разкриха от прокуратурата и благодариха на полицията за отлично свършената работа при разкриването на случая. Държавното обвинение поиска най-тежката мярка за неотклонение задържане под стража за Стефанов, третия обвиняем за палежа. Стана ясно, че той е с 22 присъди, между които за грабежи и наркотици. Заедно с Петър Биберов-Кюфтето, обвинен в поръчителство на палежа, е бил разследван за участие в организирана престъпна група, казаха от Апелативната прокуратура. Самият Данаил обаче твърдял, че е натопен и дори не бил в Бургас по време на палежа през нощта на 14 октомври. Дъндито бе арестуван последен, а миналата седмица бяха задържани Румен Янакиев и Петър Биберов-Кюфтето. Според разследващите Данаил и Румен са директните извършители на палежа, а Биберов - поръчител. Прокуратурата разполага с трима анонимни свидетели, които уличили Биберов в поръчителство. Атаката срещу фоторепортера бе през нощта на 14 октомври, когато бе подпалена автомобилна гума пред входната врата на жилището му. Пожарът нанесе сериозни щети на целия вход в блока, изгоря ел. табло с 27 електромера. Две седмици преди палежа Биберов се призна за виновен, че е ударил фоторепортера Пенков през ноември, м.г., докато снимал щети от пожар в заведение в Морската градина. Той бе осъден на пробация, но журналистът се закани, че ще заведе граждански иск от 50 000 лв. срещу Биберов. Очаква се в 15,15 ч. районният съд в Бургас да се произнесе дали оставя Стефанов в ареста.", "date": "2018.11.03", "title": "ДНК на един от задържаните открито при палежа срещу бургаски журналист"}
{"url": "https://www.24chasa.bg/novini/article/7136245", "text": "Президентът на Хърватия Колинда Грабар-Китарович няма да участва в междуправителствената конференция за миграцията на 10 и 11 декември в Маракеш, Мароко. Това съобщиха в петък от кабинета на хърватския държавен глава, предадоха ТАСС и агенция Хина. Когато говори пред Общото събрание на ООН неотдавна, хърватският президент приветства успешното завършване на преговорите по т.нар. Глобално споразумение за безопасна, методична и регулирана миграция и обяви, че ще присъства на конференцията в Маракеш през декември, предава БТА. Междувременно обаче Колинда Грабар-Китарович се е отказала от участие във форума и е информирала за това свое решение министерството на външните работи на Хърватия, се посочва в прессъобщение на администрацията на хърватския президент, цитирано от агенция Хина. В него не се посочва защо Грабар-Китарович е решила да не участва в конференцията. В прессъобщението се казва, че хърватският президент смята миграцията за дългосрочен проблем, който изисква общ подход към самия източник на миграция. Австрия, САЩ, Унгария и Австралия вече отхвърлиха т.нар. Глобално споразумение за безопасна, методична и регулирана миграция. То бе прието по принцип през юли от всички 193 страни членки на ООН. Окончателното подписване на документа е предвидено да стане на конференция на ООН в Маракеш, Мароко, на 10 и 11 декември т.г. Хърватският президент Колинда Грабар-Китарович заяви по-рано пред журналисти, че няма намерение да подписва споразумението, припомня ТАСС. Съобщението предизвика объркване в хърватското министерство на външните работи, като хърватският първи дипломат Мария Пейчинович Бурич заяви, че \"президентът още през август е потвърдила своето участие в конференцията\". Хърватският премиер Андрей Пленкович, който е на посещение в Китай, също бе изненадан от съобщението от офиса на хърватския президент. Пленкович подчерта, че споразумението регулира само легалната миграция, а не нелегалната. \"Този документ не е правно обвързващ и всяка страна запазва националното си право да управлява миграцията по начина, по който желае\", коментира премиерът пред журналисти след посещение в Китай. Хърватският външен министър Мария Пейчинович Бурич свика в петък пресконференция на фона на медийни съобщения, че хърватската крайна десница смята споразумението за миграцията за спорно, подобно на Истанбулската конвенция, която бе ратифицирана от Хърватия по-рано тази година. Глобалното споразумение за безопасна, методична и регулирана миграция ще засили сътрудничеството между страните за редовна миграция и няма да увеличи мигрантския поток, както твърди хърватската десница, заяви на пресконференцията Мария Пейчинович Бурич. Споразумението е списък от мерки и не е правно обвързващо за страните членки на ООН. Всяка държава има суверенно право да избира от споразумението набора от мерки, които подхождат за нейната ситуация, каза хърватският първи дипломат. Пейчинович Бурич увери, че в споразумението няма \"абсолютно никакво задължение за прием на мигранти\".", "date": "2018.11.03", "title": "Президентът на Хърватия отказа участие в конференцията за миграцията в Маракеш"}
{"url": "https://www.24chasa.bg/novini/article/7135686", "text": "Администраторите на \"Туитър\" са премахнли хиляди автоматични акаунти (ботове) в САЩ, поствали призиви към избирателите да не гласуват във вторник на междинните избори за Конгрес, очертали се трудни за републиканците. Това съобщават медиите, информира Франс прес. От социалната мрежа заявиха, че са премахнати \"акаунти, опитали се да постнат автоматично лъжлива информация, нарушавайки правилата ни\". Според Си Ен Ен \"Туитър\" е бил алармиран за тези случаи от комитета, водещ кампанията на демократите, и акаунтите са били премахнати през септември и в началото на октомври, предава БТА. Акцията с ботове изглежда е била ръководена от територията на САЩ, уточниха от \"Туитър\" без повече подробности. След обвиненията, че е бил манипулиран от Русия по време на президентската кампания през 2016 г., представители на \"Туитър\" заявяват, че през последните месеци се положени усилия за премахването на фалшиви или автоматични акаунти, предназначени да манипулират общественото мнение във връзка със сегашните избори. Неотдавна президентът Доналд Тръмп се оплака, че \"Туитър\" изтривал акаунти на негови привърженици, напомня АФП.", "date": "2018.11.03", "title": "Туитър изтри хиляди акаунти, в които се призовавало да не се гласува на изборите в САЩ (Обновена)"}
{"url": "https://www.24chasa.bg/novini/article/7136324", "text": "Турският посланик в Уганда г-жа Седеф Явузалп бе отзована, след като снимки от прием по случай Деня на републиката 29 октомври предизвикаха смут в обществото, съобщи днес министърът на външните работи Мевлют Чавушоглу, цитиран от в. \"Хюриет дейли нюз\" и БТА. Турският първи дипломат посочи, че веднага след като снимките са станали обществено достояние, е започнало разследване и посланичката е била отзована. Костюмите за приема на Явузалп и нейният помощник предизвикаха множество спорни коментари в социалните медии. Според някои потребители двамата са били облечени с \"римски одежди\", докато според други костюмите са вдъхновени от гръцката митология, а не от Римската империя. Роклята на Явузалп е препратка към Елена от Троя, а нейният помощник \"изглежда като Зевс\", посочиха някои потребители. Посланичката се защити, като обясни, че в Уганда в момента е \"Годината на Троя\".", "date": "2018.11.03", "title": "Заради снимки: Започна разследване срещу турската посланичка в Уганда (Видео)"}
{"url": "https://www.24chasa.bg/novini/article/7136390", "text": "Турция призовава за създаване на клирингова къща в рамките на т.нар. Ислямска осморка за търговия в национални валути. Това съобщава в. \"Хюриет дейли нюз\", като цитира изказване на турския външен министър на конференция в Анталия на Организацията за икономическо сътрудничество Д-8 (т.нар. Ислямска осморка). \"Ние преживяваме период на търговски войни. Най-добрият отговор ще бъде да използваме нашите национални валути в търговията. Турция се готви да търгува в национална валута със страни като Китай, Русия, Иран и Украйна. Продължаваме преговорите и с други държави. Възможно е да реализираме това и в рамките на Д-8. Затова ние предлагаме създаване на клирингова къща в рамките на Д-8\", каза Чавушоглу на откриването на конференцията, цитиран от БТА. Групата Д-8 бе лансирана през 1997 г. от тогавашния турски премиер Неджметтин Ербакан, който предложи създаване на икономическа група на осем мюсюлмански държави с нововъзникващи икономики. Турция, Индонезия, Бангладеш, Египет, Иран, Малайзия, Нигерия и Пакистан създадоха групата в Истанбул, припомня турският вестник. Турският външен министър заяви, че страните трябва да работят повече за обновяването и съживяването си, като допълни: \"Ние може да увеличим нашата сила и потенциал с нови членове\".", "date": "2018.11.03", "title": "Турция: Преживяваме период на търговски войни"}
{"url": "https://www.24chasa.bg/novini/article/7136397", "text": "Светът сериозно е подценил количеството топлина, което океаните са погълнали през последните 25 години, твърдят учени. Според тяхното проучване океаните са абсорбирали с 60% повече топлина, отколкото се смяташе. Това означава, че Земята е по-чувствителна на емисиите от изкопаемите горива, отколкото бе известно. Това може да затрудни значително ограничаването на глобалното затопляне до безопасни нива този век,  Според последните оценки на Междуправителствената експертна група по климатичните промени (IPCC), океаните по света са погълнали над 90% от излишната топлина уловена от парникови газове. Това ново проучване обаче твърди, че всяка година през последните 25 години, сме вкарвали около 150 пъти повече енергия от тази използвана за генерирането на електричество в световен мащаб в океаните и моретата. Това е с 60% повече отколкото се смяташе преди това и е голям проблем. Тези нови изчисления показват, че в океаните отива много повече топлина, отколкото сме мислели. Това обаче означава, че и газовете, които емитираме генерират много повече топлина, отколкото сме смятали. По тази причина повечето топлина от същото количество газове означава, че Земята е по-чувствителна към въглеродниа диоксид. Авторите на проучването смятат, че тези нови разкрития ще затруднят доста постигането на таргетите във връзка с нарастващите температури зададени в Парижкото споразумение за климата. Наскоро от IPCC посочиха какви са ползите от ограничаването на ръста на температурите в световен мащаб с под 1.5 градуса по Целзий, пише BBC. Според новото проучване това обаче ще бъде много трудно. \"Това е сериозно притеснение,\" казва основният автор, доктор Лора Респланди от Принстънския университет в Ню Джърси. Освен, че ще затрудни ограничаването на затоплянето под 1.5 градуса или дори под 2 градуса този век, цялата тази допълнителна топлина, която се поглъща от океаните, ще внесе значителни промени и във водата. \"В по-топлия океан ще има по-малко кислород, а това ще донесе последствия и за водните екосистеми,\" казва Респланди. \"Морското равнище също ще бъде засегнато. Ако затопляме океана повече ще имаме по-голямо топлинно разшитение, а оттам и покачване на водните нива.\" Ключовият елемент е фактът, че със затоплянето на водите те отделят повече въглероден диоксид и кислород във въздуха. \"Когато океанът се затопля, количеството на тези газове, което може да задържа, намалява,\" казва Респланди. \"Това, което ние измерихме, е количеството освободено от океаните, след което изчисляваме колко още затопляне е необходимо, за да обясним тази промяна в газовете.\" Да, според авторите на проучването, но в много дълъг период от време. \"Топлината в океана в крайна сметка ще излезе от него, ако започнем да охлаждаме атмосферата посредством намаляване на парниковия ефект,\" твърди Респланди. \"Фактът, че океаните съдържат толкова много топлина, която може да бъде прехвърлена обратно в атмосферата, ще затрудни поддържането на температурата на повърхността на Земята под определен таргет в бъдеще.", "date": "2018.11.03", "title": "Учени: Океаните поглъщат повече топлина, отколкото се смяташе"}
{"url": "https://www.24chasa.bg/novini/article/7136430", "text": "Премиерът Бойко Борисов инспектира работата по два важни обекта във Варна. Той съобщи за това във Фейсбук. „След срещите, проведени във Варна в четвъртък и петък, проверих работата по два важни обекта за града - пробива на бул. „Сливница“ и парк “Възраждане””, написа Борисов. „Пробивът е ключов проект за града и е връзката с АМ “Хемус”. С реализирането му и последващо изграждане на рампа ще бъде осигурен бърз достъп до автомагистралата. Министерският съвет отпусна 4,5 млн. лв. за проекта. Новият участък е с дължина 532 метра с две платна. Парк “Възраждане” е с площ от 30 дка. Преди реализирането на обекта имотът беше неизползваем, тъй като зелените площи бяха неподдържани и занемарени. Изградени са асфалтови алеи за пешеходци и за велосипедисти, зони за отдих, детска зона и трасе за екстремно колоездене. Получих уверение, че и двата проекта се изпълняват в срок”.", "date": "2018.11.03", "title": "Борисов инспектира работата по два обекта във Варна (Снимки)"}
{"url": "https://www.24chasa.bg/novini/article/7136438", "text": "Изтребител \"Миг-29М\" - руско производство, е катастрофирал по време на тренировъчен полет в Египет вчера, съобщи руската Обединена авиостроителна корпорация (ОАК), цитирана от агенциите РИА и Ройтерс. Самолетът е бил доставен на Египет през 2018 г. като част от търговска сделка, отбелязва руският всекидневник \"Комерсант\", който добавя, че египетският пилот е успял безопасно да катапултира. Засега не се посочва причина за катастрофата. Технически експерти на компанията ОАК ще отпътуват в най-скоро време за Египет за участие в разследването, информира БТА. Според спогодбата от 2015 г. Русия трябва да достави на Египет 46 изтребителя \"Миг-29\", отбелязва друг руски вестник - \"Ведомости\", цитиран от Ройтерс.", "date": "2018.11.03", "title": "МиГ-29 се разби в Египет"}
{"url": "https://www.24chasa.bg/novini/article/7136222", "text": "Американски военнослужещ е убит днес, а друг е ранен в Кабул при нападение, вероятно извършено от афганистански боец от международната коалиция, съобщи НАТО в комюнике, цитирано от Франс прес и БТА. По първоначални данни нападателят е бил войник от афганистанските сили за отбрана и сигурност, заяви в комюнике мисията на НАТО в Афганистан \"Решителна подкрепа\". Той е бил ликвидиран от \"други афганистански военни\", се уточнява в текста.", "date": "2018.11.03", "title": "Американски военен е убит при атака в Кабул"}
{"url": "https://www.24chasa.bg/novini/article/7136203", "text": "Иран призова днес за европейски гаранции за подкрепа заради намерението на Вашингтон да наложи наново санкции върху иранските петролни продажби, предаде Ройтерс, цитирана от БТА. Министърът на външните работи Джавад Зариф е разговарял по телефона с върховния външнополитически представител на ЕС Федерика Могерини и с колегите си от Германия, Швеция и Дания за европейските мерки за контриране на американските санкции, съобщи иранската държавна агенция ИРНА. Могерини и европейските министри подчертаха важността на поетия ангажимент от финансовите министри за финансов механизъм на Европа за спасяване на иранската ядрена сделка и заявиха, че механизмът ще бъде задействан в следващите дни, заяви ИРНА. Дипломати заявиха пред Ройтерс миналата седмица, че новият механизъм на ЕС за улесняване на плащанията за ирански експорт би трябвало юридически да бъде налице до 4 ноември, но ще бъде в оперативна готовност едва в началото на следващата година. ЕС, Франция, Германия и Великобритания в общо изявление изразиха съжалението си от решението на президента на САЩ Доналд Тръмп да възстанови санкциите срещу Иран. \"Нашата цел е да защитим европейските икономически играчи, които имат легитимни търговски отношения с Иран, в съответствие с европейското законодателство и с резолюция 2231 на Съвета за сигурност на ООН\", заявиха в общата си декларация Могерини и министрите на външните работи и на финансите на трите най-големи европейски сили, които нарвемето подписаха, заедно с Русия и Китай, международната сделка с Иран за прекратяване на ядрената му програма в замяна на вдигането на повечето международни санкции срещу Техеран. Президентът Доналд Тръмп, който изтегли САЩ от споразумението от 2015 г., вчера публикува в Туитър послание, подчертаващо неговата политика на \"максимум натиск\" спрямо Иран, като включи и своя снимка и заглавие: \"Санкциите идват 5 ноември\". Вашинтон вчера заяви, че временно ще позволи на осем вносители да продължат да купуват ирански петрол след възобноването на санкциите. Държавният секретар на САЩ Майк Помпейо, който обяви решението, не назова осемте, които нарече \"юрисдикции\", а не страни. Използваният термин може да включва вносители като Тайван, който не се смята за държава. Китай, Индия, Южна Корея, Турция, Италия, Обединените арабски емирства и Япония са топ вносителите на ирански петрол, докато Тайван спорадично купува карго с ирански суров петрол, но не е голям купувач. Турция е била информирана, че ще бъде изключена от американските санкции срещу Иран, но все още не е знае всички подробности, заяви вчера министърът на енергетиката, както и Ирак, стига да не плаща на Иран с американски долари, потвърдиха иракски официални лица. Индия и Южна Корея също са в списъка на изключенията по неофициална информация. Министърът на петрола на Индия Дхармендра Прадхан днес заяви, че Делхи и други водещи купувачи на петрол ще се възползват от правото на изключение, дадено им от САЩ, като се похвали, че при \"сегашната пълна с предизвикателства геополитическа ситуация\" Индия е \"успяла да убеди международните лидери.\" Съгласно законите на САЩ правото на изключение може да се предоставя за срок до 180 дни, припомня Ройтерс.", "date": "2018.11.03", "title": "Иран търси подкрепа от Европа в навечерието на американските санкции"}
{"url": "https://www.24chasa.bg/novini/article/7136206", "text": "Членове на гръцката анархистка групировка \"Рубикон\" нахлуха в петък вечерта в посолството на Аржентина в центъра на гръцката столица. Полицията задържа деветима от тях, съобщава днес в. \"Катимерини\", цитиран от ТАСС и БТА. \"Катимерини\" съобщава, че около 10 души се качили на четвъртия етаж на зданието, където са разположени офисите на посолството, позвънили на вратата и след като им отворили, нахлули в помещението. Те спуснали от балкона транспарант в подкрепа на \"борбата на аржентинския народ\" и хвърлили листовки. След това от \"Рубикон\" разпространили в интернет портал на анархистки организации видеозапис от акцията и изявление, че тя е извършена в памет на загиналия Сантяго Малдонадо - аржентински активист от протестите на индианците мапуче за отстояване на техните изконни земи. Малдонадо изчезна след разгонване на протест в аржентинската провинция Чубут на 1 август. В средата на октомври тялото му бе намерено в река. Причината за смъртта на младия мъж все още не е установена. По тялото му не са намерени следи от насилие. Анархистката организация \"Рубикон\" се появи в Гърция през 2009 г. на фона на икономическата криза. Нейни членове са осъществили стотина нападения срещу различни организации, министерства, посолства, представителства на международни компании и организации. На 21 октомври т.г. анархисти от \"Рубикон\" нападнаха с чукове посолството на Канада в атинския район Халандри. На 22 юли членове на групировката поляха с червена боя фасадата на сградата на министерството на външните работи и разбиха няколко прозореца. Те хвърлиха тогава листовки, в които се казваше, че нападението е извършено в знак на солидарност с палестинския народ. На 3 август т.г. анархистите хвърлиха червена боя по сградата на министерството на инфраструктурата и транспорта, като заявиха, че акцията е извършена заради големия брой жертви на горските пожари край Атина на 23 юли.", "date": "2018.11.03", "title": "Анархисти са нахлули в аржентинското посолство в Атина, деветима са задържани"}
{"url": "https://www.24chasa.bg/novini/article/7136216", "text": "Върховният ръководител на Иран аятолах Али Хаменей заяви днес, че президентът на САЩ Доналд Тръмп е дискредитирал страната си и че крайният губещ от възстановяването на санкциите срещу Техеран ще е Вашингтон, предаде Франс прес, цитирана от БТА. \"Този нов американски президент дискредитира това, което беше останало от престижа на САЩ и демокрацията. Силата на САЩ да упражняват принуда, използвайки икономическата и военната си мощ, също отслабва\", отбеляза аятолах Хаменей в профила си в Туитър. Той осъди възобновяването на американските санкции, най-вече тези срещу иранския петролен отрасъл, които се очаква да влязат в сила в понеделник. \"Спорът между САЩ и Иран продължава повече от 40 години, а САЩ действаха усилено против нас\", допълни водачът на Ислямската република и заклейми тази \"война с военни, икономически и медийни средства\". Според аятолахът крайният губещ в този спор ще са Съединените щати, а победителят ще е Ислямската република.", "date": "2018.11.03", "title": "Аятолах Хаменей: САЩ ще са крайният губещ от санкциите срещу Иран"}
{"url": "https://www.24chasa.bg/novini/article/7135758", "text": "\"Аз все още не мога да пътувам. Може би е добре да има по-строг контрол над чуждестранни фирми. Тази глобализация, освен предимства, има и скрити капани. Дали заради нея, или заради недобронамерени работодатели, не знам“, каза в сутрешния блок на Нова телевизия “Събуди се“ Желяз Андреев. Според него двамата собственици на фирмата, които са осъдени, са знаели какво правят. “Страхувах се, че ако наистина бъда екстрадиран, това ще нарани близките ми. По-скоро мислех за тях, а не за себе си. Приятелката ми Милена беше подкрепата, за която дори не съм и мечтал“, сподели Желяз. “Имаше моменти, в които чертаех сценарий на отиването му там. Мислех как ще протича процесът срещу него. Знаех, че ще се водят преговори, но не знаехме подробности“, допълни Милена Заркова. Според нея общественият натиск е причината Желяз да не бъде екстрадиран. Той самият нарича преживяното \"кошмар с щастлив край\".", "date": "2018.11.03", "title": "Желяз Андреев: Все още не мога да пътувам, преживяното е кошмар с щастлив край"}
{"url": "https://www.24chasa.bg/novini/article/7135766", "text": "Един от водолазите, участващи в операцията за издирване на индонезийския самолет, разбил се в понеделник в Яванско море, загина по време на работа под водата. Това съобщи днес сингапурското издание \"Стрейтс таймс\", като се позова на Исварто, командира на спасителния отряд от военноморските сили на Джакарта, предаде ТАСС, цитирана от БТА. По предварителни данни причина за смъртта е рязка декомпресия, информира Исварто. Според новинарския сайт \"Детик\" 48-годишният Сиачруоа Анто е бил сред най-опитните местни спасители, участвал е и в търсенето на катастрофиралия през 2014 г. самолет на компанията \"Еър ейша\". Допреди седмица е работел в индонезийската провинция Централно Сулавеси, опустошена от земетресение. Спасителите откриха в Яванско море двата двигателя на индонезийския боинг на компанията \"Лайън еър\", заяви днес ръководителят на националната агенция за издирвателни и спасителни операции Мухамад Сяуги. По думите му вчера и днес са намерени също \"едно от крилата, колесникът и други фрагменти\" от самолета, а група водолази са забелязали и фюзелажа на машината. Засега не е използвана тежка техника за вдигане на тези части на повърхността. Според спасителите самолетът е напълно разрушен. По предварителни данни се е разпаднал от удара при падането във водата. Днес спасителите търсят най-вече звукозаписващата \"черна кутия\" на самолета, след като вчера от 30-метрова дълбочина бе изваден първият самописец и специализирана лаборатория към Комитета по сигурността в транспорта дешифрира вече данните за параметрите на полета. Според шефа на ведомството Соерджанто Таджахоно резултат ще има след седмица или две, когато ще бъдат направени предварителни изводи за причините, довели до катастрофата. В дешифрирането на данните от \"черните кутии\" участват и представители на корпорацията \"Боинг\", а разследването се подпомага от служители в Националния съвет по сигурността в транспорта на САЩ. На борда на падналия самолет е имало общо 189 пътници - 181 пътници и 8-членен екипаж. Спасителите смятат, че всички те са загинали. Следствието засега не огласява никакви версии за станалото, допълва ТАСС.", "date": "2018.11.03", "title": "Водолаз загина при търсенето на катастрофиралия край Индонезия самолет"}
{"url": "https://www.24chasa.bg/novini/article/7135771", "text": "Бебе на 16 дни е починало след обяд в отделението за недоносени деца на хасковската болница, съобщиха от МБАЛ-Хасково. Момченцето е било докарано по спешност в отделението в критично състояние, предава  Сигналът е бил подаден на телефон 112 от бащата на детето, който го е предал на екип с линейка на бензиностанция в Харманли. На път за хасковската болница детето е било реанимирано. Въпреки усилията на лекарите в отделението, бебето е починало. Според медиците детето е починало от лошо гледане. То е било инфектирано, охладено и най-вероятно задавено. От полицията и Регионалната дирекция “Социално подпомагане” работят по случая.", "date": "2018.11.03", "title": "Бебе на 16 дни почина в Хасково"}
{"url": "https://www.24chasa.bg/novini/article/7135782", "text": "\"Инвестиционната програма на Столична община през последните години върви нагоре и това се вижда\", каза в студиото на \"Денят започва с Георги Любенов\" по   председателят на Столичния общински съвет Елен Герджиков. Той обясни, че по ремонтите в столицата е хвърлена много енергия и много работа. Това, което остава е те да бъдат свършени качествено и да се приемат от гражданите. Неслучайно срокът на ремонта на \"Графа\" е 300 дни. В представата на много хора това е просто подмяната на едни плочки, а всъщност не е така. Всъщност се подменя една инфраструктура, която не е пипана 110 години, каза Елен Герджиков. Той обясни, че ремонтите на централната градска част са едни от най-дълго обсъжданите. Още преди 5 години е започнало обсъждането на проектите. Грешката, която отчита е, че комуникацията е трябвало да се повтори още веднъж при началото на ремонтите. Според него грешка е било и частичното отваряне на \"Графа\", защото никой не е обяснил на хората, че тази площ не е готова. Той каза, че ремонтът има гаранция 8 години. Той призова за търпение и за това да се изчака да се види резултата след края на ремонта. Герджиков е убеден, че крайният резултат ще бъде добър. Него не го притеснява намесата на прокуратурата и смята, че когато има някакво съмнение, трябва да се провери има ли някаква вина. Подмяна на по-некачествен с по-качествен материал или обратното няма, както и да се влага по-евтин материал с по-лоши качества - това категорично не е вярно. Тези внушение бяха направени многократно, та се наложи дори представител на фирмата производител да идва от Англия, за да обяснява, че подобна виброизолационна система се влага в обекти в цяла Европа, каза още Герджиков. При условие, че качеството на ремонта не е добро, фирмите изпълнителки ще бъдат връщани. При забавяне на обекта има разписани условия в договора. При ремонта на \"Графа\" общата стойност на санкциите може да достигне около 6 милиона лева.", "date": "2018.11.03", "title": "Елен Герджиков за ремонта на \"Графа\": Сменя се инфраструктура, която не е пипана 110 г."}
{"url": "https://www.24chasa.bg/novini/article/7135763", "text": "70-годишната Ганка Николова е загиналата жена   съобщиха от полицията. В болницата в кома е приета втората ранена - Каля Георгиева на 84 г. 18-годишният шофьор Алекс Димов е задържан, взета му е кръвна проба за алкохол и наркотици. По първоначална информация той не е употребил алкохол. Тежкият пътен инцидент е станал около 8 ч. сутринта на ул.\"П.Берон\" 33 А. Мерцедесът, който шофирал младежа, внезапно се качил на тротоара и помел двете възрастни жени. По първоначални данни водачът се е движел с несъобразена скорост, станала причина за изтърве контрола над автомобила. 18-годишният Алекс взел книжка само преди месец. Мястото на катастрофата се намира на повече от километър от Гробищния парк, казаха местни. Най-вероятно двете възрастни жени са излезли рано на Задушница и са тръгнали към гробищата, тъй като синът на едната почина миналата година. \"Познавам ги и двете, голяма трагедия. Бегло познавам и момчето, мисля, че работи в строителството\", сподели кметът на Карнобат Георги Димитров.", "date": "2018.11.03", "title": "70-годишната Ганка е загиналата в кървавото меле в Карнобат (Обновена, снимка)"}
{"url": "https://www.24chasa.bg/novini/article/7135863", "text": "Китай е готов да предложи помощ на Пакистан, изпаднал във финансова криза, но конкретните условия все още се обсъждат, предаде Асошиейтед прес, цитирана от БТА. Това заяви висш китайски дипломат след срещата днес в Пекин между китайския премиер Ли Къцян и новоизбрания президент на Пакистан Имран Хан, който вчера се срещна и с президента на Китай Си Цзинпин. Задълбочаващата се финансова криза повдигна съмнения в способността на Пакистан да изплати заемите, отпуснати от Пекин в рамките на инфраструктурната инициатива \"Един пояс, един път\", отбелязва АП. Пекин бе обещал общо над 60 милиарда долара на Исламабад под формата на заеми и инвестиции за пътища, пристанища, електроцентрали и индустриални паркове за изграждането на т.нар. Икономически коридор Китай-Пакистан (СРЕС), припомня агенцията. След срещата на премиера Ли с пакистанския президент заместник-външният министър на Китай Кун Сюаню заяви, че двете страни са се разбрали \"по принцип, че китайското правителство ще окаже необходимата подкрепа и помощ на Пакистан, за да преодолее сегашните си икономически трудности\". \"Що се отнася до конкретните мерки, компетентните власти на двете страни ще проведат подробни дискусии\", уточни китайският дипломат пред репортери в Пекин. Пакистанските валутни резерви се стопиха с 42 процента от началото на годината, отбелязва Ройтерс. Миналия месец страната получи спасителен пакет от 6 милиарда долара от Саудитска Арабия, но призна, че те са недостатъчни и че все още планира да потърси помощ от Международния валутен фонд - за 13-и път от края на 80-те години. Имран Хан се оплака на китайския президт предишния ден, че е наследил много тежка икономическа ситуация. Новоизбраното правителство в Исламабад се опитва да преразгледа знаковия проект СРЕС, ключов за инициативата \"Един пояс, един път\", за да наблегне на проекти, фокусирани върху социалното развитие, вместо на чисто инфраструктурни, посочва Ройтерс. Заместник-министър Кун заяви днес, че \"няма да има промяна в броя на проектите\", но добави, че \"обхватът на инициативата ще се разшири, като се ориентира към условията на живот на хората.\" Той обаче не уточни подробности. Пакистански медии бяха съобщили предварително ,че Китай подготвя пакет от 6 милиарда долара помощ и иинвестиции за Пакистан, но темата не бе спомената на днешната среща между лидерите в Пекин. Ли Къцян заяви, че визитата на пакистанския президент \"ще консолидира и развие по-нататък здравите и трайни връзки\" между двете страни, а Имран Хан отвърна, че проектът за икономическия коридор е \"огромен шанс за Пакистан да прогресира, да привлече инвестиции, да повиши стандарта на живот и икономическия растеж\".", "date": "2018.11.03", "title": "Китай ще предложи помощ Пакистан, за да успее да преодолее финансовата криза"}
{"url": "https://www.24chasa.bg/novini/article/7135899", "text": "По време на Българското председателство на Съвета на ЕС европейското бъдеще на страните от Западните Балкани се върна трайно в дневния ред на Европа след 15-годишно отсъствие. Това не бе успех на Бойко Борисов или ГЕРБ, това бе успех за цяла България. Каква бе оценката на БСП и президента Румен Радев – те неглижираха целия принос на България за осигуряването на европейска перспектива за страните от региона. Това заяви председателят на ПГ на ГЕРБ и зам.-председател на партията Цветан Цветанов по време на откриването на седмата политическа академия на Жени ГЕРБ „Национално управление и сигурност. Политика на европейска свързаност в контекста на присъединяването на Западните Балкани“. Форумът се провежда във Велинград и се организира съвместно от Жени ГЕРБ, Фондация „Конрад Аденауер“ и Сдружение „Граждани за европейско развитие на България“, съобщиха от пресцентъра на ГЕРБ. „Когато в началото на европредседателството заложихме темата за Западните Балкани като наш основен приоритет, много хора бяха скептични за реализирането на тази амбициозна цел. След като обаче Европа възприе виждането, че тя се нуждае от приобщаването на този регион, темата за Западните Балкани се настани трайно в дневния й ред“, обясни Цветанов, като отбеляза, че щом тази тема продължава да бъде актуална в рамките на австрийското председателство и ще бъде сред приоритетите и на румънското – то това значи, че България си е свършила добре работата. По думите на председателя на ПГ на ГЕРБ България е доказала лидерските си качества и се е превърнала в много сериозен фактор както на Балканите, така и в ЕС. „Вчерашната среща в Евксиноград е доказателство за думите ми. Бяха направени изключително сериозни послания за по-голяма свързаност между участниците в срещата. Тази свързаност на свой ред означава – повече бизнес, повече туризъм, повече приходи и по-голяма заетост“, подчерта той. Пред дамите от ГЕРБ, Цветанов сподели мнението си, че хубавите новини в България остават в сянката на дори най-малките проблеми и подчерта, че е важно да променим мисленето си и да имаме очи за хубавите неща, които се случват, а те не са малко. „БСП предлагат само скандали, агресия, фалшиви новини, но не и алтернатива. Това не подхожда на една опозиция“, коментира зам.-председателят на ГЕРБ. Той сподели учудването си как една партия може да претендира, че е алтернатива при положение, че отсъства от дебатите в Народното събрание, където има възможността да задава своите въпроси и към изпълнителната власт. „БСП имат тежки вътрешнопартийни проблеми. Вече дори се правят подписки срещу лидера Корнелия Нинова и нейното еднолично управление и афинитет към конфронтацията. Стигна се дотам, че хората с различно мнение в БСП да се нарочват като симпатизанти на ГЕРБ“, каза Цветанов. По думите му практиката депутати от БСП да представят „Визия за България“ в области, от които те не са избрани, е странна. „На депутатите от БСП проблемите на местните хора са им чужди“, уточни той. Цветан Цветанов изтъкна, че днес държавата е стабилна и това личи ясно от бюджета за 2019 г. „В управленската ни програма бе заложено в края на мандата през 2021 г. БВП да достигне 120 млрд. лв. Само за следващата година той ще бъде 116 млрд. лв., а очакванията са през 2021 г. да е 130 млрд. лв. Това говори от една страна за добре работеща икономика, а от друга за отлична събираемост на приходите“, отбеляза председателят на ПГ на ГЕРБ и допълни, че в бюджета за 2019 г. са заложени повече средства във всички сектори. Зам.-председателят на ГЕРБ бе категоричен, че европейските избори догодина ще покажат какво ще е бъдещето на Европа. „Ние сме част от политическото семейство на ЕНП, защото това е партията, която е отговорна и прави реални политики в интерес на гражданите“, уточни Цветанов. Той попита защо Корнелия Нинова вече не говори за кохезионна политика и не призовава да подражаваме на страните от „Вишеградската четворка“ и обвърза този факт с изнесените данни, че въпреки по-ниския бюджет на ЕС за кохезионна политика, България ще получи с 8% повече. „Важно е на европейските избори да запазим водещата си позиция и това ще ни помогне за нова победа на местния вот. След победата ни през 2015 г. българските общини се превърнаха в строителни площадки благодарение на европейската солидарност и добрата екипна работа на местната власт със законодателната и изпълнителната“, подчерта зам.-председателят на ГЕРБ. Цветан Цветанов сподели, че за него винаги срещите с ЖГЕРБ са много вълнуващи, защото за съвременното общество жените са най-важни. „Вие дарявате живот, пазителки сте на дома и имате способността да взимате най-правилните решения“, изтъкна той.", "date": "2018.11.03", "title": "Цветанов: БСП и президентът неглижираха приноса ни за Западните Балкани (Снимки, видео)"}
{"url": "https://www.24chasa.bg/novini/article/7135998", "text": "Русенската полиция е задържала 36-годишен мъж за убийството на 37-годишен жител на село Сваленик. Предполага се, че смъртта е настъпила при битов скандал. Това съобщиха от ОД на МВР –Русе. В 22:23 часа в нощта срещу събота, чрез тел. 112 в РУ – Две могили е постъпил сигнал за намерен мъртъв мъж на адрес в село Сваленик. На място веднага бил изпратен полицейски екип от районното управление, който открил трупа на 37-годишен местен жител. Местопроизшествието било запазено от полицията, предприети са всички необходими оперативно-издирвателни и процесуално следствени действия за изясняване на случая. Извършен е оглед на адреса от дежурна оперативна група на ОДМВР – Русе. В хода на първоначалната работа са били събрани данни, че става въпрос за убийство, след битов скандал. Последвала е светкавична реакция от полицаите и много скоро, още същата нощ, в селото е бил задържан 36-годишен мъж, считан за предполагаемия убиец. Случаят е документиран и докладван в Окръжна прокуратура – Русе, като в ОДМВР – Русе е образувано досъдебно производство. На 36-годишния мъж е била наложена мярка задържане по реда на ЗМВР за срок до 24 часа. Очаква се след изтичането й, тя да бъде удължена за постоянно. Работата на разследващите продължава под ръководството на прокурор, уточниха от МВР - Русе.", "date": "2018.11.03", "title": "Убийство след битов скандал в Русенско, заподозреният е задържан"}
{"url": "https://www.24chasa.bg/novini/article/7136003", "text": "Лек автомобил влезе под паркиран микробус в Русе. При удара е блъсната още една кола. Шофьорът, причинил катастрофата, е избягал заедно със спътничката си, предава Би Ти Ви. Инцидентът е станал около 6:30 ч. Шофьорът на микробуса, който е трябвало да вози пенсионери за фестивал, се е готвел да излиза от вкъщи, когато чул силен удар. Видял момче и момиче да бягат от катастрофиралата кола и подал сигнал на тел. 112. Операцията по разделяне на микробуса и автомобила отне повече от два часа, тъй като от силния удар те са се заклещили един в друг. Наложи се да се вика и специализизирана техника. Полицията издирва пътниците от колата.", "date": "2018.11.03", "title": "Кола влезе под паркиран микробус в Русе, шофьорът избягал"}
{"url": "https://www.24chasa.bg/novini/article/7136011", "text": "Мъж на 32 години и дете на 14 години от Харманли са загинали в тежък пътен инцидент, съобщиха от ОД на МВР - Хасково. Сигнал за произшествието е бил подаден малко преди 23 часа от село Малък извор, община Стамболово. Лекият автомобил се е ударил в уличен стълб в населеното място. На волана е бил шофьор на 40-годишна възраст. Той също е пострадал, но е настанен без опасност за живота в болницата в Хасково. Причините за катастрофата се разследват. Образувано е било досъдебно производство, уточниха от полицията.", "date": "2018.11.03", "title": "Кола се блъсна в уличен стълб в село край Харманли, дете на 14 г. и мъж са загинали"}
{"url": "https://www.24chasa.bg/novini/article/7136117", "text": "Афганистанският президент Ашраф Гани ще изпрати делегация от високопоставени политици на мирни преговори в Москва. В срещата ще участват и представители на талибаните, съобщи днес руското външно министерство, цитирано от ТАСС и Ройтерс. На 9 ноември в руската столица ще се състои поредното - второ заседание от консултациите за Афганистан в т. нар. московски формат, предава БТА. Русия обяви през август, че подготвя през международна среща за Афганистан през септември, като покани 12 страни и талибанското движение. Конференцията обаче бе отложена поради кадрови рокади в афганистанското правителство, напомня руската агенция. Външното министерство на Русия съобщи днес, че участието на страните е потвърдено за 9 ноември. Ще се водят преговори на ниво зам.-министри на външните работи и ресорни специални представители. \"За пръв път в международна среща на подобно равнище ще участва делегация от политическия офис на талибанското движение в Доха\", отбелязва Москва. През 2003 г. Върховният съд на Русия призна талибанското движение за терористична организация; дейността му във федерацията е забранена, напомня ТАСС. Според руското дипломатическо ведомство покани са изпратени също до Афганистан, Индия, Иран, Казахстан, Киргизстан, Китай, Пакистан, Таджикистан, Туркменистан, Узбекистан и САЩ.", "date": "2018.11.03", "title": "Международна среща за Афганистан с участие на талибаните ще бъде в петък в Москва"}
{"url": "https://www.24chasa.bg/novini/article/7136120", "text": "Президентът Румен Радев почете паметта на падналите във войните за национално обединение български воини на Архангелова (мъжка) задушница. На Централните софийски гробища президентът положи венец пред мемориала на загиналите герои. На ритуала присъстваха началникът на отбраната ген. Андрей Боцев, командири на родовете войски, ветерани, дипломати и много граждани. С падане на колене присъстващите почетоха паметта на воините, загинали за Отечеството. Бяха поднесени венци и цветя пред Военния мавзолей - костница и пред паметните плочи с имената на българските военнослужещи, загинали при изпълнение на служебния си дълг.", "date": "2018.11.03", "title": "Президентът почете паметта на падналите в бой войници (Снимки)"}
{"url": "https://www.24chasa.bg/novini/article/7136119", "text": "Лора от Русе и Пиер от Франция са живели в Швеция, но идват в България в едно село, близо до град Елена, в което живеят едва 10 души. Те решават да си отгледат детето там. Двамата споделят, че това е един от най-добрите им избори в живота, предава Нова телевизия. “Тук може да бъдеш просто себе си. За съжаление обаче в селото няма деца. Нашето е единствено. Това спокойствие, тази тишина. Тук никога не минават коли. Това е безценно“, сподели Пиер. “Избрахме Еленския Балкан, защото е много достъпен. Швеция не беше нашето място. Подсъзнателно изпитвах носталгия по планината. Балканът беше останал в мен като символ“, разказа Лора. “Хората в Швеция нямат време за нищо. Имахме съседи, които три седмици не можаха да ни дойдат на гости. За тях материалния конфорт е на първо място“, каза Пиер. За двамата най-важното е истинската свобода.", "date": "2018.11.03", "title": "Лора и Пиер, заменили Швеция с Еленския Балкан: Това е едно от най-добрите ни решения"}
{"url": "https://www.24chasa.bg/novini/article/7136123", "text": "Пакистанска ислямистка групировка сключи сделка с правителството и прекрати организирания от нея национален протест срещу помилването на християнка, осъдена на смърт за богохулство, предаде ДПА, цитирана от БТА. Правителствен екип начело с министъра по религиозните въпроси Нурул Хак Кадри предоговаряше с групировката Техик-Лабаик Пакистан, която се съгласи да прекрати протестите от полунощ, след като правителството прие исканията й. Съгласно споразумението правителството обеща да не се противопоставя на внесена петиция за преразглеждане на решението на Върховния съд, оправдаващо Асия Биби, и да вземе мерки, за да й забрани да напусне страната. Днес училищата, офисите и пазарите отново отвориха, а полицията отстранява корабните контейнери, поставени, за да блокират основни магистрали в столицата.", "date": "2018.11.03", "title": "Ислямистите, протестирали за помилването на осъдената в Пакистан, се разбраха с правителството"}
{"url": "https://www.24chasa.bg/novini/article/7136127", "text": "23-годишното момиче, френска гражданка, което бе открито обесено в центъра на Ловеч, се е самоубило. Такова е категоричното заключение на съдебните лекари, след направената аутопсия. Рано е обаче да се каже дали то е било под въздействието на наркотици, тъй като резултати от взетите проби ще бъдат готови до няколко дни. Във всеки случай обаче силно е дъхтяло на алкохол, допълни патоанатом. Не е било и изнасилвано, както някои изказаха предположение. Тялото на младата французойка бе намерено в петък сутринта от охранител на Областната администрация. Висяло на кабел в ниша на сградата, преминаващ по стената й, до входа на информационния център. Встрани от него бил захвърлен мобилния й телефон, а якето й било застъпено с чистачките на спрял наблизо автомобил. След като бе направен оглед и самоличността на мъртвата бе установена, се разбра, че тя е пристигнала в България на обучение по програма \"Еразъм\". В страната ни тя установила контакт в социалната мрежа с младеж от Ловеч. Няколко пъти се срещали в столицата, а в петък той я поканил на гости в родния си град. Вечерта отишли да купонясват в известна ловешка дискотека, собственост на бащата на младежа. Веселбата продължила до 1.30 след полунощ, вероятно обилно поливана с алкохол. По непотвърдена информация в употреба са били вкарани и силни наркотици. Под въздействие на целия този \"коктейл\" от замайващи вещества момичето се скрило от придружителите си. Предполага се, че те също са било в същото състояние и затова не са успели да предотвратят последвалата трагедия. В РУМВР-Ловеч е образувано досъдебно производство по случая. Подробностите от развоя на събитията са следствена тайна, каза говорителат на Окръжна прокуратура Кирил Петров. Те са разкрити след разпитите на двамата младежи, с които младата жена си тръгнала от заведението. В ход е и проверка за наличие на записи от камери за видеонаблюдение, които да внесат повече яснота около действията на самоубийцата. Разследването продължава, то се води под ръководството на Окръжна прокуратура-Ловеч.", "date": "2018.11.03", "title": "Прокуратурата: Не са открити следи от насилие по тялото на обесената в Ловеч французойка"}
{"url": "https://www.24chasa.bg/novini/article/7136134", "text": "Най-висока степен на тревога - предупреждение за лошо време с код \"червено\", е обявена на италианските острови Сицилия и Сардиния, предаде ТАСС, цитирана от БТА. Телевизия \"РАИ-нюз\" съобщи днес, че вчера на остров Сардиния е убита от мълния германска туристка. Междувременно в болница е починал младеж, пострадал от лошото време в северния град Тренто. С това броят на загиналите от разгула на природните стихии из цялата страна наближава 20, посочва агенцията. Спасители в различни региони на Италия ликвидират последиците от пороите, предизвикали наводнения, свлачища и падане на дървета. Поради разкаляни и повредени пътища редица села и градчета в Северна Италия и по Лигурийското крайбрежие остават отрязани от света. Нарушен е и трафикът по някои регионални жп линии. Според оценки щетите достигат стотици милиони евро. В северната автономна област Трентино-Алто Адидже ветровете са повалили цели горски масиви в Доломитовите Алпи. По молба на губернаторите на най-силно пострадалите области - Лигурия, Венето и Фриули-Венеция Джулия, правителството обмисля да замрази събирането на данъци и вноски по заеми от населението в засегнатите територии.", "date": "2018.11.03", "title": "Бурите в Италия продължават, обявиха червен код на Сицилия и Сардиния (Снимки)"}
{"url": "https://www.24chasa.bg/novini/article/7132469", "text": "Бомбата, изровена в центъра на столицата, не е инцидентна находка. При изкопни работи българинът редовно намира опасни “артефакти” от Втората световна война. През 2011 г. например жена от петричкото село Митиново удари с мотиката си пак бомба. Стопанката извика кмета, който храбро прегърна гърмилото и го отнесе на безопасно място. Жертви нямаше. Причината за тези “археологически попадения” идат от фаталния 13 декември 1941 г. Тогава ХХV народно събрание разбира, че България е обявила война на Съединените американски щати и Англия. С мощно “Ура!” и продължителни ръкопляскания депутатите приветстват историческото събитие. После вдигат ръка и гласуват желанието на народа да се сражава до последна капка кръв. Той се чуди дали изобщо да информира събранието за кръвожадния акт. Правният министър Васил Митаков обаче припомня урока от Първата световна война. Тогава кабинетът ни бута в конфликта, без да се консултира с парламента, и след катастрофата е изправен пред Темида. “Аз изтъкнах пред министрите практиката на Третия държавен съд. Показах им и самия обвинителен акт”, аргументира се Митаков. “Решихме да задържим депутатите за утре и да вземем одобрението на камарата, макар че по Конституцията (чл. 17) това да не е необходимо”, маха с ръка Филов. Пленарната зала е пометена, банките са лъснати до блясък. Лично началникът на стенографите Дончо Дуков сяда да хроникира. “В 12 ч. 35 м. - пише той - в залата влизат г-да министрите, начело с г-н министър-председателя, посрещнати със ставане на крака от бюрото на камарата, от народните представители и от всички присъстващи в ложите и галериите, и с бурни и продължителни ръкопляскания и гласове “Ура!” от народните представители.” Прави преглед на международното положение, но не изплюва камъчето. По правилата на авантюрния жанр само пали любопитството с новината, че правителството е взело важно решение. “Това решение ще ви бъде съобщено от г-н министър-председателя”, завършва речта си Попов. Дуков топи перо в мастилницата и документира: “Бурни и продължителни ръкопляскания.” “Господа народни представители! - надвиква овациите Филов. - Както имахте вече случай да чуете и от изложението на министъра на външните работи, събитията се развиха напоследък по такъв начин, че войната между Япония и силите от Оста, от една страна, и Северноамериканските съединени щати, от друга, а същевременно и между Япония и Англия, стана неизбежна.” По-нататък първият държавен мъж развива тезата в дълбочина и най-сетне “При тези условия българското правителство, в изпълнение на задълженията си по чл. 3 от Тристранния пакт, реши вчера, на 12 т. м., също така да скъса дипломатическите отношения със Северноамериканските съединени щати и да обяви положение на война с тази държава, както и с нейната съюзница Англия.” Дуков натиска перодръжката: “Всички народни представители стават прави, викат многократно мощно “Ура!” и бурно и продължително ръкопляскат. Стават прави и пълномощните министри на Германия г-н Бекерле и на Италия г-н граф Маджистрати, заедно с всички присъстващи в дипломатическата ложа. Народните представители се обръщат към тях и ги акламират с бурни ръкопляскания. Овациите траят няколко минути, през което време пълномощните министри поздравяват с вдигната ръка.” “Които приемат декларацията, направена от правителството, моля да вдигнат ръка”, нарежда председателят на парламента Христо Калфов. И веднага обявява резултата: “Абсолютно мнозинство...” но изпълнява стенографския си дълг: “Всички народни представители стават прави и бурно и продължително ръкопляскат и викат неколкократно мощно “Ура!”. Оказва се обаче, че не всички са ръкопляскали. Филов заръчва на съгледвачи да му докладват кой колко си е зачервил дланите. След заседанието той събира информацията и я вписва в дневника си. Идните поколения да са наясно с предателите на националните интереси: “Не ръкопляскаха на речта ми Н. Мушанов, П. Стайнов, Н. Сакаров, Филип Махмудиев (горнооряховски депутат, бивш демократ, сега приобщен) и еленският депутат П. Марков, те демонстративно оставаха седнали на местата си, когато другите ставаха на крака. Ал. Цанков ръкопляскаше на декларацията, но не и лично на мене вън от речта. Д-р Н. Николаев също не ръкопляскаше, но ставал с другите депутати. Сп. Ганев ръкопляскал съвсем слабо.” Широко е разгласено, че войната е “символична”. “На война като на война!”, подкрепят ги Съюзниците и се стягат да докажат, че милитаризъм и символизъм са взаимно изключващи се понятия. Англия и САЩ започват да ни бомбардират. До 1944 г. атаките са епизодични, правят разрушения и вземат жертви, но са търпими. Страшното иде на 10 януари 1944 г., когато е извършено първото комбинирано дневно-нощно нападение на София. През деня 180 американски, а през нощта 80 британски бомбардировача сипят смърт върху столицата.Масираните въздушни удари продължават следващите месеци. Освен София мишени са Пловдив, Карлово, Стара Загора, Кюстендил, Дупница, Мездра, Търново, Добрич, Русе, Лом и др. В столицата са разрушени 12 657 сгради, жертвите са над 2000. Силно пострадал е Народният театър, Народната библиотека е напълно унищожена. Ударено е и Народното събрание, където още отекват аплодисментите от 13 декември 1941 г.", "date": "2018.11.03", "title": "Защо откриваме бомби от Втората световна"}
{"url": "https://www.24chasa.bg/novini/article/7126904", "text": "На кой път сваляте презерватива, се питат потребителите в популярен женски сайт. Дамите се вълнуват кога е нормално да престанат да употребяват кондом, след като влязат в сериозна връзка или брак. Повечето споделят, че го правят, когато се опознаят и вече си имат доверие с партньора. Някои откровено си казват, че “мразят тези гуми” и въобще не ги слагат, защото са от старото поколение. Има единици, които въпреки много години съвместно съжителстване продължават да правят секс с половинката си само с презерватив, с изключение на времето, когато са решили да имат деца. Други пък ги използват като сексиграчки, един вид разнообразие в монотонните семейни креватни забавления. Действат им възбуждащо заради мирис, грапавини или закачливи форми. Мнозинството смятат, че кондомите намаляват сексуалното удоволствие, особено на мъжете, и по тази причина се съгласяват те да отпаднат след 3-4 месеца връзка. Такова е преобладаващото мнение и сред участвалите в проучване на голяма компания за презервативи. То показва, че 40% от сексуално активните на възраст между 16 и 24 години са правили секс с повече от един партньор без кондом. 61 процента признават, че не мислят как ще се предпазват до момента, в който не им се наложи. “Миналата седмица правих секс с някого, без да използвам презерватив. Отидох в болница, взех хапче и проблемът беше решен. Същото е като да имаш настинка”, споделя участник в анкетата. “Мисля, че ХИВ-ът е свързан с поколенията. До известна степен той има право. Големият страх от СПИН сякаш остана в миналото, макар все още да няма открита ваксина или лекарство срещу него. Някак бе възприето, че това е предимно болест на развиващите се страни и живеещите в останалата част на света могат да не са толкова бдителни. Според проучването 48% смятат, че никой от техните приятели не би се заразил с ХИВ и СПИН. Затова и вече с лека ръка се говори, че презервативите не са чак толкова важни, особено когато става въпрос за дългосрочни сексуални партньорства. Редица учени по света обаче не мислят така и продължават да правят опити за създаването на кондом от ново поколение, който да бъде достатъчно привлекателен и да се използва масово. Преди дни стана ясно, че екип от Бостънския университет е успял да изобрети самосмазващ се презерватив, който остава хлъзгав по време на целия полов акт. Учените са измислили нов тип покритие върху латекса, което в контакт с течност действа като естествена смазка. При направените до момента тестове е установено, че то запазва хлъзгавината си до 1000 тласъка, приблизително 16 минути, въпреки че сексуалният контакт обикновено е наполовина по-кратък. За сравнение покритите с лубрикант кондоми спират да са хлъзгави след около 600 движения. “На пръв поглед между двата вида презервативи няма разлика. Даже новото покритие се усеща леко лепкаво, но когато влезе в контакт с вода или течност, става хлъзгаво”, обяснява доктор Марк Гринстаф, ръководител на екипа, направил откритието. То е изработено от хидрофилни полимери, които са обработени с ултравиолетова светлина. Новият презерватив е тестван до момента само от 33 мъже и жени. За да е ясно дали може да започне производството му, трябва да бъде подложен на по-сериозни клинични изпитания в началото на следващата година. Доктор Никола Ъруин от Куинс университет в Белфаст казва, че подобни хидрофилни слоеве са използвани вече за катетри за урина, за да ги направят по-удобни за пациентите. По думите ѝ те са по-приятни и по-лесни за употреба от покритие с гел и може да се очаква, че така ще бъде и с презервативите. тъй като е безспорно, че са най-сигурният начин за предпазване от непланирана бременност и инфекции, предавани по полов път. Според Светованата здравна организация лошото им смазване е сред основните причини да не се използват масово, тъй като при твърде голямото повърхностно триене се получава болка. При неправилно поставяне на лубрикант пък има опасност да се изхлузят или скъсат. Затова различни научни екипи по света се опитват да измислят подобрения, които да направят презервативите по-приятни и едновременно с това сигурни. Идеята да се търси ново поколение контрацептив е на фондацията на Бил Гейтс и съпругата му Мелинда. През 2013 г. основателят на “Майкрософт” обяви, че Първоначално в обявеното състезание се включиха 812 проекта, но в същинската му фаза останаха 11, като всеки получи по 100 000 долара, за да започне да работи. Учени от Манчестър разработват по-тънки и по-здрави презервативи от суперматериала графен. В Колумбия умуват върху полиетиенов кондом, който се навива като кухненско фолио. В Австралия опитват да заменят латексовите презервативи с такива от хидрогел, който се превръща в нещо като “втора кожа”. Предимството на тази материя е, че свойствата ѝ са много сходни с човешките тъкани. Учените смятат даже да вкарат в нея виагра, която да се отделя при полов акт. Условието на Гейтс е продуктите да не са твърде скъпи за използване в развиващите се страни, но да осигуряват “подобрено потребителско изживяване”. Причината е, че през последните 50 г. технологията за производство на презервативи почти не е еволюирала. На практика нашият най-добър инструмент за борба с болестите, предавани по полов път, не се различава особено от пръста на гумена ръкавица, пише Дан Носовиц от изданието PopSci. Внаше време се използват между 6 и 9 милиарда презерватива годишно по света. 90 процента от тях са изработени от латекс, но в миналото разнообразието на материали е било доста голямо. Съществуват сведения, че през XVI век са били правени от плат, който се задържа върху главичката на пениса с връв. Основната им задача била да предпазват от сифилис. Твърди се, че са изобретени от военния лекар граф Артър Кондом. През 1653 г. той е повикан от английския крал Чарлз II с молба да измисли как многобройните му любовници да не забременяват. След месеци докторът му носи презервативи от овчи черва, които отвътре са намазани с краве масло. Чарлз ги показва на приятелите си и много скоро “противозачатъчни калпачета” стават твърде популярни в английския двор. Започват да ги наричат кондоми в чест на създателя им. Век по-късно те стават популярни и в бордеите. Сред горещите им почитатели е великият любовник Казанова. Той предпочитал изработените от агнешки черва, но ползвал и ленени, завързани с панделка. Съществуват обаче сведения, че подобни предпазни средства са прилагани още в древността. В Националния музей на Египет се пази кожена торбичка, за която се твърди, че е първият презерватив в света. Смята се, че тя е принадлежала на фараона Тутанкамон, който я използвал по няколко пъти на ден. Едва през XVI век италианският анатом Габриел Фалопий открива, че направени от животни торбички са спасили хора от сифилис. Според него най-ефективни са тези от броня на костенурка или пък от змийска кожа. Гумените кондоми се появяват през 1885 г., след като американецът Чарлз Гудиър изобретил горещата вулканизация на гумата. Първоначално те са били с плътност на вътрешна велосипедна гума и за многократна употреба. Миели ги и ги киснели в специален разтвор. Сред най-големите производители на презервативи тогава бил бившият Съветски съюз. В началото на следващия век за изработването им започва да се използва латекс и те стават евтини и за еднократна употреба. До края на Втората световна война производството им става масово и започват да се раздават на войската. Първият презерватив, обработен с лубрикант, е пуснат на пазара през 1957 г. През 2013 г. пък се появяват кондомите от полиуретан.", "date": "2018.11.03", "title": "Изобретиха самосмазващ се презерватив"}
{"url": "https://www.24chasa.bg/novini/article/7135638", "text": "13-та среща на Международния комитет за Глобални навигационни спътникови системи (ICG) започва на 5 ноември в китайския град Сиан, предава  Шестдневното мероприятие ще се фокусира върху темата за оперативната съвместимост на глобалните системи за спътникова навигация и проблемите с приложенията. Повече от 300 представители ще присъстват на срещата. Комитетът има за цел да засили координацията и сътрудничеството в сферата, както и да популяризира глобалното приложение на системите. Седмата среща на комитета през 2012 г също се състоя в Китай. Китай е член на организацията от септември 2007 г. Разработената от страната система Бейдоу е международно призната, заедно с тази на САЩ GPS и европейската GLONASS.", "date": "2018.11.03", "title": "Китай ще е домакин на среща на Международния комитет за Глобални навигационни спътникови системи"}
{"url": "https://www.24chasa.bg/novini/article/7135656", "text": "Президентът на САЩ Доналд Тръмп отново се отказа от планирано пътуване до Колумбия в началото на декември, седем месеца след като отмени визита в южноамериканската държава, която е съюзник на Вашингтон, предаде Асошиейтед прес, цитирана от БТА. Белият дом обяви през август, че Тръмп ще пътува до Колумбия по-късно тази година и ще съчетае посещението си със срещата на високо равнище на Г-20 в Аржентина. Сега от Белия дом казват, че Тръмп ще присъства на срещите на Г-20, но няма да отиде в Колумбия. През април Тръмп отмени визитата си в Богота, за да бъде в течение на американския отговор на използването на химическо оръжие от сирийското правителство. В Аржентина Тръмп ще се срещне с президента на Китай Си Цзинпин, предаде Ройтерс.", "date": "2018.11.03", "title": "Тръмп за втори път отмени визита в Колумбия"}
{"url": "https://www.24chasa.bg/novini/article/7135662", "text": "Тялото на саудитския журналист Джамал Кашоги е било разтворено в киселина или други химикали, след като е било разчленено в консулството на Саудитска Арабия в Истанбул, заяви турски официален представител, цитиран от Асошиейтед прес и БТА. Съветникът на турския президент Реджеп Тайип Ердоган Ясин Актай заяви, че няма друго обяснение защо останките на Кашоги още не са открити един месец след убийството му. Тази седмица главният прокурор на Истанбул заяви, че Кашоги е бил удушен веднага след влизането си в консулството на 2 октомври, а след това тялото му е било разчленено. Актай, който е бил приятел на Кашоги, заяви, че според него тялото на журналиста е било разчленено, за да може да бъде разтворено с химикали. Той не даде доказателства в подкрепа на твърдението си. Вчера президентът Ердоган заяви, че заповедта за убийството на Кашоги е била дадена от най-високо ниво от саудитското правителство, отбелязва АП.", "date": "2018.11.03", "title": "Съветник на Ердоган: Тялото на Кашоги е било разтворено в киселина или други химикали"}
{"url": "https://www.24chasa.bg/novini/article/7135669", "text": "Бившият президент демократ на САЩ Барак Обама определи като политическа маневра обявеното малко преди междинните избори за Конгрес от президента Тръмп изпращане на хиляди войници на границата с Мексико за спиране на наближаващи мигранти от Централна Америка, предаде Франс прес, цитирана от БТА. Републиканците \"разделят дори смелите ни войници от семействата им за политическа маневра на границата\", заяви Обама на предизборен митинг в Маями в подкрепа на кандидати от Демократическата партия. \"Мъжете и жените в нашата армия заслужават нещо по-добро. Постоянно се създава страх, за да се отклони вниманието от равносметката\" на политическите решения на републиканците, добави той. Президентът Тръмп обяви по-рано тази седмица, че ще изпрати хиляди войници на границата с Мексико, определяйки като нашествие наближаването на колона от хиляди мигранти, които са се насочили от Централна Америка към САЩ. Той постави имиграцията в центъра на предизборната кампания на републиканците за вота на 6 ноември. След две години президентско управление на Тръмп, \"ако не ви харесва какво става, недейте само да се оплаквате. Гласувайте!\", призова Обама. \"Едни избори няма да премахнат расизма, сексизма или хомофобията, но ще са някакво начало\", заяви Обама в реч, в която се спря и на защитата на здравната система и борбата с климатичните промени. Във вторник американците гласуват за подновяване на всичките 435 места в Камарата на представителите, около една трета от Сената (35 места) и, както и за 36 губернатора и множество местни органи на властта.", "date": "2018.11.03", "title": "Обама: Тръмп прави политическа маневра, пращайки войници на границата с Мексико"}
{"url": "https://www.24chasa.bg/novini/article/7135673", "text": "Полицията в Берлин е отчела над сто нападения срещу лесбийки и гейове за периода от началото на годината до септември. Трийсет от тях били съпроводени с насилие, а 75 включвали обиди, предаде ДПА. \"Вземаме насериозно този въпрос\", каза началникът на полицията в Берлин Барбара Словик на събитие на организациите Коалиция срещу хомофобията и Асоциация на лесбийките и гейовете, предава БТА. Според полицията макар и данните за трите тримесечия от началото на годината да са с по-ниски стойности в сравнение със същия период на 2017 г., през който хомофобските атаки бяха 139, двата периода не можело да бъдат сравнявани, тъй като не всички престъпления били включени в статистиката. Престъпленията на хомофобска основа не намаляват, а се увеличават, каза Словик. Това може да се дължи на повече подадени сигнали или на по-голям брой престъпления, но е ясно, че има голям брой случаи на престъпления на хомофобска основа, за които не е било съобщено, заяви тя. Според полицейските данни повечето престъпления били извършени по улиците на берлински райони, в които присъствието на хомосексуалисти е особено видимо, като например централния район, Фридрихсхайн-Кройцберг, Нойкьолн и Шонеберг. Заподозрените за атаките са както германци, така и чужденци, но броят на хората от мигрантски произход е по-голям от този на населението с немигрантски произход, заяви Словик. Ръководителят на Асоциацията на лесбийките и гейовете Йорг Щайнерт пък изтъкна проблема за принудителните бракове на мъже и жени, по-специално в турските и арабските семейства, отбелязва ДПА. По думите му най-малко 17 мъже в Берлин били принудени да се оженят, защото били хомосексуалисти.", "date": "2018.11.03", "title": "Полицията в Берлин отчете над 100 нападения на хомофобска основа за 2018 г."}
{"url": "https://www.24chasa.bg/novini/article/7135432", "text": "Трудно се отговаря на въпроса “Защо се става зависим?”. Никой зависим не се събужда с решение да стане такъв. Повечето хора, недокоснати от този проблем, обвиняват зависимите за това, че са решили да опитат, но рядко си задават въпроса “Защо аз и ти можем да експериментираме, но ти ставаш зависим, а аз - не?”. Факторите, водещи до развиване на зависимост към наркотично вещество, алкохол или хазарт, обхващат няколко основни сфери на човека – биологична, психологична и социална. По отношение на биологията е важен начинът, по който физиологично му влияе определено вещество. Нашите гени влияят, доколкото са свързани с по-бързата физиологична реакция на психоактивното вещество, намалената способност да се усещат негативни ефекти и повишената еуфория, като тези генетични ефекти могат да допринесат да се премине границата на експериментирането и да се тръгне по пътя на зависимостта Също толкова важна роля играе и психологичният компонент, който е по-неглижиран, но е свързан с изграждането на базови личностни черти и умения. Липсата им играе ключова роля в развитието на зависимостта и прибягването до първия опит. По-критична по отношение на експериментирането с психоактивни вещества (ПАВ) е юношеската възраст, в която се търси независимост, приобщаване в групата на връстниците и справяне с всички емоции и преживявания. Най-мощните предиктори на употребата на ПАВ са бунтовният дух, толерантността към девиантни поведения, слабите постижения в училище, по-силно противопоставяне на авторитети и по-благоприятни схващания за употребата на марихуана. Превенцията на употреба на ПАВ започва първо от родителите. Рискът младежите да прибегнат до тях или до нездравословни поведения се увеличава при семейства, в които родителите или братята/сестрите имат зависимост или нездрави поведенчески модели. Обикновено зависимите са израснали в лоша семейна среда с липса на близост, преживели са стрес вследствие на развод на родителите, конфликти, социални лишения, физическо и/или сексуално насилие във и извън семейството, загуба, смърт или липса на родител/и. Липсата на близост в семейството учи младия човек да се отдалечава от хората и да не се свързва с тях – потребност, без която не можем да се радваме на пълно психично благополучие. Това отдръпване води до самота, която се “запълва” с ПАВ, давайки усещането за топлина, спокойствие и бягство от студената реалност. По този начин се стеснява кръгът на зависимия, водейки до още по-голяма самота и до нужда от употреба, за да се справи с нея. Той замества взаимоотношенията с другите със зависимостта. По-важно е какво правят родителите. Децата интернализират моделите на поведение на своите родители или други авторитети, подражавайки им независимо дали те са позитивни, или негативни.", "date": "2018.11.03", "title": "Мариета Рускова: Проява на слаб характер ли е да станеш зависим?"}
{"url": "https://www.24chasa.bg/novini/article/7135675", "text": "Мъж уби двама души и рани трима при стрелба с огнестрелно оръжие в клуб за курсове по йога в Талахаси, щата Флорида, предаде Франс прес, цитирана от БТА. Тримата ранени са в болница в критично състояние, съобщи началникът на местната полиция Майкъл ДеЛио. Самият нападател също е намерен мъртъв, вероятно при самоубийство. Асошиейтед прес съобщава за двама убити и петима ранени. На този етап всичко сочи, че нападението е дело на един-единствен човек, чиито мотиви засега не са известни. Един от ранените е ударен с пистолет. \"Уликите показват, че няколко души са оказали отпор и са се опитали да спасят не само себе си, но и другите хора, което е свидетелство за смелостта им\", подчерта ДеЛио.", "date": "2018.11.03", "title": "Мъж уби двама и рани поне трима в клуб за йога в САЩ"}
{"url": "https://www.24chasa.bg/novini/article/7135681", "text": "Бившият вокалист, текстописец, композитор и басист на групата \"Пинк Флойд\" Роджър Уотърс призова \"да не се гласува за неофашисти като (Жаир) Болсонаро и (Доналд) Тръмп\" - президентите на Бразилия и САЩ, предаде Франс прес, цитирана от БТА. \"Тръмп? Не ща да отделям от ценното си дишане за тоя скапан тип\", каза британският музикант на пресконференция в уругвайската столица Монтевидео, където днес ще изнесе концерт. 75-годишният Уотърс ще участва в проява под надслов \"Палестина и човешките права днес\". По негови думи палестинците \"нямат права, а останалият свят нищо не прави\". \"Израел никога не е имал намерение да съществува палестинска държава и няма такова намерение и сега\", добави той. Роджър Уотърс е на турне в Южна Америка, което включва Уругвай, Бразилия, Парагвай, Аржентина, Чили и Перу.", "date": "2018.11.03", "title": "Роджър Уотърс: Тръмп и Болсонаро са неофашисти, не гласувайте за тях!"}
{"url": "https://www.24chasa.bg/novini/article/7135336", "text": "Българска компания за уебмаркетинг успява да спечели доверието на Google. Благодарение на ефективността, която предлага, Aqugold 3 успява да изгради взаимноизгодни партньорски отношения с технологичния световен лидер. “Имаме привилегията и удоволствието да работим с персонален асистент в централата на Google, с който успешно планираме и оптимизираме рекламни кампании за нашите клиенти. Защото ние вярваме, че клиентът заслужава най-доброто”, разказва Антония Бойкова, съосновател и управител на фирма Aqugold 3. Основната ѝ дейност са маркетинг услуги, специализирана е в уебмаркетинг. Клиентите са от различни краища на света, сред тях има сайтове, които предлагат разнообразни стоки и услуги. “Ефективно изграждаме и развиваме позициите на всеки един бизнес в интернет средата”, казва Бойкова. И обяснява, че компанията ѝ се грижи за позиционирането на уебстраниците в търсещи машини, развитието на тяхната посещаемост и надграждане на ползваемостта им. Aqugold 3 борави с инструмента пъблик рилейшънс, благодарение на който асистира на клиенти “в посока на адекватното вплитане на нуждите на техния бизнес в социалната среда”. “Така намираме допирни точки с конкретните интереси на целеювите публики чрез средствата за масова комуникация, електронни медии и facebook”, обяснява бизнесдамата. Дава пример с 1900 г., когато Никола Тесла заиграва с идеята за “световна безжична система”, която става факт през 90-те години и променя из основи живота и бизнеса на милиарди хора по света. “Идентифицирайки растящата нужда на пазара от интернет услугите, които предлагаме, насочихме усилията си към цифров маркетинг, а конкуренцията приехме като полезен стимул за растеж и вдъхновение. Все повече компании разбраха, че инвестицията в техния облик е дълготраен, бих казала вечен актив, който ще бъде техният най-верен съюзник и ще се превърне в знаменосец на тяхната марка за клиентите”, убедена е Бойкова. Сред плановете на компанията е да разшири дейността си с умерени темпове, както гласи латинският израз Festine lente, или “Бързай бавно”. Действат така, защото главен приоритет за екипа е да подобрява качеството на услугите и да постига стабилност на резултатите. Можем да смятаме, че те са добри, след като чуем оценката на клиента и видим успеха му, казват от Aqugold 3. Държат на технологичното обучение на кадрите, но разчитат и на личната мотивация на хората. Ако чакаш някой друг или нещо да те мотивира, значи лесно ще се провалиш пред първото предизвикателство, смятат от компанията. Предизвикателство за тях в началото е да установят, че по-често хората не знаят какво искат, клиентите - също. “Световните пазари се променят ежеминутно повлияни от обективни и субективни фактори - същински пример за “ефект на пеперудата” Butterfly Effect, или “код на хаоса”. Като истински метеоролог Едуардо Лоренц предположил, че размахването на крилата на пеперудата някъде в Сингапур може да стане причина за възникването на мощно торнадо в Северна Каролина”, казва Бойкова. Според нея не можеш просто да питаш потребителите какво желаят и да опитваш да им го предоставиш. “Просто защото до времето, в което ще сме го създали , те ще искат нещо ново”, обяснява бизнесдамата. По този начин възникват и главната цел и мисията на компанията - без помощта на фокус групи да съумее правилно да идентифицира нуждите на клиентите. “Останах впечатлена, когато служител на Fibank ми представи бизнеспрограмата Smart Lady, която е специално създадена да обслужва интереса на всички дами, които заемат ключови позиции в бизнеса. Интересното тук е, че Smart Lady включва и VIP пакет медицинска застраховка “Здраве” от “FiHealth Застраховане” за сметка на банката, който осигурява превенция, защита и спокойствие на жените предприемачи. Лично аз се възползвах от застраховката “Здраве” от FiHealth и останах очарована от нивото на обслужване в медицинския център на FiHealth, в който извършиха профилактични прегледи, съобразени със световните здравни стандарти. Досега не знаех, че в България можеш да отидеш само на едно място, в случая във Fibank, и да се погрижат изцяло за теб - както за финансите и бизнеса ти, така и за личното ти здраве”, казва Бойкова. И допълва, че от банката са успели да уловят нуждите на съвременната и заета жена и са създали програма, която по фин и безпогрешен начин да им служи по пътя към успеха. \"Отношенията ни с Fibank бих описала като изключително ползотворни. Екипът им е изграден от коректни професионалисти, които винаги са на разположение, за да асистират в банковото обслужване. Фактът, че банката е българска, също допринася за доверието, което генерира у нас. Смело мога да заявя, че пакетите им от персонализирани финансови услуги са без конкуренция на българския пазар\", казва тя.  Според не успехът е изключително субективна и променлива величина: \"За мен в личен и глобален план успехът е състояние на духа и означава да развиеш високо ниво на съзнание, да си намерил хармонията и музиката вътре в себе си и да откриеш мястото си в големия оркестър на живота. Успехът не трябва да се преследва на всяка цена. Той търси уютно място, където да остане. Тук ще цитирам Уинстън Чърчил: “Успехът не е константа, провалът не е фатален, важен е ентусиазмът”. Заради това вярвам, че за да успееш, трябва да предизвикваш себе си и да излезеш от зоната си на комфорт, да не се отказваш никога, да не приемаш нещата лично и да не приемаш “не” за отговор. Важно е да си добър визионер в областта си, подобно на Томас Едисън, който не се е заел да подобрява светлината на свещта, а е създал електрическата крушка\"", "date": "2018.11.03", "title": "Антония Бойкова, съосновател и управител на фирма Aqugold 3: С помощта на Fibank\nуспяхме да спечелим доверието на Google"}
{"url": "https://www.24chasa.bg/novini/article/7135689", "text": "22-годишен варненец се заби в дърво на пътя Варна-Бургас, в района на село Старо Оряхово, а 37-годишният му приятел, който пътувал до него, загина на място. Тежкият инцидент станал около 2 часа след полунощ. Младият шофьор изтървал контрола над аудито си, излязъл от пътя и се забил в дърво. Водачът е настанен за лечение в болница със съчетана травма и опасност за живота. В автомобила е пътувало непълнолетно момиче, което е получило фрактура на таз, няма опасност за живота му. По случая е образувано досъдебно производство. Предполагаемата причина е несъобразена скорост.", "date": "2018.11.03", "title": "Кола се заби в дърво на пътя Варна-Бургас, един е загинал на място, двама са ранени (Обновена)"}
{"url": "https://www.24chasa.bg/novini/article/7135691", "text": "Преди да се запознае с Викторио, Дарина беше много усмихнато и тихо дете. Майка й и баща й никога не са си повишавали тон. Тя имаше много големи амбиции, искаше да стане много добър фотограф. Това каза в сутрешния блок на Би Ти Ви Валерия Филкова - близка на убитата Дарина Министерска. В началото на връзката им тя забременя погрешка. Той не искаше детето, първоначално тя скри от родителите си и поиска съвет от мен какво да прави. Помоли ме да я придружа да направи аборт, каза още тя. Дарина спря да се усмихва, да рисува, да излиза, да се обажда. Обади се, когато роди детето. Тя беше нещастна. Хвана ме за ръката и ми каза: \"Беше права, но вече е късно, не искам детето ми да е без баща\". Баща й през 2 месеца й купуваше телефон, Викторио умишлено й ги чупеше, за да не звъни на никого, разказа още тя. Тя беше добра домакиня, като влязох в апартамента, той беше под конец. Викторио и Дарина не се познават от деца. Тя никога не е противоречала за фамилията на детето, каза още Валерия. Той я заплашваше, че ще отвлече детето. На телефона й имаше програма, която да записва телефонните й разговори. Той я заплашваше за майка й и баща й, че ще инсценира катастрофа. Той е планирал това отдавна - че ще пусне жалба, ще заведе дело за родителски права, коментира още тя.  В петък той публикува 2 жалейки в профила си във фейсбук - предполагам за него и за Дарина. Тя беше непоколебима да прекрати връзката си с Викторио. Никого не съм клела, но да е жив и здрав и дълголетник, да се мъчи и гърчи за начина, по който ни почерни, каза още Валерия.", "date": "2018.11.03", "title": "Близка на убитата Дарина: В началото на връзката им тя абортира, Викторио не искаше бебе"}
{"url": "https://www.24chasa.bg/novini/article/7135696", "text": "\"Ще ограничим командировките, за да имаме кворум в парламента\", каза Цветан Цветанов в предаването на Нова тв \"Събуди се\". Той разказа, че е отсъствал, защото е бил на изключително важна среща във В. Търново. Момиче, жертва на трафика за сексуални робини в Холандия, се е съгласило да говори открито за съдбата си. Цветанов уточни, ще са готови законодателните промени за домашното насилие и той е убеден, че ще имат парламентарна подкрепа. \"Когато се разглеждат важни теми като тази за бюджета, в петък, в деня на опозицията, тя трябва да бъде в парламента\", заяви той. Според него няма обществено настроение за предсрочни парламентарни избори, а ГЕРБ ще изпълни всички ангажименти, които партията е поела. До средата на декември ще се приемат законодателните промени за децата с увреждания и ще се гласуват 150 млн. лв. за тях, категоричен е той. Що се отнася за исканата оставка на Валери Симеонов, Цветанов не прие сравнението с оставката на Димитър Главчев. Той подчерта, че не би употребил такива думи до отношение на майките, но в крайна сметка за хората трябва да се съди по действията. А всички решения трябва да се вземат на коалиционен съвет. Зам-шефът на ГЕРБ взе отношение и по скандала с българското гражданство. Според него във всяка институция, от която зависи неговото одобрение, трябва да направят съответните проверки. Политическа отговорност ще се носи, ако има данни за прикриване и облагодетелстване. Наистина обединените патриоти на посочили тази кандидатура за шеф на агенцията, но не са скривали сигнали, каза Цветанов На въпрос възможно ли е бойкотът на БСП и ДПС да доведе до парламентарна криза, Цветанов заяви, че няма обществено настроение за предсрочни парламентарни избори.", "date": "2018.11.03", "title": "Цветанов: Трябват още проверки за българското гражданство (Обновена)"}
{"url": "https://www.24chasa.bg/novini/article/7135698", "text": "Норвежките християндемократи от центристката Християнска народна партия (ХНП) решиха да влязат в десноцентристкото правителство на премиерката Ерна Сулберг, което позволи да се избегне потенциална правителствена криза, предаде ДПА, цитирана от БТА. Предложението бе прието на извънредно заседание на партията с 98 на 90 гласа и двама въздържали се. Лидерът на ХНП Кнут Арилд Харейде преди това беше призовал партийните делегати да подкрепят лява коалиция, водена от опозиционната Работническа партия. \"Към всички разочаровани, един от които съм и аз, ще кажа, че духът на християндемократите не зависи от това с кого си сътрудничи партията\", каза Харейде след гласуването. Малко преди вота Харейде заяви, че ще подаде оставка като партиен лидер, ако предложението му бъде отхвърлено. Той уточни, че това ще стане, след като партията му завърши преговорите със Сулберг. Управляващата коалиция включва консерваторите на Сулберг, дясната популистка Партия на прогреса и либералната партия \"Венстре\". Трите партии имат общо 80 депутати в 169-местния парламент и получават още 8 от християндемократите. Християндемократите имат разногласие с Партията на прогреса по въпроси като имиграцията и политиката на даване на убежище.", "date": "2018.11.03", "title": "Норвежките християндемократи решиха да влязат в десноцентристкото правителство"}
{"url": "https://www.24chasa.bg/novini/article/7135722", "text": "“В момента ме изкарват виновен за престъпление, за което не чувствам никаква вина. Вината ми дойде, след като разбрах, че съм возил убиец, а не преди това, когато мислех, че съм возил самоубиец. Нямаше как да знам, че е убил жена си. На мен ми каза, че съпругата му е убила другото им дете и иска да се самоубие. Затова не взех детето и не избягах. Опитах се да го разубедя“, разказа шофьорът в сутрешния блок на Нова телевизия. “Вече четири нощи не мога да спя, но аз нямам вина“, каза той Той допълни, че Викторио му е казал: “Карай, за да живееш“. Той разказа още, че професията им е изпълнена със случаи, в които хората ги заплашват или бягат, без да си платят сметката. Затова не е заподозрял за трагедията. Имаше едни три минути, в които с пистолета той искаше да ме уплаши. Видя, че аз останах видимо спокоен. Започнахме да си говорим приятелски“, разказа таксиметровият шофьор. Когато по радиото в колата съобщили за убийството на младата жена, Викторио казал да го спре, защото не издържа да слуша подобни нещо. “След като го оставих, се обадих на диспечърките, за да им съобщя, че съм закарал човек, който ме удари с пистолет и ме заплашваше. Мислех, че всичко вече е свършило. После спрях на една бензиностанция и там установих всъщност, че съм возил убиец“, поясни мъжът. Той сподели, че когато е разбрал, че Викторио и убил детето, се е почувствал много виновен и му е прилошало. “Съжалявам, че не съм взел детето, но аз не знаех какъв е този човек. Никой не се поставя на мое място. Нека хората преживеят това, което аз, и тогава да искат наказателна отговорност“, допълни шофьорът.", "date": "2018.11.03", "title": "Таксиджията, возил Викторио: 4 нощи не мога да спя, мислех, че возя самоубиец"}
{"url": "https://www.24chasa.bg/novini/article/7134987", "text": "Вече я наричат играта, чийто джакпот пада най-често - „Тото 2 – 6 от 42“. Тази година мине се, не мине тираж и печалбата пада. Само за няколко месеца джакпотът в играта беше рестартиран цели 3 пъти. А общата сума, която грабнаха късметлиите през това време, е над 3 000 000 лева, показва справка на Българския спортен тотализатор. През юли голямата сума в “Тото 2 – 6 от 42” беше спечелена 2 пъти. Янка Панайотова от Варна взе 1 056 810 лева. Джакпотът в играта веднага старитира с нови 300 000 лева. Натрупаните за един тираж 332 851 лева отидоха при щастливец, пуснал своя фиш в Айтос - Тодор Димитров. Той е бивш състезател по борба, завършил е спортното училище в Хасково и редовно участва в игрите на Български спортен тотализатор, защото иска да подкрепя спорта. Натрупаните за няколко тиража близо 725 000 лева паднаха в Чирпан. Късметлията се казва Михаил Дочев, който играе в „Тото 2 – 6 от 42“ с числата на сина си. Той е в Англия и всеки път подсеща баща си да не пропуска тиража. С печалбата планира да осигури бъдещето си в родината. „Честото спечелване на джакпота става все по-вероятно заради големия брой фишове, пуснати в надпреварата за апетитната сума“, коментират тото почитателите, чиято любима игра е „Тото 2 – 6 от 42“. Почти във всеки тираж има между 5 и 12 души, които са на крачка от спечелването на няколко стотици хиляди лева. А най-хубавото е, че след като бъде спечелен джакпотът, веднага се рестартира с нови 300 000 лева. Освен че дава много възможности за печалба на участниците в игрите, БСТ подпомага спорта. Тотализаторът е единственият хазартен оператор у нас, който дава 1/3 от постъпленията в игрите си за развитието на спорта и физическото възпитание. В цифри това означава, че само през 2017 г., ТОТОТО е дало за спорта близо 54 000 000 лева. Общата картина става още по-впечатляваща, ако се вземе предвид приноса на БСТ за всички тези 61 години – сумата надхвърля 5 милиарда лева.", "date": "2018.11.03", "title": "Джакпотите на тотото се печелят най-често"}
{"url": "https://www.24chasa.bg/novini/article/7135644", "text": "Голям вид комароподобно насекомо с дължина на краката от 25.8 см се сдоби с рекорд на Гинес за „най-голям екземпляр на дългоножките\" в Музея за насекомите в град Чънду, предава  Огромната буболечка, която е на показ в музея, счупи предишния рекорд на себеподобно с дължина от 23 см, намерено от британски зоолог преди десет години. Комароподобното насекомо било открито от Джао Ли, директор на музея в планината Цинчъншан в Съчуан миналата година. С дължина на тялото от 5 см и размах на крилете от 11.15 см, то е близо 10 пъти по-голямо от обикновения комар. Това е третият Гинес рекорд постигнат от най-големия музей за насекоми в Азия. Останалите два, които държи, са за най-голямо водно насекомо (Acanthacorydalis fruhstorferi) и най-дълго насекомо от вида „пръчици\" (Phryganistria chinensis).", "date": "2018.11.03", "title": "Буболечка в Музея за насекомите на град Чънду се сдоби с рекорд на Гинес (Снимки)"}
{"url": "https://www.24chasa.bg/novini/article/7135727", "text": "В момента на приватизиране имаше пълни складове с готова продукция. Тя беше продадена, а парите изчезнаха. Това каза бившия служител в \"Полимери\" Марио Христов в сутрешния блок на  Господин Банев мисля, че преди Коледа или малко след Нова година 2010 година заяви, че предприятието няма да работи повече. Той показа, че много добре се е справил с обезкостяването и филетирането на предприятието, каза Марио Христов.", "date": "2018.11.03", "title": "Бивш служител на \"Полимери\": Господин Банев обезкости и филетира предприятието"}
{"url": "https://www.24chasa.bg/novini/article/7135733", "text": "Адвокатът, който спаси от обесване пакистанската християнка, осъдена на смърт за богохулство, днес напусна страната, страхувайки се за живота си след заплахи от радикални ислямисти, предаде Франс прес, цитирана от БТА. При сегашната ситуация за мене е невъзможно да живея в Пакистан, заяви адвокат Сайфул Мулок пред АФП, преди да се качи на самолета рано тази сутрин. Трябва да остана жив, защото съм длъжен да продължа съдебната битка за Асия Биби, обясни адвокатът, който не е получил никаква защита от властите след присъдата в полза на неговата клиентка. Той беше защитник на Биби, която прекара десет години в затвора в очакване да бъде изпълнена смъртната й присъда до решението на Върховния съд да я отмени. Това предизвика гнева на хиляди мюсюлмански екстремисти и те излязоха на улични протести, които парализираха страната за три дни, докато споразумение с властите през изминалата нощ не сложи край на демонстрациите.", "date": "2018.11.03", "title": "Адвокатът, спасил християнката, осъдена на смърт в Пакистан, е напуснал страната"}
{"url": "https://www.24chasa.bg/novini/article/7135745", "text": "18-годишен шофьор е блъснал две възрастни жени на тротоар в Карнобат, едната от тях е загинала, другата е откарана в болница в кома. Това съобщиха от ОДМВР- Бургас. Около 08.02 часа в Районно управление – Карнобат е получено съобщение за тежък пътен инцидент, възникнал на карнобатската улица „Петър Берон“ № 33 А, при който 18-годишния младеж от Карнобат А.Д. (с едномесечен шофьорски стаж), управляващ лек автомобил „Мерцедес“, с бургаска регистрация, вероятно поради движение с несъобразена скорост и загуба на контрол, се качва с автомобила на тротоара и блъска намиращи се там две възрастни жени. При инцидента едната загива на място, а втората – К.Г., 84-годишна от Карнобат е откарана в кома в УМБАЛ – Бургас. В момента здравословното ѝ състояние се уточнява. Своевременно водачът на автомобила е задържан от служителите на Районно управление – Карнобат и тестван за употреба на алкохол, като дрегера е отчел отрицателен резултат. Предстои тестването му за употреба на наркотици. Работата по установяване самоличността на загиналата жена продължава. По случая е образувано досъдебно производство.", "date": "2018.11.03", "title": "18-годишен шофьор помете 2 жени на тротоар в Карнобат, едната е загинала"}
{"url": "https://www.24chasa.bg/novini/article/7135739", "text": "Аз не съм бил член на партия и не ме интересуват партии. Не съм ползвал инструментариума на държавата, почти избягвам напълно и тези еврофондове. Първия милион го направих с консултантски услуги, лесно се взимаха пари. Разликата между мен и кредитни милионери, е, че аз съм си върнал парите. Това каза собственикът на \"Свилоза\"  Красимир Дачев в предаването \"Тази сутрин\" на Би Ти Ви. Както казва Алеко Константинов, и едните, и другите са маскари. Чудя се защо не разбираме, че трябва правителството да е стабилно. България никога не е стояла толкова стабилно както сега на политическата карта, каза още той. Ние сме толкова изобретателни да се плюем сами, а когато дойдат чужденци у нас - харесват всичко. Смешно е да се плюем, при положение че вървим нагоре, коментира още Дачев. Бизнесменът каза на въпрос на водещата, че арестуваните в Ница преди дни Николай и Евгения Баневи са купили за свой дом неговата сграда в Бояна, която той строил за фирмена резиденция. Това е палатът, който прокуратурата показа след обиските в дома на Баневи. За имението Баневи платили на Дачев 3,5 млн. евро. Според Дачев показването на снимки от гардеробите на Баневи е проява на лош вкус, както и формиране на лош вкус в обществото. На въпрос на водещата как би реагирал, ако види по телевизията своя гардероб, бизнесменът заяви: \"Аз моят гардероб съм си го купил сам и съм си платил данъците\". Според Дачев действително е имало бандитска приватизация, но 20 г. по-късно е прекалено късно да търси сметка за това.", "date": "2018.11.03", "title": "Красимир Дачев: Сами се плюем, при положение че вървим нагоре"}
{"url": "https://www.24chasa.bg/novini/article/7135427", "text": "Хероинът е наркотик, който има еуфоричен ефект, но потиска чувството за болка и тревожност и по този начин създава усещане за спокойствие. Действието му е бързо и продължава няколко часа. Това обаче е само заблуда, чрез която употребяващите хероин или други психоактивни вещества се опитват да задоволят нуждата от взаимоотношения, да притъпят болката от разочарование, загуба на приятел, близък, родител и др. В дългосрочен план зависимите губят връзка с реалността и спират да се грижат за себе си, което отслабва организма фатално. Хероинът може да се приема по различни начини, като най-опасният е венозното инжектиране Освен предозирането, причиняващо смърт, той може да доведе до опасни заболявания. Зависимите често употребяват общи игли и лесно се заразяват с ХИВ или хепатит. Тежки последствия от употребата на хероин са инфекции, сърдечни заболявания, абсцеси и поражения на органите. Както останалите незаконни субстанции, хероинът се разпространява чрез криминалните структури, които намират достъп до младите хора и лесно ги превръщат в свои жертви. Когато вече са зависими, единствената мисъл на употребяващите е да намерят пари за дозата си, като самите те започват да извършват криминални деяния. Различни са факторите, които обуславят този процес, и те включват физиологична предразположеност, здравословно и психическо състояние и др. Всички тези вещества обаче се наричат от закона високорискови наркотични вещества и са приравнени в една група, което е показателно за силата на пораженията, които предизвикват. Здравата семейна среда с подкрепа и емоционална близост предполага по-малък риск за изпадане в зависимости. Симптоми, които не са за пренебрегване, са раздразнение и смяна на настроенията, зачервени очи и малки зеници, уличаване в лъжи, установяване на липси на семейни пари или ценности или искане на заеми. Може да настъпят промени в развитието и образованието, както и чести отсъствия от училище или работа Зависимостта е на повърхността и е само изява на много други психични състояния, затова сред основните методи за лечение е психотерапията, но тя е дълъг процес и понякога отнема години. Необходими са и промени в определени поведенчески модели. Нужно е и пълноценното общуване и намиране на смисъл в нещата, които правим и към които се стремим. Като цяло преодоляването на зависимости изисква специализирана помощ. Процесът е дълъг и труден и включва подкрепата на близките, но преди всичко трябва да се помогне на болния да осъзнае проблема и да се мотивира за излекуването му.", "date": "2018.11.03", "title": "Дияна Димитрова: Употребяващите хероин губят връзка с реалността, не се грижат за себе си и това е фатално"}
{"url": "https://www.24chasa.bg/novini/article/7135755", "text": "Иран стартира масовото производство на изтребителя \"Коусар\" (Kowsar), предаде Ройтерс, цитирана от БТА. Скоро необходимият брой от тези самолети ще бъде произведен и предоставен на военновъздушните сили, заяви днес министърът на отбраната Амир Хатами на церемонията по откриването, излъчена по държавната телевизия. \"Коусар\" за първи път беше демонстриран на 21 август т.г., припомня ТАСС. Тогава иранската агенция Тасним заяви, че това е първият изтребител, \"100 процента разработен и произведен в Иран\". Според някои военни експерти обаче той е копие на Ф-5, произведен в САЩ през 60-те години на миналия век, отбелязва Ройтерс. Сайтът \"Ал Масдар\", цитиран от ТАСС, съобщи, че Иран планира да доставя изтребители и средства за противовъздушна отбрана в Сирия.", "date": "2018.11.03", "title": "Иран пуска в масово производство собствен изтребител"}
{"url": "https://www.24chasa.bg/novini/article/7136147", "text": "Председателският съвет към Националния съвет на БСП заседава по Бюджет 2019 -алтернативата. Вече става традиция БСП да предлага алтернативен бюджет на управляващите. Той ще бъде подложен на широко обществено обсъждане в понеделник. В него ще вземат участие синдикати, професионални организации, учени, депутати и членове на Националния съвет на БСП, както и коалиционни партньори, съобщават от пресцентъра на БСП. \"Като не се регистрирахме в петък в НС, спасихме над 2,5 млн българи от новия данък върху старите коли. Не се съмняваме, че ГЕРБ и ОП ще си го приемат, но няма как с нашите гласове да им осигурим кворум за поредното бъркане в джоба на най-бедните хора. Що за стабилно управление е това, което разчита на гласовете на опозицията, за да вдигне данъците на хората. Няма как да стане. Оставете ги тях. Това мнозинство и правителство е на финала. Нека видим ние какво можем да направим след тях, защото навсякъде е разруха - и в здравеопазването, и в социалната сфера, и в сигурността на гражданите”, заяви Нинова пред председателите на съвети. Те обсъдиха финансовите, икономическите и социалните параметри на алтернативния бюджет на БСП. Особено внимание се обръща на демографската катастрофа и политиките за младите хора и децата - семейно подоходно облагане, безплатни учебници до 12 клас. \"Как можеш да кажеш, че това е най-социалният бюджет, когато си замразил 12 социални плащания за майки, за отглеждане на дете от работещи майки и т.н. Другата най-уязвима група - пенсионерите, отново оставяш само с швейцарско правило, при положение, че цените на газ, парно, вода, ток, всичко се качва. Отново внасяме предложение за преизчисляване на всички стари пенсии с ясни разчет,и откъде ще дойдат парите\", коментира Нинова. Председателският съвет направи последен преглед на алтернативните мерки, преди внасянето им от народните представители.", "date": "2018.11.03", "title": "Нинова: В петък спасихме собствениците на стари коли от нов данък"}
{"url": "https://www.24chasa.bg/novini/article/7136014", "text": "Президентът на Украйна Петро Порошенко и Константинополският патриарх Вартоломей подписаха споразумение за създаване на украинска църква. Церемонията се състоя днес в резиденцията на патриарха в Истанбул, предаде ТАСС, цитирана от БТА. \"Днес е исторически ден. Подписахме споразумение за сътрудничество и взаимодействие между Украйна и Вселенската патриаршия\", заяви след подписването Порошенко. \"Украинците се молеха Господ да им изпрати единна православна автокефална църква\", добави той. По думите на украинския президент, \"процесът приключва, създадени са всички условия за подготовка за Вселенски събор, за да бъде предоставен според каноните томосът (документът) на автокефалната църква\". Вартоломей от своя страна отново заяви, че правото за предоставяне на автокефалия влиза в пълномощията му, а също така изрази мнение, че подобни действия \"ще спомогнат за преодоляване на разкола, съществуващ в Украйна вече от 30 години\". \"Освен това Ви благодаря за направените посещения във Вселенската патриаршия, за чудесния храм \"Свети Андрей\", който ни предоставихте в Киев, за да има майката църква постоянно представителство в Украйна\", обърна се той към Порошенко. Константинополската патриаршия заяви на заседанието на синода от 9 до 11 октомври, че започва процес за предоставяне на автокефалия на украинската църква. Тя отмени решението от 1686 г., прехвърлящо Киевската митрополия към юрисдикцията на Московската патриаршия, и заяви, че възстановява ставропигията в Киев (статута, предвиждащ пряко подчинение на Константинополския патриарх. Взето бе и решение з асваляне на анатемата от главите на две неканонични църкви в Украйна - Филарет от Киевската патриаршия и Макарий от Украинската автокефална църква. В отговор на тези действия синодът на Руската православна църква реши на 15 октомври, че е невъзможно по-нататъшното евхаристично общение (съвместно отслужване на литургии) с Константинопол. На 18 октомври Върховната рада подкрепи инициатива на Порошенко, като предостави на Константинополската патриаршия за постоянно ползване Андреевската църква в Киев. Междувременно свещенослужители от Харковската, Сумската, Днепропетровската, Полтавската, Запорожката, Одеската, Херсонската, Ровненската и Кировоградската епархия вече заявиха, че подкрепят изцяло каноничната Украинска православна църква, добавя агенцията.", "date": "2018.11.03", "title": "Порошенко и патриарх Вартоломей подписаха за създаването на украинска църква (Снимки, обновена)"}
{"url": "https://www.24chasa.bg/novini/article/7136166", "text": "Нека не забравяме, че “живите затварят очите на мъртвите, а мъртвите отварят очите на живите”... Това написа във фейсбук зам.-шефът на БСП Кирил Добрев навръх Архангелова задушница и пусна снимка на баща си Николай Добрев като млад. Постът на Добрев обаче всъщност е отговор на нападки към него и Николай Добрев от страна на депутата от \"Атака\" Станислав Станилов. По време на промените в Закона за корпоративното подоходно облагане в пленарната зала в четвъртък, Станилов атакува БСП, че е корпоративна партия и нарече Николай Добрев \"предател\". Ето пълния пост на Добрев и снимката, която той пусна: \"С голяма изненада и огромно огорчение чух изказването на народния представител от “Атака” проф. Станислав Станилов от трибуната на НС. В него той нарече БСП “корпоративна партия”, а мен - “сина на предателя Кольо Добрев”... Предпочетох да не правя коментар на момента... Днес обаче е Мъжка - Архангелова задушница, та запалих една свещичка.... За съжаление при такива изказвания хора като Станилов имат само едно предимство - това, че са живи и че другите, които са там горе, нито могат да отговорят, нито могат да се защитят. Делата обаче са тук долу и не са забравени. Аз въобще не съм важен, но има две неща, които съм се заклел, че ще браня докрай. Първото е името на моя баща и второто е Партията, на която той даде живота си. Разбира се, че за Станилов е много по-удобно да критикува БСП, вместо да отговаря за “Атака” - в първия случай хвърля камъни, а във втория си посипва главата с тях. Та какво стана с обещанията на Станилов и компания за 1000 лв. минимална заплата и 500 лв. пенсия? А обещанията за прекратяване на концесии? Естествено Нищо. Ето затова му е по-угодно да говори “Виденовата зима” или за “корпоративна левица” и нито дума за “златния” им пръст, за слънчевите плажове на Варадеро, за приключенията с авиокомпания Луфтханза... Що се отнася до Николай Добрев, минаха почти 20 години от смъртта му. Пожелавам на Станилов неговото семейство да усеща същата гордост от него, каквато изпитвам аз и близките ми от делото на баща ми. И нека не забравяме, че “живите затварят очите на мъртвите, а мъртвите отварят очите на живите”...\"", "date": "2018.11.03", "title": "Кирил Добрев отговори на атаки срещу покойния му баща: Мъртвите отварят очите на живите"}
{"url": "https://www.24chasa.bg/novini/article/7136175", "text": "Камион, който бил обявен от търг на НАП се оказал повреден и негоден за експлоатация. Това съобщиха от ОД на МВР- Монтана. На 2 -ри ноември в град Вълчедръм на търга за продажба на товарен камион марка МАН модел „ТГЛ 8,21 0ББ“ и съпътстващите го талони и ключове на лице, спечелило търга били разкрито, че по автомобила са нанесени щети. Демонтиран е кран за въздух и дехидрaтор, както и отрязано окабеляване. Извършен е оглед и е образувано досъдебно произвoдство по чл. 217, ал. 1 от НК. „Който съзнателно ощети чуждо имущество, поверено му да го управлява или пази, се наказва с лишаване от свобода до три години или с глоба от две хиляди до шест хиляди лева“. Нанесените щети са в процес на изясняване. Работа по случая продължава в участък Вълчедръм при РУ-Лом.", "date": "2018.11.03", "title": "Kамион, обявен на търг от НАП, се оказал повреден"}
{"url": "https://www.24chasa.bg/novini/article/7136187", "text": "В ход е процедура за разкриване на филиал на Софийския университет „Св. Климент Охридски“ в Бургас, потвърдиха  висшето учебно заведение, предава  . Решението е взето на заседание на Академичния съвет в сряда. За целта са внесени необходимите документи в Националната агенция по оценяване и акредитация. Във филиала на Алма матер ще се обучават студенти магистърска степен по професионалните направления \"Икономика\" и \"Администрация и управление\" в редовна и задочна форма. Филиалът ще бъде единствената териториално изнесена структура на университета в Източна България. В нея ще работят над 60 преподаватели от София. Част от магистърските програми, по които студентите ще могат да се обучават са \"Бизнес администрация\" и \"Икономика и финанси\". Община Бургас ще предостави сграда за бъдещия филиал.", "date": "2018.11.03", "title": "Отварят в Бургас филиал на Софийския университет"}
{"url": "https://www.24chasa.bg/novini/article/7136193", "text": "Министърът на търговията на Турция Рухсар Пекджан заяви днес, че Анкара е получила първоначални индикации, че ще бъде сред осемте страни, изключени от американските санкции срещу Иран, но очаква този въпрос да се изясни в понеделник, предаде агенция Ройтерс, цитирана от БТА. Членката на НАТО Турция зависи силно от внос за посрещане на енергийните си нужди, а съседен Иран е сред основните й източници на петрол, заради близостта, качеството и благоприятните цени, отбелязва агенцията. \"Според първоначалните информации Турция ще бъде сред осемте страни. Но ние още не знаем това със сигурност. Ще стане ясно в понеделник\", заяви Пекджан пред журналисти в Анкара. Източник от сферата на промишлеността заяви миналия месец, че Турция е положила усилия да намали покупките на ирански петрол преди влизането в сила на американските санкции, но би предпочела да запази известни количества от иранския внос.", "date": "2018.11.03", "title": "Турция: В понеделник ще разберем дали сме от страните, изключени от US санкциите срещу Иран"}
{"url": "https://www.24chasa.bg/novini/article/7136183", "text": "Прокуратурата в Бургас поиска най-тежката мярка за неотклонение задържане под стража за Данаил С., третият обвиняем за палежа срещу фоторепортера от Бургас Борислав Пенков. Делото за мярката му за неотклонение се провежда в момента в съда. Данаил С. бе арестуван последен, а миналата седмица бяха задържани Румен Янакиев и Петър Биберов-Кюфтето. Според разследващите Данаил и Румен са директните извършители на палежа, а Биберов - поръчител. Прокуратурата разполага с трима анонимни свидетели, които уличили Биберов в поръчителство. Атаката срещу фоторепортера бе през нощта на 14 октомври, когато бе подпалена автомобилна гума пред входната врата на жилището му. Пожарът нанесе сериозни щети на целия вход в блока, изгоря ел. табло с 27 електромера. Две седмици преди палежа Биберов се призна за виновен, че е ударил фоторепортера Пенков през ноември, м.г., докато снимал щети от пожар в заведение в Морската градина. Той бе осъден на пробация, но журналистът се закани, че ще заведе граждански иск от 50 000 лв. срещу Биберов. ", "date": "2018.11.03", "title": "Искат постоянен арест за третия обвинен, че е участвал в палежа срещу бургаски журналист"}
{"url": "https://www.24chasa.bg/novini/article/7136194", "text": "Отрицателна е пробата за наркотични вещества, взета от  , съобщиха източници на \"24 часа\". Според осведомени мерцедесът, шофиран от младия ром, изхвръкнал от бабунка на ул.\"Петър Берон\" и се качил на тротоара, където в този момент вървели 70-годишната Ганка Николова и 84-годишната Каля. Най-вероятно младежът е карал с превишена скорост и не е успял да овладее колата. Той нямал никакъв стаж зад волана. Взел книжка преди месец, а семейството му купило мерцедеса съвсем скоро. Автомобилът дори още не бил прехвърлен на новите собственици, разкриха запознати пред наш репортер. Местни разказаха, че 18-годишният Алекс и друг път летял с черния мерцедес по тесните улички в града.  . Състоянието й е тежко, тя е с множество травми по цялото тяло, казаха за \"24 часа\" от УМБАЛ Бургас. От Областната дирекция на МВР отхвърлиха появилата се версия, че 18-годишният младеж може да е участвал в гонка. Негови роднини от ромската махала пък твърдели, че повреда в двигателя причинила тежкия инцидент. \"Става дума за загуба на контрол над автомобила, шофьорът е задържан\", сподели пред \"24 часа\" директорът на ОД МВР Бургас старши комисар Калоян Калоянов. Местопроизшествието се намира на около километър от Гробищния парк в  Карнобат. Загиналата и тежко ранената жени тръгнали рано сутринта към гробищата, за да почетат мъртвите си роднини. Едната загубила сина си преди 20 г., а другата преди около година.", "date": "2018.11.03", "title": "Първо в \"24 часа\": 18-годишният, премазал две жени в Карнобат, не е бил дрогиран"}
