{"url": "https://www.24chasa.bg/novini/article/6574645", "text": "“Ние нито имаме право на грешки, нито на губене на време, защото времето е такова, че всяка година, всеки месец събитията в света са такива, че може да изпуснеш много. Затова много пъти, когато преценя, че ще е по-добре за партията, отстранявам някой от нас, каквито и да са болките от това, защото ние отстраняваме хора, които са верни и предани.” С тези думи се обърна към близо 1200-те делегати на Четвъртото национално отчетно-изборно събрание на ГЕРБ лидерът Бойко Борисов, след като единодушно бе преизбран за нов мандат начело на партията. “Искам да ме разберете, защото получавам упреци - и за Главчев, че сме взели сурово решение. Казват ми: “Ти не си браниш хората, ти не браниш нашите.” За едно предаване Антон Тодоров вече не е депутат, а за дебили да говориш, е нормално. Като имахме кандидат за зам.-министър с нацистки, в кавички, поздрав, защото се е снимал в музея в Лондон, само за това го отстранихме, а той е много свестен човек. А другите с такива униформи никой не ги пипа, стоят си. Защото ние трябва да доказваме, че когато нещо сме сбъркали - голямо, малко, имаме реакция”, обясни защо е безкомпромисен Борисов. После добави още примери - как от БСП са казали, че ще изчакат за депутата си от Асеновград, обвинен за купуване на гласове, докато се произнесе съдът. А в същото време “ние в ГЕРБ Ники Петров - прекрасен доктор, прекрасен човек, с две решения на прокуратурата, че е невинен, му взехме оставката. Само заради едно предаване”. И много искам да внимавате. Просто на нас не ни е позволено. Само от нас си зависи”, заключи Борисов. После посочи колко прав е Волен Сидеров, който заедно с другите двама съпредседатели на “Обединени патриоти” - Красимир Каракачанов и Валери Симеонов, бе гост на конгреса. А именно - за думите на лидера на “Атака”, които произнесе в приветствието си от сцената - че Борисов благодари на патриотите, че са надежден партньор. И подложи на критика БСП, понеже е убеден, че социалистите искат да провалят българското европредседателство: “Един път бях демократ - “Ето ви властта, заповядайте!” Не могат. Втори път - пак не могат. Сега точно се сетили за председателството да искат предсрочни избори. Това как си го представят физически? Ще идва Европейският парламент да заседава с нашия, нашия го няма?!?” “Викат: “Всички сме работили за Македония за договора.” продължи премиерът по адрес на БСП. Той е категоричен, че на социалистите не им харесва признанието, че ние най-добре си пазим границата, и говорят, че се прескачала оградата. “Ами то и Левски можеше да я прескочи, ако е жив, всеки може да се изкатери на една ограда”, вметна премиерът. Като минат последните конкурси и се сложат термокамери и новите автомобили, ще се приключи процесът. Филми, чудо... Така че мобилизирайте се, няма да спрат”, заръча лидерът. Конгресът прие декларация, че ГЕРБ категорично няма да се коалира с БСП - не само днес, но и в бъдеще. А и в партията на Борисов никога не искали да са с Нинова. С такива приказки червената лидерка си разчиствала БСП от неудобните и търсела “извънредни и революционни ситуации”. “Мерим си думите. Надявам се заради България следващите 6 месеца да сме по-спокойни”, призова Борисов задочно червените. И го удари уж на майтап, но всъщност съвсем на сериозно: винаги ще се скараме. Затова по-добре заедно да се натискаме, но да е спокойно и мирно в държавата. Същото е и на Балканите - ако мислите, че Вучич, Ципрас, Заев или Рама са лесни премиери и лесни хора, които не си стоят зад интереса... Но като седнем, се разбираме. Сега е моментът с общи усилия да придвижим напред Западните Балкани”, откровен бе Борисов, че меренето на величие не е само български патент. Той закле хората си - етническата толерантност да я пазят като зеницата на окото си: “Българските мюсюлмани и другите религии са наши не само сънародници, но и приятели, наши братя. Етническият мир за България е безалтернативен. При най-малък етнически конфликт ще настъпят непоправими поражения в страната.” Затова в ГЕРБ езикът на омразата, езикът с обиди е забранен. “Нашите партньори са самостоятелни партии, имат своята политика, не можем да се месим в нея. Макар че винаги, когато е можело, съм настоявал да си мерят приказките”, вметна лидерът на ГЕРБ. “Бойко Борисов е един от най-успешните и най-важните хора на Европа”, каза от сцената зам.-шефът на ЕНП Дара Мърфи, който е кампаниен директор на европейската десница. Ти внасяш спокойствие в Европа. Благодарение на теб мирът в района е факт. Знам колко трудно ти е в личен план. Бъди здрав! Моля те, продължавай така!” Това заяви в приветствие от видеостената лидерът на ЕНП Жозеф Дол. ЕНП да открие предизборната си кампания за евроизборите през 2019 г. в София - в построената от Борисов зала “Арена Армеец”. Това е обсъдил зам.-председателят на ГЕРБ Цветан Цветанов с Дара Мърфи. “5 500 000 българи живеят в общини, управлявани от ГЕРБ. През 2019 г. ще спечелим и първия си общински кмет в Кърджалийско”, заяви Цветанов. Там, където не управлява ГЕРБ, той вече селектира нови хора, които да издигне на следващите местни избори. Конгресът на ГЕРБ бе най-модерният от всички партийни форуми, правени у нас досега. Мултимедия и 3D мапинг прелитаха от множество екрани на сцената, които правеха общ образ. Изображенията се сменяха и във впечатляващо светлинно шоу показваха строителни кранове и площадки, китни градски пейзажи, международни срещи и партийни събрания на ГЕРБ. Близо 1200-те делегати седяха на маси със стилни тъмносини покривки до пода. Водещи бяха актьорът и народен представител Евгени Будинов и певицата Йоана Драгнева, която е общински съветник в София. Идеята за сценографията и цялостната постановка е на Цветан Цветанов, научи “24 часа”. Преди време той е присъствал на подобен политически форум навън и като се върнал, дал инструкции как иска залата и мултимедията. С тези думи възпламени вчера залата на конгреса зам.-шефът на ЕНП Дара Мърфи, отговорник за кампаниите на партията. И заключи: “С ГЕРБ България е в най-добрите ръце.” Единствената промяна в Изпълнителната комисия на партията, приета от форума, бе включването на шефката на парламентарната здравна комисия д-р Даниела Дариткова . Педиатърът и лидер на смолянската организация на партията влезе на мястото на министъра на правосъдието Цецка Цачева. Димитър Главчев бе избран за председател на Контролната комисия на ГЕРБ. Именно той прочете декларацията, която прие конгресът - че партията никога няма да управлява с БСП. Самият Главчев се оттегли от председателството на Народното събрание именно заради бойкота на социалистите. “Ако Главчев е в Изпълнителната комисия, ще е само член. Приляга му да е председател, затова го номинирам да оглави Контролната.” С тези думи Борисов номинирал доскорошния шеф на парламента Димитър Главчев. По устав председател на Изпълнителната комисия е лидерът на партията. Освен Бойко Борисов начело на партията като зам.-председатели на единодушно бяха преизбрани Цветан Цветанов, Йорданка Фандъкова и Димитър Николов. - ГЕРБ е една от нашите най-успешни партии. Ние вече имаме 2 много големи събития за 2019 г. Ще направим тук среща на върха. ЕНП има много министър-председатели - повече, отколкото другите партии, и в София ще направим среща на върха за Западните Балкани. Ще използваме възможността да направим и политическа асамблея, ще има и голямо заседание на Комитета на регионите за местните ни политики. Видяхме големия успех, който ГЕРБ има в регионален план. - Не само че не се притеснявам, а и съм много оптимистичен България да председателства Съвета на Европейския съюз в този състав на правителство. Това ще бъде успех за всички. Толкова красива е българската европейска история, която може да се разкаже за 10 години членство само. Успехът на тази държава е пример. И Ирландия, когато през 1973 г. влязохме в ЕС, бяхме бедна държава. С всички структурни и кохезионни фондове, с усилията на другите държави направихме много. У вас човек може да види с просто око промените към по-добро - и в други градове, и в София. Един от най-важните елементи за едно председателство е да има правителство с голям опит. България има министър-председател, който е много добре познат от другите, защото г-н Борисов е с най-дълъг стаж като министър-председател сред колегите си в Европа. И това е важно. Защото много от темите, с които се сблъсква председателството, не са единствени и уникални за страната. Така че България ще участва в теми като Брекзит, миграция, сигурност - ще се занимава с всички тези неща. А заради книгата за Бойко Борисов, на която вие сте автор, ще науча български, за да я прочета в оригинал. ", "date": "2017.11.26", "title": "ГЕРБ преизбра Бойко Борисов за лидер и\nсе зарече: С БСП никога, сега и завинаги! (Обзор, видео)"}
{"url": "https://www.24chasa.bg/novini/article/6574779", "text": "Земетресение с магнитуд 4.1 по скалата на Рихтер е регистрирано на 2 км югозападно от Клисура и на 13 км от Копривщица. Това съобщи дежурният сеизмолог в Националния институт по геофизика, геодезия и география към БАН, цитиран от \"Фокус\". Трусът е регистриран в 21.02 часа. „По първоначални данни магнитудът е 4.1 по скалата на Рихтер. Дълбочината на земетресението е 17 километра“, уточни Илиев. Сеизмологът отчете, че по данни на института земетресението е усетено на доста места, сред които Пловдив, Етрополе и Плевен. „Продължаваме да проучваме. Няма данни за пострадали и разрушения“, уточни сеизмологът. Земетресението е на 84 км източно от София, 56 км северно от Пазарджик и 13 км северно от Копривщица. То бе усетено и в Пловдив, около 21.06 часа тази вечер, предаде \"Фокус\". Трусът се усетил на трети етаж на сградите като леко люлеене и продължи около 2 минути.", "date": "2017.11.26", "title": "Земетресение на 2 км от Клисура (Обновена)"}
{"url": "https://www.24chasa.bg/novini/article/6574793", "text": "Гръцката полиция изполва зашеметяващи гранати и сълзотворен газ, за да разпръсне кратка, но ожесточена схватка между привърженици на футболен клуб и членове на атинската пакистанска общност, съобщи Асошиейтед прес. Полицията съобщи, че няма сериозно пострадали и не са извършени арести. Привърженици на солунския отбор ПАОК се събирали в ранния следобед на площад \"Омония\" в Атина преди мача срещу местния \"Паниониос\". В същото време шествие на пакистанци, празнуващи мавлид, рождения ден на пророка Мохамед, минало през същия площад. Феновете на ПАОК започнали да обиждат и нападат пакистанците. Полицаите от частите за борба с безредици, отговарящи за ескортирането на феновете до стадиона, се намесили да ги разтърват и сблъсъкът приключил след няколко минути, предаде БТА.", "date": "2017.11.26", "title": "Бой в Атина между гръцки футболни фенове и пакистански имигранти"}
{"url": "https://www.24chasa.bg/novini/article/6574403", "text": "От вторник, 28 ноември до 1 декември Агенция “Пътна инфраструктура” ще обсъжда с населението по трите варианта на магистралата Русе-Велико Търново. В кой град кога ще бъдат срещите - вижте на сайта на АПИ www.api.bg. Магистралата е с приблизителна дължина 133 километра и тръгва на 3 километра източно от Дунав мост при Русе, а краят е след Дебелец. Между тези населени места обаче има три различни варианта откъде да мине аутобанът. От АПИ са ги нарекли условно червен, син и комбиниран ( Нито един не повтаря трасето на сегашния път между Русе и Велико Търново. При червения вариант трасето обхожда Русе откъм югоизток и развивайки се успоредно на р. Дунав, пресича пътя Русе - Варна и после Русе - Бяла след разклона. След това трасето се насочва северозападно на селата Тръстеник и Екзарх Йосиф, като продължава между Белцов и Ценово, след което се насочва на югоизток. След Бяла трасето продължава своето развитие югозападно от Пейчиново, след което се насочва в южна посока, преминавайки близо до Иванча, Стефан Стамболово, Водолей, Хотница и Коритна. Синият вариант следва червения до Иваново западно от селото, след което се развива в южна посока. Това направление преминава западно на град Две могили и село Батишница, източно на Борово, западно на Пет кладенци и обхожда източно град Бяла. Изграждането на автомагистралата Русе - Велико Търново е сред приоритетните обекти, тъй като направлението осигурява транзитния трафик по коридор номер 9 и международен път Е-85. Всеки, който иска да се познае с детайлите на доклада за ОВОС и инвестиционното предложение, ще ги открие на сайта на Агенция “Пътна инфраструктура” и на хартия. ", "date": "2017.11.26", "title": "Жителите по пътя Русе - Търново избират от три варианта за магистрала"}
{"url": "https://www.24chasa.bg/novini/article/6574342", "text": "Водещ критерий при кандидатстване в 1-и клас в София ще е близостта до училище, като за първи път се въвежда условието за уседналост. Това съобщи директорката на 125-о училище “Проф. Боян Пенев” в София Венелина Николова, която е в работната група към общината. Родителите ще бъдат разделени на 4 групи. В първата са тези, които в последните 3 години не са си сменяли адресната регистрация и живеят в района на училището. Втората група са родители, които през последната година не са сменяли адреса, но в предишните между 1 и 3 г. са имали промяна. В третата попадат тези със сменен постоянен адрес в периода до 3 г. назад. Последната група е на останалите, които може да са от района, но може и да не живеят близо до училището. “Идеята ни е, че свободните места ще се заемат по групи. Като се запълнят местата с хора, които отговарят на първата група, тогава се започва със следващата”, обясни Николова. Ако броят на кандидатите е повече от местата, тогава се прилагат 4 допълнителни критерия - над 50% ТЕЛК на детето, първолак без двама родители, по-големи брат или сестра в същото училище и ако кандидатът е карал подготвителна група в училището. Още не е ясно кой от тях ще е с по-голяма тежест. Критериите ще са единни за всички училища в София, те вече нямат право да прилагат свои. “Най-добре ще е да се въведе електронна система като в детските градини. Тогава се избягва рискът едно дете да е класирано на няколко места”, добави Николова. ", "date": "2017.11.26", "title": "3 г. на един и същи адрес вкарва детето в първи клас (Обзор)"}
{"url": "https://www.24chasa.bg/novini/article/6574874", "text": "До момента няма подадени сигнали за проблеми, свързани със земетресението. Това каза за кметът на Карлово д-р Емил Кабаиванов във връзка със земетресението, което беше регистрирано тази вечер край Клисура, цитиран от \"Фокус\". „Нямам данни да има увреждания по къщи, жилищни блокове или други поражения. В готовност сме да реагираме, ако получим някакви сигнали, но до момента нямаме нищо“, увери още кметът на Карлово. „Земетресението бе усетено в по-високите етажи на жилищните блокове, но паника няма. Всичко е спокойно“, допълни още д-р Кабаиванов и изрази надежда трусът да е последен и да не е последван от нови.", "date": "2017.11.26", "title": "Кметът на Карлово: Няма данни за разрушения или пострадали след земетресението"}
{"url": "https://www.24chasa.bg/novini/article/6574689", "text": "Десетки хиляди румънци протестираха днес в центъра на столицата Букурещ и десетки други градове срещу плана на управляващите социалдемократи за реформа на съдебната система, предаде Ройтерс. \"Крадци,крадци!\", \"Червена чума\", \"Искаме правосъдие, не корупция!\", скандираха протестиращите пред сградата на правителството в Букурещ. Около 30 000 се включиха в шествието до парламента, а около 20 000 участваха в демонстрации в около 70 града, предава БТА. \"Как да имаш доверие на вълци да правят закони в кошарата с овце\", написа бившият премиер технократ Дачиан Чолош на страницата си във Фейсбук, преди да отиде на протеста в Букурещ.", "date": "2017.11.26", "title": "Десетки хиляди протестираха в Букурещ и други големи градове в Румъния (Обновена)"}
{"url": "https://www.24chasa.bg/novini/article/6574643", "text": "Нов вид джебчийство процъфтява в централните квартали на Лондон. Полицията отчита ръст на кражби на скъпи лични вещи от мотоциклетисти, предаде  . Извършителите са момчета на възраст 14-19 години. Крадат най-често часовници и мобилни телефони. Понякога заплашват жертвите си с нож.                                                                                                                                                                                                                                                                                                                       ", "date": "2017.11.26", "title": "Мотоциклетисти между 14 - 19 години ограбват лондончани"}
{"url": "https://www.24chasa.bg/novini/article/6574565", "text": "      Стотина души, и то половината от БСП, излезли да спасяват София. От кое? Като станах кмет, 50 детски градини бяха откраднали. 50! Откраднали, уж приватизирали и смотали. Това заяви премиерът Бойко Борисов от трибуната на конгреса на ГЕРБ за протеста срещу столичния кмет Йорданка Фандъкова. “Стотина протестират, сиреч последните 5-6 реда тук могат да направят контрамитинг. Толкова им е силата”, отсече Борисов. По думите му, ако тези 50 детски градини не са били загубени, заедно с новите 90, които ГЕРБ построи, в София нямаше да има чакащи деца. “Ами Детмаг, ЦУМ, общинските фирми? Нямаше план София, събираха се двама, знаете кои, и с туш определяха - на тебе декар, на тебе декар. От това я спасихме София. Вълци, мечки се занимаваха с чистотата. По “Витошка” ще спестя какво висеше, а сега, като излезеш събота и неделя, не можеш да минеш от хора. А метрото? Толкова неща само за няколко години. Музеи, няма училище или детска градина несанирани и това на фона на синьо-червената мъгла преди това”, подчерта премиерът. “Не сме безгрешни, нито идеални. Никога не съм крила проблемите. Напротив, дори често ги посочвам първа. И най-важното е, че Създадох механизъм на контрол, с който гарантираме, че за лошо свършена работа не се плащат обществени средства. Нито София, нито България имат време за губене. Трябва да сме с отворени очи и уши за критиките, защото те помагат. Но не трябва да се обезсърчаваме да си вършим работата. Затова хората ни вярват - не защото не може да сгрешим, а защото можем да го признаем, да го поправим и да продължим напред. Защото работим”, заяви Фандъкова.  Активисти, общински съветници и депутати от БСП се вляха в протеста на “Спаси София” за “цялостно творчество” срещу кмета на рада Йорданка Фандъкова. В 13 ч от “Спаси София”, които се събираха пред бившия Партиен дом, бяха около 30-50 души. Срещу президентството обаче се събираше друга, значително по-голяма група, организирана от БСП. Червените се вляха в протеста, който по данни на полицията е бил от около 200 човека. “Протестът е срещу цялостната политика на развитие на града - градския транспорт, въздуха, градската среда, мобилност и други. Колкото се съберем, толкова”, каза Гергин Борисов от “Спаси София”. “Ние сме политическа партия, но сме тук като граждани”, обясни общинският съветник от БСП Иван Таков. “Редно е да подкрепим гражданския протест. Всяка партия трябва да поддържа гражданското общество”, добави колежката му Милка Христова. На въпрос дали така БСП започва предизборната си кампания, тя заяви: “Не смятам, че когато се поставят проблеми, трябва непременно да се свързват с предизборна кампания”. “Протестът е политически, защото е за политики, но не е партиен. Ако някой си мисли, че това е място да прави политическа агитация и провокации, не е”, предупредиха организаторите, преди протестиращите да тръгнат по бул. “Дондуков”, за да стигнат до сградата на Столичната община. “Спаси София” е гражданска организация, основателите ѝ са няколко млади момчета - студенти, мениджъри, графични дизайнери и др. Освен почти цялата група на БСП в СОС сред протестиращите бяха и общински съветници и бивши депутати от Реформаторския блок.  Известни и успешни българи пуснаха във фейсбук в неделя статуси в подкрепа на кметицата.   Така те реагираха на исканата оставка. “София се променя и модернизира пред очите ни. Да отричат, могат само тези, които не я помнят преди 7-8 г. Фандъкова е в сърцето на промяната”, написа певицата Ирина Флорин. “София просперира изключително мощно в последните години. Щастлив съм от този факт и мисля, че това е една от главните причини да се задържам толкова дълго тук”, обяви актьорът Александър Алексиев. “Разбирам, че искат оставка в София. За какво? За корупция, лъжа, липса на работа? За работа и ремонти, които не са се случвали последните 30 г.!”, написа актьорът Асен Блатечки.  Благодарна съм на кмета на София г-жа Фандъкова, защото виждам, че има развитие на културата в един период на глобална криза и в период, когато много малко държави правят нещо за изкуството. Културата за човечеството е най-важното и българската традиция трябва да бъде показана. Поздравявам Йорданка Фандъкова за работата ѝ като кмет на София и ѝ пожелавам да продължи развитието на града. Кмет за пример! Скромна, без да афишира трудностите! Трябва да признаем, че градът изглежда различно! Разбира се, има трудности, но трябва да имаме търпение, за да видим промените! Като човек, който от години работи в чужбина, при всяко връщане в София виждах новите неща, които се правят, и колко по-хубав стана нашият град. Безспорни са метрото, пешеходната “Витошка”, ремонтът на основните булеварди, околовръстното, северната тангента, обновяването на спортните салони в училищата и изграждането на детски градини. Често казваме, че “тревата на съседа винаги е по-зелена”, но ако си спомним какво беше в София преди 10 години и какво е сега, ще видим разликите. За мен лично Фандъкова е най-добрият кмет от Иван Иванов насам и ще е хубаво да я оценим, преди да сме я загубили.", "date": "2017.11.26", "title": "Бойко Борисов: Да спасим София от “спасителите” й (Обзор, видео)"}
{"url": "https://www.24chasa.bg/novini/article/6574701", "text": "Германският канцлер Ангела Меркел присъства в неделя на среща с високопоставени лица от своята партия Християндемократически съюз, съобщава Deutsche Welle. Според данни на медията, главната тема на разговорите ще бъде насрочената за четвъртък среща между президента на Германия Франк-Валтер Щайнмайер, Ангела Меркел в ролята ѝ на председател на Християндемократическия съюз, водачът на баварския Християнсоциален съюз и партньор на канцлера Хорст Зеехофер, както и лидерът на Социалдемократическата партия Мартин Шулц, предава \"Фокус\". Четиримата ще обсъдят разигралата се в Германия политическа криза след провала на преговорите за „ямайска“ коалиция и възможностите за ново коалиране между партията на Щулц и Съюза (ХДС/ХСС) на Меркел и Зеехофер.", "date": "2017.11.26", "title": "Ангела Меркел бе на среща с високопоставени от своята партия"}
{"url": "https://www.24chasa.bg/novini/article/6574712", "text": " Трагедията стана на 17-ти ноември, когато камион се удари в бус, пълен с незрящи пътници, предаде  . „Много скърбя за тях, много скърбим всички. Години наред сме заедно тук всеки ден”, разказва Соня Захариева, един от пътниците в автобуса, превърнал се в ковчег за много от нейните приятели, които ще помни като весели и обичащи живота. А от катастрофата не помни нищо. Спомня си само минутите преди зверския удар.", "date": "2017.11.26", "title": "11 души все още в болница след тежката катастрофа край Микре (Видео)"}
{"url": "https://www.24chasa.bg/novini/article/6574730", "text": "Президентът на Чечения Рамзан Кадиров заяви днес, че желае да напусне поста си и че е \"дошло време\" за това, предаде ТАСС, цитирана от БТА. В интервю за тв канал \"Русия 1\" Кадиров сподели, че е негова \"мечта\" да напусне президентския пост, тъй като било трудно да носи отговорност \"за народа, за републиката, пред Всевишния и ръководството на държавата\". Не че е уморен или не желае да служи, просто навремето са били необходими хора като него, \"да воюват, да въведат ред\", но днес в Чечения цари ред и процъфтяване и затова трябва да има промяна, обясни той. Кадиров подчерта, че следващият ръководител на Чечения ще бъде определен от ръководството на държавата и народа, но според него \"има няколко човека, който на 100 процента\" биха се справили с тези задължения.", "date": "2017.11.26", "title": "Президентът на Чечения: Мечтата ми е да напусна поста"}
{"url": "https://www.24chasa.bg/novini/article/6574560", "text": "Катастрофи, завършили със сериозна травма или смърт, се превръщат в печеливш бизнес за около 200 млн. лв. на година. Данните са неофициални и бяха предоставени на “24 часа” от юристи, които анализират прогресивно увеличаващите се искове през последните 5 години. Появяват се едни и същи адвокатски кантори, както и фондации, специализирали се да водят дела за обезщетения от името на пострадалите или техните семейства. В действията им нямаше да има нищо осъдително, ако адвокатът не прибираше 30-40% от размера на обезщетенията. Става дума за суми, достигащи 200-250 хил. лв. на загинал човек. В схемата освен адвокатските кантори има нотариуси, погребални агенции, болници, морги, полицаи. Само в Софийския градски съд през 2016 г. са гледани 2000 иска за над 25 хил. лв. До октомври 2017 г. делата са към 1550.", "date": "2017.11.26", "title": "Адвокатски схеми за 200 млн. лв. от кръвта в катастрофите"}
{"url": "https://www.24chasa.bg/novini/article/6573710", "text": "Последни уточнения вървят около бъдещата реконструкция на централния площад в Пловдив и управата пуска обществената поръчка. Тя е на стойност 12,5 млн. лева, заяви зам.-кметът по строителството Димитър Кацарски. По думите му преустройството включва и двете части от Римския форум - южната, която общината откупува от \"Младост Алфа\" за 4,3 млн. лева без ДДС, както и западаната. Тя представлява изкоп между Цар Симеоновата градина и пощата. Теренът е проучен и от години зее, потънал в бурени. При разкопките там не бяха открити големи архитектурни елементи като колони и аркади, но каквото е намерено, ще бъде интегрирано в съвременния площад. Поръчката е инженеринг - т.е. проектиране и изпълнение. В сумата от 12,5 млн. лева влиза и реконструкцията на подлеза на ул. \"Гладстон\", който е в предаварийно състояние. В него ще бъде извършено обрушване, изолация, която да спре течовете, нова ел инсталация и асфалтиране. Съществуващата настилка от врачански камък на площада ще бъде подменена с павета, камъни и гранит. \"Държим на естествените материали, а не на тези плочки\", заяви неотдавна кметът Иван Тотев. Как ще изглежда най-централното място в Пловдив, ще стане ясно след изготвяне и одобрение на проекта. Досега общината проведе международен конкурс и отличи на първо място разработката португалското архитектурно бюро \"Фора\". Проектът беше откупен за 90 000 лева. Плановете на градските власти са до края на 2018 г. площадът да е обновен.", "date": "2017.11.26", "title": "12,5 млн. лева за площада на Пловдив"}
{"url": "https://www.24chasa.bg/novini/article/6574395", "text": "В отговор на разпространяваните твърдения относно строящата се в кв. “Лозенец” висока сграда “Златен век”, в които истината се изопачава, премълчава или направо заменя с лъжи, “Стройконтрол Инженеринг” трябва да посочи фактите. Те доказват, че сградата е със законно разрешение на строеж, с височина в границите, определени от действащия Подробен устройствен план, с допустим брой стопански обекти и с целесъобразно уредено паркиране. Нападките срещу “Артекс Инженеринг” са дирижирани от няколко общински съветници, бивш зам.-кмет и няколко личности с инвестирани политически или бизнес интереси, сред които г-н Мариан Башур. Посредством една фейсбук страница, една анонимна петиция и три протеста те очакват гражданската енергия да разчисти пътя за личните им амбиции. Повтарянето на лъжи не само хаби време и ресурси на администрации, медии и телевизии. То засяга репутацията на една изцяло българска строително-инвестиционна компания, както и на институциите, които прилагат Закона за устройство на територията и всички закони и нормативни документи в Република България. Като фирма за строителен надзор “Стройконтрол Инженеринг” отхвърля всички инсинуации относно “Златен век”. Те заблуждават гражданите на район Лозенец, на София и на цяла България. Ето фактите. Разрешението за строеж е валидно до 11 януари 2020 г., съгласно чл. 153 от ЗУТ и заповед от 20.09.2017 г. на главния архитект на Столична община, съгласно чл. 154 от ЗУТ, както и становище номер 70-00-906 от 30.08.2017 г. на МРРБ. Височината на сградата е съгласно действащ Подробен устройствен план от 1996 г., виза за инвестиционно проучване от 2004 г., както и разрешение за строеж от 2007 г. Всички строежи, за които има издадено разрешение за строеж до датата на одобряване на Общия устройствен план, се реализират по действащите Подробни устройствени планове. Според Общия устройствен план на гр. София от 2009 г. кварталът попада в зона Жг с височина на застрояване 26 м. Тези параметри на застрояване важат за издаване на визи за инвестиционно проучване и проектиране и разрешения за строеж след одобряването на Общия устройствен план на гр. София, тоест две години, след като е влязло в сила разрешението за строеж. Няма небостъргачи в Република България. Има високи и много високи сгради. За небостъргач се приема сграда над 150 м и 40 етажа. “Златен век” е една модерна, конструктивно устойчива висока сграда. Сега, след молбата на кмета на София г-жа Фандъкова към “Артекс Инженеринг”, сградата е намалена с 6 етажа от предварително одобрените параметри и е до 100 м височина (99,96 м). Какво е предназначението на самостоятелните обекти в сградата? Съгласно закона една сграда се счита за жилищна, когато най-малко 60% от нейната разгъната застроена площ са за жилищни нужди. Във всички останали случаи сградите са с нежилищна функция. Следователно самостоятелните обекти в сградата не противоречат на издадената виза за инвестиционно проучване и проектиране, одобрени проекти и издаденото разрешение за строеж. Относно паркирането и паркоместата строителството на “Златен век” изисква 108 места за паркиране. С одобрения инвестиционен проект са осигурени 123. Освен това след реализиране на строителството в съседните имоти, собственост на възложителя, ще бъдат подсигурени допълнителен брой паркоместа. Така всеки собственик на самостоятелен обект може да закупи необходимия му брой паркоместа. Съгласно направената симулация и изработеното транспортно-комуникационно проучване категорично се доказва, че в зоната за анализ на трафика не са налице предпоставки за какъвто и да било проблем относно транспортно-комуникационната мрежа в района. В заключение “Стройконтрол Инженеринг” заявява, че извършващият се строеж е напълно законен и отговаря на всички нормативни изисквания, което се доказва и с извършените многобройни проверки на строежа от компетентните органи. “Артекс Инженеринг” АД строи по световни стандарти от създаването си през 1993 г. и е пример за професионална и бизнес етика и в най-трудните времена на кризата. Свидетелство за това са получените награди, сред които особено ценни са многобройните “Сграда на годината”, престижната “Мениджър на годината” за 2017 г. на арх. Пламен Мирянов, както и призът “Най-добра фамилна компания за Централна и Източна Европа”, връчена във Виена само преди месец. А сградата “Златен век” е проектът, който ще даде пример за изключителните възможности на високото строителство. Ако обаче спазването на законите и разпоредбите не гарантира правото и възможността на една компания да реализира своите проекти, тогава се създава чувство за несигурност и дори хаос. Вместо стимулираща конкуренция ще имаме удари под кръста с манипулиране на обществеността. В такава атмосфера българският бизнес не може да реализира никакви мащабни начинания, които да съответстват на една страна-членка на Европейския съюз. А младите хора на България ще я смятат за място, в което винаги може да се възпрепятства техен проект, макар той да е в полза на обществото. Като професионалисти и като граждани не трябва да допускаме това. Неверните твърдения и клеветите относно “Златен век”, целящи компрометиране и възпрепятстване на законните строителни дейности, няма да бъдат оставени без последствия. При необходимост ще бъдат предприети действия по съдебен път срещу всеки, който умишлено ги разпространява, както и за пропуснати ползи и неустойки. На вниманието на манипулаторите на обществеността, които никога не са действали в обществен интерес: една лъжа, изречена и безброй много пъти, няма как да се превърне в истина.", "date": "2017.11.26", "title": "“Златен век” не е  небостъргач"}
{"url": "https://www.24chasa.bg/novini/article/6574555", "text": "За 6 месеца от управлението ни в настоящия мандат на кабинета „Борисов 3“ стартирахме инфраструктурни проекти за над 1 млрд. лв. и сме на финала на въвеждането на тол системата като най-справедлив вариант за заплащане на пътни такси. Това обяви в предаването „Беновска пита“ по телевизия Канал 3 министърът на регионалното развитие и благоустройството Николай Нанков. Той подчерта, че сред най-важните проекти, по които се работи в момента, е изграждането на АМ „Хемус“, която в следващите 8 години ще бъде завършена изцяло. „Тя е приоритет и необходимост за цяла Северна България“, категоричен бе Нанков. Това съобщиха от пресцентъра на Министерство на регионалното развитие и благоустройството. Министърът съобщи, че до 2-3 седмици може да започне процедурата по изграждане на тол системата. В момента се изчаква решението на Върховния административен съд по отношение на жалба на един от участниците за класиране на фирмите. „Тол системата е справедлив модел, защото, който руши пътищата и замърсява околната среда, ще заплаща повече. Освен това, чрез нея България за първи път ще се възползва от геополитическото си положение, защото ще обхванем транзитния тежкотоварен трафик. В момента, преминавайки през пътната мрежа на страната ни от Дунав мост до Кулата“ и от „Калотина“ до „Капитан Андреево“, товарните автомобили заплащат 11 евро, а в съседна Гърция, например, 40 евро“, каза министър Нанков. Той допълни, че се очакват близо 1 млрд. лв. постъпления от пътни такси, които ще се реинвестират в ремонт, поддръжка и изграждане на пътища, като по-голяма част от средствата ще идват именно от товарните автомобили, а не както сега. „В момента АПИ реализира 100 млн. лв. приходи от винетки за тежкотоварните камиони и 220 млн. лв. от тези за леки автомобили. Сега това ще се промени“, категоричен бе Николай Нанков. По думите му, дългата сага с въвеждането на системата е заради възможността всеки да обжалва обществени поръчки, което е причина да се бавят и някои от най-важните и приоритетни инфраструктурни обекти, като например уширението на пътя Бургас - Слънчев бряг, който се реализира сега, след няколкогодишни обжалвания. Министър Нанков отбеляза, че през следващата година приоритетно ще бъдат отпуснати средства за рехабилитация и допълнително обезопасяване на пътни участъци от републиканската пътна мрежа, които са анализирани като предпоставка за инциденти. „Общо 55 км от различни пътни отсечки, които с експертите на Агенция „Пътна инфраструктура“ и Асоциацията на пострадалите при пътнотранспортни произшествия определихме като най-опасни. Там има износена пътна маркировка, необходимост от допълнително обезопасяване на кръстовища и пътни знаци“, каза Нанков. Той допълни по темата, че от началото на годината за обезопасяване на пътната мрежа са вложени 22 млн. лв., извън пътните ремонти. Министър Нанков призова за подкрепа от обществото за спиране на войната по пътищата. „Всички институции работим в синхрон за решаване на този сериозен проблем, но най-важното е да се спазват правилата за движение. Често по новите пътища има по-сериозни инциденти, отколкото по тези в лошо състояние, което е в резултат на неправилно изпреварване и несъобразена скорост. Не трябва отговорността да се прехвърля между ведомствата, но трябва с общи усилия да решим проблемите“, отбеляза той. Според министъра ако в последните 20 години ежегодно са се ремонтирали тунелите и др. големи съоръжения някои от инцидентите е нямало да се случат. „Националната програма за енергийна ефективност не е спряна. Имаме осигурено финансиране за саниране на 2022 блока в следващите две години със сключени договори, коментира министър Нанков. Той уточни, че до момента по програмата са обновени 800 жилищни блока в страната. „Това е една от най-успешните като логика политики, защото съчетава много ползи – икономически, социални, екологични. Тя е за хората, но за съжаление се политизира твърде много“, уверен бе регионалният министър. Той отбеляза, че на Народното събрание още през месец юни са предоставени всички видове отчети, разчети и документи, касаещи програмата. „Обновяваме над 90 млн. кв. м разгъната жилищна площ, ще спестим огромни количества парникови газове, ще спестим много енергия, ще подобрим средата на живот на 350 хил. граждани, над 150 000 домакинства, които ще имат обновени жилища и ще спестяват разходи за отопление. Това са най-важните постижения“, категоричен бе той. Според него създаването на нова парламентарна комисия по темата е безсмислено, защото така допълнително се политизира програмата. Николай Нанков отбеляза, че са въведени множество контролни механизми при осъществяване на строителните дейности, а там където има пропуски, са за сметка на строителните фирми.", "date": "2017.11.26", "title": "Нанков: За 6 месеца стартирахме проекти за над 1 млрд. лв. и сме на финала за толсистемата"}
{"url": "https://www.24chasa.bg/novini/article/6574257", "text": "Десетки потребители спечелиха скъпи лаптопи и телефони от томболи във фейсбук. За да ги получат, трябваше да си платят. Томболите обаче се оказаха лъжа, а наградите останаха мираж, съобщи  . Първо участваш и не след дълго идва щастливата новина - спечелил си скъп лаптоп. Лаптопът обаче бил в Англия и трябвало да се платят 33 лева и 50 стотинки за доставката - или с банков превод на британска сметка, или с куриерска пратка към българин в Благоевград. Една от потърпевшите нарежда банков превод, но е уведомена, че сметката е невалидна. Опитва и втория начин. Томболата е организирана от страницата „Да се посмеем“. Според нея печелившите са петима. След проверка на друга участничка в играта обаче победителите се оказват много повече. Много хора се съмняват, че изобщо някой ще получи лаптоп.", "date": "2017.11.26", "title": "Нова интернет измама - лаптопи от томбола, за които участниците трябва да платят"}
{"url": "https://www.24chasa.bg/novini/article/6574330", "text": "\"Европейският съюз трябва да се промени. И има много проблеми. Чака ни много работа срещу нелегалната миграция, тероризма, безработицата сред младите. Също бих споменал и Западните Балкани, като един от приоритетите за нас. И не само заради миграцията и тероризма, трябва да работим много с тези страни\", заяви председателят на Европейския парламент Антонио Таяни пред  . \"Но аз съм оптимист, защото се нуждаем и от построяването на една нова Европа, в която да има по-голяма ангажираност от останалите страни-членки. Например, по-голяма ангажираност от страна на Италия или Испания. Защото когато най-голямата тежест се носи от Германия и Франция, това не е добре за Европа. Също бих казал, че по време на българското председателство, мисля че трябва да видим по-голяма роля на южните страни, както и от държавите на изток като България и Вишеградската група\", допълни той.", "date": "2017.11.26", "title": "Антонио Таяни: България трябва да има по-голяма ангажираност към ЕС"}
{"url": "https://www.24chasa.bg/novini/article/6574345", "text": "Премиерът Бойко Борисов проведе телефонен разговор с президента на Турция Реджеп Тайип Ердоган. Това съобщиха от пресцентъра на ПП ГЕРБ. Двамата дадоха висока оценка на развитието на отношенията между България и Турция и сътрудничеството в рамките на НАТО, както и за запазване на сигурността и спокойствието по външните граници на Европейския съюз. Коментиран беше ходът на изграждането на интерконекторните връзки на България с Турция и Гърция, които да гарантират енергийна независимост на страната ни. Разговорът по тези теми ще бъде продължен при предстоящото посещение на министъра по европейските въпроси на Турция Йомер Челик. Президентът Ердоган посочи, че утрешната визита в България на министъра на храните, земеделието и животновъдството Ахмет Ешреф Факъбаба за участие в българо-турски агрофорум ще спомогне за стимулиране на отношенията в сектора на земеделието и животновъдството, както и на селскостопанската наука. Ердоган поздрави Борисов за преизбирането му начело на партия ГЕРБ и посочи, че неговото лидерство е гаранция за добрите отношения между двете страни.", "date": "2017.11.26", "title": "Ердоган: Лидерството на Борисов е гаранция за добрите отношения с Турция"}
{"url": "https://www.24chasa.bg/novini/article/6574213", "text": "Фоторепортер от Бургас е  бил нападнат и бит докато снимал пожар в заведение, което се намира в Морската градина. Около 12,30 ч. днес фоторепортерът Борислав Пенков бил изпратен да снима щетите и докато изпълнявал служебните си ангажименти група мъже започнали да се държат агресивно с него. Искали да спре да снима, опитали дори да му вземат фотоапарата. Един от групата - небезизвестният Петър Биберов-Кюфтето, изритал фотографа в крака и слабините. Бързата намеса на полицията осуетила по-сериозен инцидент и Кюфтето  е бил прибран в ареста. Той е добре известен на полицията, с дълго криминално досие, разследван за наркотици и за участие в организирана престъпна група. 36-годишният Биберов е задържан за денонощие, по случая е образувано досъдебно производство.  Това е втори сериозен инцидент за колегата, след като м.г. фотографът  бе ударен зверски от Симеон Стоянчов-Малката Рижа, докато конвой го водеше в съда за поредното му дело. Борислав Пенков е сред най-известните бургаски фотографи, а на 24 май бе сред отличените от кмета Димитър Николов за развитието на културния живот в града. Вече повече от 8 години Пенков преподава фотография в Центъра за подкрепа на личностното развитие.", "date": "2017.11.26", "title": "Разследван за наркотици нападна фоторепортер, снимащ пожар в Бургас"}
{"url": "https://www.24chasa.bg/novini/article/6574372", "text": "Броят на ранените, след срутването на част от пода в нощен клуб в испанския остров Тенерифе, достигна 40 души, съобщи AFP. Сред пострадалите са двама французи, двама британци, румънец и белгийка. Двама от ранените са в сериозно състояние. По-рано бе известно само за 22 души с наранявания, предава \"Фокус\". „След като подът се е срутил, хората върху него са паднали в мазето“, което не се е използвало, разкриха от местните власти.  От местните власти посочват, че са рухнали около четири квадратни метра от пода и хората са пропаднали в мазето на сградата.", "date": "2017.11.26", "title": "Броят на ранените след срутването на нощен клуб в Тенерифе достигна 40 души"}
{"url": "https://www.24chasa.bg/novini/article/6574417", "text": "Премиерът Бойко Борисов ще участва в шестата Среща на държавните и правителствени ръководители на страните от Централна и Източна Европа и Китай. Форумът по инициативата „16+1“ се провежда в унгарската столица Будапеща. Основната му цел е задълбочаването на търговското и икономическо сътрудничество между държавите участнички и насърчаването на двустранни и многостранни партньорства. Това съобщиха от пресцентъра на ПП ГЕРБ. В делегацията, ръководена от министър-председателя, са министрите на транспорта, информационните технологии и съобщенията Ивайло Московски, на икономиката Емил Караниколов, на туризма Николина Ангелкова, както и заместник-министърът на земеделието, храните и горите Вергиния Кръстева. В рамките на форума е предвидено и подписването на Протокол за сътрудничество в селскостопанската сфера между българското Министерство на земеделието, храните и горите и Генералната администрация за надзор на качеството, инспекция и карантина на Китайската народна република.", "date": "2017.11.26", "title": "Борисов ще се срещне с лидери от Европа и Китай в Будапеща"}
{"url": "https://www.24chasa.bg/novini/article/6573714", "text": "Пловдивските превозвчави актуализират разписанията на автобусите, за да не висят хората по спирките. Сега за отделни линии се чака и по 20 минути. Общината е разпратила писма до четиримата оператори - \"Хеброс бус\", \"Автобусни превози\", \"Автотранс\" и \"Златанови\", с което ги уведомява, че увеличава субсудията им с 1 милиона лева. В замяна на това иска по-добра услуга. Годишно от общинския бюджет за превозвачите досега се даваха около 5 млн. лева. Преди парите бяха повече и рейсовете вървяха по-често. \"Започваме да уплътняваме разписанията през декември\", увери управителят на \"Хеброс бус\" Веселин Дошков. Той обясни, че преди по линия № 12, която обслужва, рейсовате са вървели през 6 минути. След орязване на субсидията графикът се разредил през 8 минути. По друга негова линия - № 7, сега автобусите се движат през 15 минути, а след актуализацията щели да вървят през 8. Конкурсът за 13 линии, за който битката е голяма, в момента е спрян след жалба на фирма от Бургас.", "date": "2017.11.26", "title": "Дават още 1 млн. лева за по-редовни рейсове в Пловдив"}
{"url": "https://www.24chasa.bg/novini/article/6574448", "text": "Турските власти обявиха понеделник, 27 ноември, за ден на траур в памет на жертвите от терористичното нападение в джамия на Синайския полуостров в Египет, предаде ТАСС, като се позова на Анадолската агенция. Националният флаг на Турция ще бъде спуснат наполовина в страната и в дипломатическите мисии на Турция в чужбина, предава БТА. Това бе най-кръвопролитният атентат в съвременната история на Египет.", "date": "2017.11.26", "title": "Турция обяви понеделник за ден на траур в знак на солидарност с Египет"}
{"url": "https://www.24chasa.bg/novini/article/6574457", "text": "Ирландският европейски комисар Фил Хоган заяви, че Дълбин ще продължи с твърдия си подход и няма да се откаже, както се закани, да наложи вето на преговорите за търговските отношения след Брекзит. Това ще стане, ако Великобритания не даде гаранции за статута на границата между Северна Ирландия и Република Ирландия, съобщи Ройтерс. Фил Хоган, европейски комисар за земеделието и развитието на селските райони, заяви, че Великобритания, или поне Северна Ирландия, трябва да остане в единния пазар и митническия съюз, за да бъде избегнат вариантът за поява на физическа граница между двете Ирландии, предава БТА. \"Ако Обединеното кралство или Северна Ирландия остане в европейския митнически съюз, или което е по-добре - в единния пазар, няма да има проблем с границата\", каза той в публикувано днес интервю за британския в. \"Обзървър\". Британският премиер Тереза Мей заяви, че след Брекзит Лондон ще излезе от единния пазар и митническия съюз. Дъблин иска писмени гаранции, че между Република Ирландия и Северна Ирландия няма да има физическа граница. ЕС заяви, че е нужен \"значителен напредък\" по този въпрос, както и по още два, които са от съществено значение. Ако това стане, на предновогодишната си среща на върха, насрочена за 14-15 декември, европейските лидери ще могат да дадат одобрение за начало на преговорите за търговските отношения.", "date": "2017.11.26", "title": "Ирландия ще блокира преговорите за Брекзит, ако няма съгласие за границата"}
{"url": "https://www.24chasa.bg/novini/article/6574530", "text": "- София е отлично място или да открием оттук кампанията за Европейски парламент през 2019-а, или едно от най-важните събития в рамките на кампанията да е тук. ГЕРБ е една от нашите най-успешни партии. Ние вече имаме 2 много големи събития за 2019 г. Ще направим тук среща на върха. ЕНП има много министър-председатели - повече, отколкото другите партии, и в София ще направим среща на върха за Западните Балкани. Ще използваме възможността да направим и политическа асамблея, ще има и голямо заседание на Комитета на регионите за местните ни политики. Видяхме големия успех, който ГЕРБ има в регионален план. - - Не само че не се притеснявам, а и съм много оптимистичен България да председателства Съвета на Европейския съюз в този състав на правителство. Това ще бъде успех за всички. Толкова красива е българската европейска история, която може да се разкаже за 10 години членство само. Успехът на тази държава е пример. И Ирландия, когато през 1973 г. влязохме в ЕС, бяхме бедна държава. С всички структурни и кохезионни фондове, с усилията на другите държави направихме много. У вас човек може да види с просто око промените към по-добро - и в други градове, и в София. Един от най-важните елементи за едно председателство е да има правителство с голям опит. България има министър-председател, който е много добре познат от другите, защото г-н Борисов е с най-дълъг стаж като министър-председател сред колегите си в Европа. И това е важно. Защото много от темите, с които се сблъсква председателството, не са единствени и уникални за страната. Така че България ще участва в теми като Брекзит, миграция, сигурност - ще се занимава с всички тези неща. А заради книгата за Бойко Борисов, на която вие сте автор, ще науча български, за да я прочета в оригинал.", "date": "2017.11.26", "title": "Зам.-шефът на ЕНП пред \"24 часа\": Борисов е премиерът с най-дълъг стаж в Европа. Ще прочета книгата за него"}
{"url": "https://www.24chasa.bg/novini/article/6573707", "text": "Пореден ремонт на общинския бюджет в Пловдив се задава, за да бъдат извадени едни 111 900 лева и раздадени. Зам.-кметът по социалните дейности Георги Титюков иска 35 400 лева за закупуване на нов бус, който да обслужва приюта \"Майка Тереза\" и детска къща. Шефът на обществените поръчки Тодор Тодоров настоява да бъдат отпуснати 30 000 лева за допроектиране на югоизточния обход, който ще свързва Асеновградско шосе с надлез \"Скобелева майка\". Прокарването на трасето получи благословията от държавата. Старият проект обаче предвижда новият път да е с габарит 10,5 метра, а за да е функционален трябвало да е широк 20 метра. Зам.-кметът Стефан Стоянов иска 15 000 лева за дофинансиране на СУ \"Любен Каравелов\". Кметът на \"Южен\" Борислав Инчев пък моли съветниците да му разрешат да оползотвори 7800 лева, които той е събрал от вторични суровини. Инчев настоява тези средства да бъдат вложени в изграждане на площадка за домашни любимци. Още едни 23 700 лева съветниците трябва да гласуват за проучванията на Източната порта на Филипопол. Разкопките започнаха неотдавна, но се налагало дофинансирането им.", "date": "2017.11.26", "title": "Пак раздават едни 112 000 лева от бюджета на Пловдив"}
{"url": "https://www.24chasa.bg/novini/article/6574571", "text": "“6 месеца без кола заради каране с изтекла книжка е много. Ще инициирам законодателни промени, защото сега съм приравнен до човек, който е шофирал пиян”, заяви пред “24 часа” икономистът Владимир Каролев. В събота катаджии свалиха регистрационните номера на колата му, след като го хванаха да кара с книжка с изтекъл срок. “Наистина немарливост, изтекла е през август”, обясни Каролев. Книжката била издадена през 2015 г., когато откраднали предишната. Първоначално финансистът подходи към случилото се с чувство за хумор. “Ще се прибера вкъщи през Рилските езера. Днес ще е прекрасен ден. Отидете в планината!”, написа той във фейсбук в събота. По-късно следобед пусна на стената си снимка, на която е гол до кръста. И демонстрира, че отнемането на книжката не му е развалило настроението. “Като му свалят номерата на колата, какво му остава на човек... да обикаля полугол из Рилските езера”, написа философски Каролев. Едва след като се прибрал, той научил, че няма да може да ползва колата си 6 месеца. “Мислех, че проблемът е малък. Оказа се, че е много голям”, каза Каролев по повод свалянето на регистрационните табели. “Оказва се, че 6 месеца не мога да карам колата си. Не само аз, никой не може да я кара”, каза той. Според него за шофиране с изтекла книжка трябва да има само административна глоба. “Ако санкцията остане такава, то това е, все едно съм карал пиян или без въобще да съм бил без книжка”, каза Каролев. Той ще търси подкрепа за законодателни промени. Първо ще се свърже с приятели депутати. “Според съда карането с изтекла книжка е равно на шофиране без книжка. Промяната е в сила от 21 януари”, обясни висш пътен полицай.", "date": "2017.11.26", "title": "Каролев: 6 месеца без кола е много за  изтекла книжка, толкова е, като караш пиян"}
{"url": "https://www.24chasa.bg/novini/article/6574078", "text": "Земетресението, което удари западната част на Иран на 12 ноември, е причинило смъртта на 483 души, сочат нови данни, публикувани днес от официалната иранската информационна агенция Ирна, предаде АФП. Увеличеният брой на жертвите в сравнение с цифрата от 17 ноември (436 души) се обяснява със смъртта на ранените при природното бедствие и идентифицирането на жертвите, които са били погребани набързо, уточни Ирна. Силно земетресение с магнитуд 7,3 разтърси през нощта на 12 срещу 13 ноември западната част на Иран. Всички загинали иранци бяха от провинция Керманшахан, до границата с Ирак, където земетресението уби осем души, предава БТА. В Иран при земетресението са били ранени 8000 души и разрушени или повредени близо 30 000 домове, сочат официалните данни.", "date": "2017.11.26", "title": "Жертвите при голямото земетресение в Иран вече 483"}
{"url": "https://www.24chasa.bg/novini/article/6574097", "text": "Администрацията на южнокорейския президент съобщи днес, че ще започне проучване дали да бъде вдигната забраната за абортите, която е в сила от 64 години, предаде Ройтерс. Изявлението бе направено, след като 230 000 южнокорейци подписаха петиция, призоваваща за отмяна на закона. Южна Корея криминализира абортите през 1953 година, когато лидерите й решават да стимулират увеличаването на населението и да изградят армия, достатъчно силна, за да се противопоставя на комунистическия Север, предава БТА. През 1973 г. обаче, на фона на нарастването на населението, бяха направени изключения от забраната, например в случаи на опасност за здравето на майката, риск бебето да се роди с тежки дефекти или бременност, причинена от сексуално насилие. Множество експерти в Южна Корея призовават за промени в законодателството, но срещат силна съпротива. Южна Корея е сред азиатските страни с най-голям процент христяни, а правителството полага усилия за увеличаване на раждаемостта, която е сред най-ниските в света. Конституционният съд на страната, който през 2012 г. подкрепи закона срещу абортите, също отново ще направи преглед на законодателството. Според най-нови данни в Южна Корея годишно се извършват около 16 900 аборта, като само 6 процента от тях се правят легално.", "date": "2017.11.26", "title": "Южна Корея обмисля отмяна на забраната на абортите"}
{"url": "https://www.24chasa.bg/novini/article/6574136", "text": "ГЕРБ ще продължи енергично да допринася за бъдещето на България и Европейския съюз. Това се казва в поздравителния адрес на Антонио Лопес, генерален секретар и член на Европейския парламент, по повод преизбирането на Бойко Борисов за председател на ГЕРБ по време на Четвърто редовно отчетно-изборно делегатско национално събрание, съобщиха от пресцентъра на партията. „За най-голямо съжаление, поради предварително поети ангажименти, няма да имам възможност да присъствам на 4-тия Редовен конгрес на ГЕРБ. Въпреки това, бих желал искрено да ти благодаря за поканата да се присъединя към това важно събитие. Бъди уверен, че можеш да продължиш да разчиташ, както винаги, на пълната подкрепа на ЕНП и моята лична такава. С убеждението, че ГЕРБ ще продължи енергично да допринася за бъдещето на България и Европейския съюз, пожелавам на теб и твоята партия най-доброто в справяне с бъдещите предизвикателства”, се казва още в поздравителния адрес на Антонио Лопес.", "date": "2017.11.26", "title": "Антонио Лопес: ГЕРБ ще продължи да допринася за бъдещето на България и ЕС"}
{"url": "https://www.24chasa.bg/novini/article/6573729", "text": "Засилването на контрола не е решение срещу катастрофите по пътищата, необходимо е и промяна на културата на водачите, коментира в предаването \"Неделя 150\" по   главният секретар на МВР Младен Маринов. \"Аз лично смятам че само и единствено засилване на контрола не е решение на този проблем. Основната част от нарушенията, които констатираме, знаете до момента от началото на годината имаме над 850 хиляди констатирани нарушения, правим всичко възможно да се повиши събираемостта на глобите, които са генерирани в тези нарушения. Основното, което нарушават хората, това са ограниченията на скоростта. Натъкваме се на случаи, които са доста притеснителни с хора, които, включително над 11 000 лева генерирали глоби от нарушения. Има и хора, които за първи път нарушават, но има и сериозен процент, които са рецидивисти на пътя. Близо 100 водачи на ден се водят в районните управления за прилагане на принудителни административни мерки, свързани със спиране на моторното превозно средство от движение след извършване на тежки нарушения, така че това нещо е в действие. Но така или иначе, виждате, натъкваме се пак на груби нарушения, които водят до трагедии\", обясни той. \"Отговорността е обща на всички обща институции, включително и отговорност на хората, които натискат газта и държат волана. Нашата отговорност ние си я поемаме ежедневно, виждате, че когато станат такива пътнотранспортни произшествия и това влезе във фокуса на обществото, основно излизат колегите и ние от МВР. Просто трябва да разберете че културата на участниците в движението трябва да се повиши\", каза още той. Маринов коментира и мерките за сигурност във връзка с европредседателството:  \"Наистина полицейското присъствие ще е засилено, там където ще бъдат провеждани мероприятия предателството, до известна степен ще има затруднения и за гражданите. Казвам, тези мерки не са и единствено за председателството, като цяло държавата ще е в световния фокус и всички погледи ще са насочени към България. Естествено, това води до известна опасност за всички останали граждани. Естествено, когато се наложи, ще има и по-тежко въоръжени полицаи, такива които да бъдат готовност и да реагират ако има усложняване на обстановката\".", "date": "2017.11.26", "title": "Младен Маринов: Има хора с по 11 000 лева глоби за пътни нарушения"}
{"url": "https://www.24chasa.bg/novini/article/6573806", "text": "Зам.-председателят на ГЕРБ Цветан Цветанов е обсъдил днес със зам.-председателя и кампаниен директор на Европейската народна партия Дара Мърфи ЕНП да открие предизборната си кампания за евроизборите през 2019 г. от построената от Бойко Борисов зала \"Арена Армеец\" в София. Това се в случило по време на течащия в момента 4-и редовен конгрес на ГЕРБ, на който Мърфи присъства. Министър-председателят успя не само да стане лидер на България, но и на Балканите, един от големите лидери на Европа, възпламени Цветанов залата, в която има почти 1200 делегати. 5 500 000 българи живеят в общини, управлявани от ГЕРБ. В останалите са 2 Това заяви Цветанов от сцената на 4-ия редовен отчетно-изборен конгрес на ГЕРБ. През 2019 г. ГЕРБ ще спечели и първия си общински кмет в Кърджали, убеден е той. 1 119 000 гласуваха на последните парламентарни избори за ГЕРБ, отчете Цветанов. Плевен и Добрич са областните центрове, които партията е загубила на последните избори и ще се постарае да спечели пак, стана ясно още от думите му. В общини, в които в момента не управлява ГЕРБ, Цветанов вече прави селекция на новите хора, които да издигне на следващите местни избори.", "date": "2017.11.26", "title": "Цветанов: ЕНП може да открие кампанията си през 2019 г. от София!"}
{"url": "https://www.24chasa.bg/novini/article/6573820", "text": "Автобус се е запалил край Ихтиман на АМ „Тракия“ в посока Пловдив. Това съобщиха за  „Фокус“ от пресцентъра на МВР. Сигналът за инцидента е подаден около 01.00 часа. Автобусът се е запалил в движение, пътниците са били свалени. Няма пострадали. Образувано е досъдебно производство.", "date": "2017.11.26", "title": "Автобус горя на АМ \"Тракия\" край Ихтиман"}
{"url": "https://www.24chasa.bg/novini/article/6573845", "text": "Активисти, общински съветници и депутати от БСП се вляха в протеста на \"Спаси София\" срещу Столичната община. В 13 ч от \"Спаси София\", които се събираха пред бившия Партиен дом бяха около 30-50 човека. Срещу президентството обаче се събираше друга значително по-голяма група, която се оказа, че е организирана от БСП. След това червените се вляха в протеста на \"Спаси София\". Общо по данни на полицията протестиращите са били около 200-250 човека. \"Протестът е срещу цялостната политика на развитие на града - градския транспорт, въздуха, градската среда, мобилност и други. Колкото се съберем, толкова. Протестът е за политики, не е политически\", заяви Гергин Борисов от \"Спаси София\". \"Ние сме политическа партия, но сме тук в качеството си на граждани. Включваме се в един, според нас, справедлив протест\", обясни общинският съветник от БСП Иван Таков. \"Редно е да подкрепим гражданския протест. Всяка една партия трябва да поддържа гражданското общество\", добави колежката му Милка Христова, която е и зам.-председател на СОС от БСП.  На въпрос дали така БСП започва предизборната си кампания, те заяви: \"Не смятам, че, когато се поставят проблеми, трябва непременно да се свързват с предизборна кампания\". \"Дотолкова, доколкото подаването на оставка е начин за носене на отговорност\" - така отговори пък Христова на въпрос дали БСП иска оставката на столичния кмет Йорданка Фандъкова. \"Протестът е политически, защото изисква политики, но не е партиен. Ако някой си мисли, че това е място да прави политическа агитация и провокации, не е. Благодарим на общинските съветници от различни политически сили, които са тук. Напомням ви, че сте тук, за да чуете исканията на гражданите\", предупредиха организаторите преди протестиращите да тръгнат по бул. \"Дондуков\", за да стигнат пред сградата на Столичната община на ул. \"Московска 33\". Иначе освен почти цялата група общински съветници на БСП, сред протестиращите бяха и общински съветници от Реформаторския блок. ", "date": "2017.11.26", "title": "Активисти на БСП протестираха срещу Фандъкова"}
{"url": "https://www.24chasa.bg/novini/article/6573847", "text": "Близките на покойния трикратен олимпийски, световен и европейски шампион Наим Сюлейманоглу искат да открият неговата първородна дъщеря - японка, на име Наоми Мори, предаде БТА. Бившият съпредседател на турската федерация по вдигане на тежести Зеки Тюркеш, който бе много близък приятел с покойния, по молба на семейството на Наим е потърсил за съдействие известния турски журналист Мухарем Саръкая от вестник \"Хабертюрк\", за да открият момичето. \"Ето изгубената дъщеря на Наим Сюлейманоглу\", е озаглавена публикация на вестника, придружена със снимка на малко момиченце. Зеки Тюркеш е смятан за най-близкия човек на Наим извън семейството му. Той прекъсна посещението си в Китай, за да организира погребението на близкия си приятел, и бе в първата редица на поклонението в джамията Фатих в Истанбул миналата неделя редом с премиера Бинали Йълдъръм. Приживе Наим избягваше да говори за личния си живот, но преди три години в интервю в турски вестник бе признал, че има четири дъщери от две различни майки. \"Аз имам точно четири дъщери; едната е от майка японка, а другите три са от туркиня. Трите ми дъщери живеят при майка си тук в Турция, виждам се с тях, грижа се за тях, а другата живее в Япония при майка си. Аз не съм сключвал брак, но дъщерите ми - и четирите, са в сърцето ми\", бе разказал тогава Наим. Трите дъщери на Наим - Нилай, Есин и Сезин, присъстваха на погребението на баща си заедно с майката Хатидже, която е родом от Разград, и тогава много хора за пръв път научиха за тях. Близки на Наим споделят, че през дните на заболяването той много често говорел за дъщерите си, но най-вече за първородната - японката, която дълго време не бил виждал, мечтаел отново да види и да й даде името си. Всъщност това, че Наим има дъщеря, която е родена в Япония, се знаеше от спортните журналисти в Турция, но публично не се коментираше... На олимпийските игри в Сеул /1988 г./, където Наим стана олимпийски шампион, млада японска журналистка - Киоко Мори, прави обширно интервю с легендарния щангист. Двамата се харесали, били заедно, Наим й предложил да дойде с него в Турция и тя се съгласила. Известно време Киоко и Наим живеят в Анкара. През това време се ражда дъщерята Наоми, но тъй като не били женени, я записали на името на майката - Наоми Мори. Когато детето било на 2 или 3 години, майката /едни твърдят, че била много ревнива, а според други не издържала на похожденията на Наим с други жени/ заедно с дъщеря си се върнала в Япония. Наим в тесен кръг споделяше, че когато била студентка, японската му дъщеря го е посещавала няколко пъти в Турция и е прекарвала ваканциите си при него. Но след това престанали да се виждат. Преди време адвокат на Наим, който пожела анонимност, каза, че Наим е правил постъпки, за да признае официално японската си дъщеря и да я запише на свое име. Положили много усилия за това, но не успели поради особено строгите японски закони в това отношение. По думите на Зеки Тюркеш сега близките на Наим - брат му Мухарем и другите дъщери искат да открият японската си родственица и затова потърсили съдействие от отговорните институции чрез медиите, в случая \"Хабертюрк\", който е близък до правителството. Близките предполагат, че първородната дъщеря на Наим е родена през 1990 г. или 1991 г. Кръстили я Наоми, което звучи близко до Наим. \"Наим през последните дни от живота си много често говореше за японската си дъщеря. Искаше да ни запознае с нея, положи много усилия да я намери, но безуспешно. Сега ние искаме да я открием, това е нещо като негов завет и искаме да го изпълним. Освен това Наим остави след себе си значително наследство. Дъщерите му са наследници, ние искаме и родената от майката-японка дъщеря, въпреки че не носи неговото име заедно с другите три дъщери, да получи своя дял\", цитира вестник \"Хабертюрк\" брата на Наим - Мухарем Сюлейманоглу. По думите на Зеки Тюркеш близките на покойния разполагали със снимка на дъщерята Наоми Мори, но като малка. Известно е името на майката и това, че е журналистка в Япония. До 1993 г. е живяла в Анкара с Наим, след което заминава за Япония и не се връща. Близките на щангиста се надяват, че тази информация ще помогне, за да открият дъщерята и майката. Преди една седмица 80-милионна Турция изпрати Наим във вечния му път като национален герой. Щангистът почива в известното гробище на мъчениците Едирнекапъ в Истанбул. Гробът му е редом да друг национален герой на Турция - Мехмет Акиф Ерсой, автор на турския национален химн. Три олимпийски, десетки световни и европейски титли, безброй медали, възхищение и гордост у милиони хора остави зад себе си Наим. Наред с това обаче железният \"джобен Херкулес\" дълбоко е кътал в сърцето си и копнежа на един баща, мечтаещ да прегърне първородната си дъщеря, да й даде името, което заслужава.", "date": "2017.11.26", "title": "Близките на  Наим Сюлейманоглу издирват японската му дъщеря"}
{"url": "https://www.24chasa.bg/novini/article/6573838", "text": "Строителството на автомагистрала „Струма“, в отсечката от Сандански до Кресна, изпреварва с два месеца определените срокове. Контролът по качественото изпълнение е всекидневен, заяви за   инж. Теменужка Филипова от Надзора на Агенция „Пътна инфраструктура“. Досега нито една автомагистрала в България не е строена толкова качествено и не е била подложена на такъв мониторинг, заяви още инж. Филипова. \"Работи се много сериозно. Там се извършват проби, всеки ден строителен надзор, има четири лаборатории, следи се качеството на влаганите материали, натискови плочи – върху всеки пласт се правят изпитвания\", допълни тя. Общата дължина на магистралната отсечка е близо 24 километра и ширина на трасето 29 метра, като включва два пътни възела и 25 големи съоръжения. Изпълнението на лот 3.3. е оценено на 235 милиона лева и трябва да завърши през 2019 година.", "date": "2017.11.26", "title": "Строителството на АМ „Струма“ изпреварва с два месеца определените срокове"}
{"url": "https://www.24chasa.bg/novini/article/6573780", "text": "Много прочути столичани пуснаха постове в защита на столичния кмет Йорданка Фандъкова след като група поиска оставката й заради ремонта на \"Дондуков\". Протестиращите всъщност издигат политически искания и така започват предизорната кампания. Някой даже започна да вади павета от ремонтирания булевард през нощта, което е престъпление по закон.  Възмутени от тези действия много известни столичани пуснаха статуси във фейсбук в защита на Йорданка Фандъкова. Докато си ровех в интернет, попаднах на нещо, което ме заинтригува и накара да изразя гражданската си позиция, пише в профила си в интернет волейболисът и треньор  Владо Николов. Като човек, който дълги години работи в чужбина, при всяко връщане в София виждах новите неща които се правят и колко по-хубав стана нашият град. Безспорни са разширяването на метрото, пешеходната зона на Витошка, ремонта на всички основни булеварди, строителството на околовръстното, северната тангента, обновяването на спортните салони в училищата и изграждането на детски градини. Често казваме, че \"тревата на съседа винаги е по- зелена\", но ако само си спомним какво беше в София преди 10 години и какво е сега, ще можем наистина да видим разликите. За мен лично Йорданка Фандъкова е най-добрият кмет от Иван Иванов насам и ще е хубаво да я оценим преди да сме я загубили. „Благодарна съм на кмета на София г-жа Фандъкова, защото виждам, че има развитие на културата в един период на глобална криза и в период, когато много малко държави правят нещо за изкуството, пише оперната прима Райна Кабаиванска. Културата за човечеството е най-важното и българската традиция трябва да бъде показана. Поздравявам Йорданка Фандъкова за работата й като кмет на София и й пожелавам да продължи развитието на града.” Стипендия от Столична община за 2017 г., спечели младата и талантлива оперна певица Александрина Михайлова, която е едва на 19 години.  Рядко се включвам със статуси, че дори не помня последния по какъв повод е бил.. и това е защото моята работа ме занимава повече от всичко, пише певицата Ирина Флорин. Да си под светлината на прожекторите е много красиво, зашеметяващо, но и твърде отговорно. Но не за мен ще говоря, а за нашия кмет - Йорданка Фандъкова. И знаете ли защо? Заради натрапчиво внушение, което долавям от някои групи в последно време.. Не я познавам лично и никога не съм я виждала на живо. Имам уважение и респект към нея, просто като жена и заради професионалния ѝ стоицизъм. София се променя и модернизира пред очите ни. Да отричат могат само тези, които не я помнят преди 7-8 години. Фандъкова е в сърцето на промяната. Тя управлява всеотдайно и грижовно. Точно както го прави една жена и майка. Изключително смел и фин, ненатрапващ се човек, който премина през тежки лични изпитания, и нямаше и да разберем, защото не се отразиха на темпото ѝ на работа. Може ли да се отрече, че нашия град е по-чист, по-уютен, интересен, пълен с туристи, и че е залят от културни афиши, подкрепяни от Столична община. Кмет за пример! Скромна без да афишира трудностите! Това пише в профила си банкерката Виолина Маринова. Трябва да признаем, че градът изглежда различно! Разбира се има трудности, но трябва да имаме търпение за да видим промените! Рядко коментирам политика, но ме е яд, когато българският е стадният принцип и не търсим прогресивното, не развиваме в себе си анализаторското, не гледаме партньорски, а обратно на това- използваме инструменти, които носят огън и пепел! Това пише Атанас Д. Маев, арт директор на Дерида Данс център. Предвид, че съм представител на организация, която няма политически и институционални зависимости, не съм пестял никога критика, която да има градивен елемент (като например статия в \"Дневник\" през 2013, в която излагаме проблематика към СПК), но и не можем да игнорираме и постиженията, които никой кмет досега преди Фандъкова не е постигал. Освен промените, които са очевадни в това клипче, то в сферата на културата (в която имам компетенция), са в процес създаването на два проекта за центрове за съвременно изкуство: \"Топлоцентрала\" и \"Синергия: ОКИ Средец\", които да са допълнителен инструментариум, както и случването на мащабни международни срещи на мрежи/платформи (IETM, Aerowaves, Адвокати на Танца) и препознаване потенциала на културните оператори и условията, които може да предложим като равноправни партньори. И още нещо: не може без критика, но когато тя стане \"навик\" и не е конструктивна, положението е зле както за протестиращите, така и за тези, срещу които се протестира, а крайният резултат е маршируване на едно място, докато работещите нации гледат напред и на горе! Отговорността остава за всички нас, действията ни и усилията да променим средата, в която живеем! София просперира изключително мощно в последните години. Щастлив съм от този факт и мисля, че това е една от главните причините да се задържам толкова дълго и да имам желанието да работя и творя точно тук. Това написа в профила си във фейсбук актьорът Александър Алексиев, познат от филма \"Възвишение\" и сериала \"Откраднат живот\". Мога да кажа смело, че София се превърна в космополитен град, прогресивно движещ се към останалите водещи Европейски столици, добавя Алексиев Гледам нета и разбирам, че искат оставка в София. За какво? За корупция, за лъжа, за липса на работа? За работа и ремонти, които не са се случвали последните 30 години! Това написа в профила си във фейсбук актьорът Асен Блатечки. Аз пък виждам, че градът се променя, става все по-разнообразен, пълен с чужденци и ако решиш да излезеш тази вечер все по-трудно можеш да направиш избор, казва Блатечки.", "date": "2017.11.26", "title": "Прочути столичани в защита на Фандъкова във фейсбук"}
{"url": "https://www.24chasa.bg/novini/article/6573888", "text": "Конгресът на ГЕРБ току-що преизбра Борисов. \"Виждам, че имаме монолитно, сплотено мнозинство в парламента. Конгресите на другите са анти-ГЕРБ.\" С тези думи започна словото си на конгреса лидерът на ГЕРБ Бойко Борисов. Горанов, Дончев, Цветанов - тях той нарече \"темелите на партията\". И благодари на тримата лидери на патриотите, че са в залата. Разкри, че уважава Иван Костов, който бил прав, че преди години сините са заварили слаба икономика. Да променим конституцията, за да има на 6 месеца избори, иронизира Борисов опозицията. Искат пак да се дадат 50 милиона на държавата, но толкова сега отпуснахме за Коледа на пенсионерите, подчерта Борисов. \"За това, че сме саниращи на хората блоковете, искат да ни тричат. Хиляди блокове направихме, те хиляди предприятия откраднаха\", захапа Борисов червените. \"100-тина души от БСП излязоха да бутат Фандъкова - все едно тук последните редове да излезете на протест! Когато нападат жена, и то с такива гадни думи, ГЕРБ е длъжен да скочи и да я защити. 50 детски градини бяха смотали, като дойдох, направихме 90 нови\", кипна Борисов. \"Да спасим София от спасители\" - това трябва да е нашият девиз. Въобще няма да им се притесняваш\", каза Борисов на кмета на София Йорданк Фандъкова. \"БСП ще провали председателството, най-гадната дума е \"завист\". Целият свят се радва на Григов, и премиерът на Белгия, а виден техен журналист (на БСП) - не\", отсече Борисов. И напомни: \"Един път бях демократ - \"Ето ви властта!\" Втори път - пак така. Пак не могат.\"", "date": "2017.11.26", "title": "Преизбраха Борисов. Той: БСП иска провал на председателството (Обновена, видео)"}
{"url": "https://www.24chasa.bg/novini/article/6573872", "text": "Най-малко 19 души са загинали днес, а неуточнен брой са били ранени при засилване на офанзивата на сирийските правителствени сили и техните съюзници срещу последния голям бастион на бутовниците в района на столицата Дамаск. Това съобщи Сирийският център за наблюдение на човешките права, цитиран от Ройтерс. Организацията допълни, че откакто преди две седмици сирийската армия, с подкрепата на руската авиация, е започнала офанзива за превземане на контролирания от бунтовниците обсаден район Източна Гута, при бомбардировки и артилерийски обстрели са загинали най-малко 123 души, включително 26 деца, предаде БТА. Източна Гута е една от няколкото \"зони за деескалация\" в Западна Сирия, където с посредничеството на Русия бяха сключени споразумения за намаляване на интензивността на боевете между бунтовниците и силите на правителството на президента Башар Асад. Цитиран от Ройтерс очевидец заяви, че от сутринта в небето летят безпилотни самолети, а бойна авиация е подложила на силни бомбардировки селищата Месраба и Хараста. На засилен артилерийски обстрел е била подложена и Източна Гута. Има десетки ранени, допълни същият източник.", "date": "2017.11.26", "title": "19 цивилни загинаха при удари на сирийските сили в Източна Гута"}
{"url": "https://www.24chasa.bg/novini/article/6573941", "text": "С напредването на възрастта хората започват да проявяват определени настроения и модели на поведение. Например, ако се събудят рано, очакват цял ден да бъдат начумерени и нефункционални. Обичайни модели като тези лесно се разпознават, но какво се случва, ако човек се окаже разстроен следобед, без да има идея защо? Отговор на подобни въпроси дава специално приложение за проследяване на настроението, което помага за идентифициране на определени модели и за изграждане на навици, съобщава сайтът Ред ферит, цитиран от БТА. Приложението МуудКаст освен за проследяване служи и като дневник. Апликацията следи общото настроение и дава възможност да се водят малки бележки, които улесняват разбирането за случващото се през деня. С течение на времето \"изплуват\" моделите на поведение на потребителя. Така той може да разбере, че следобедното му лошо настроение се дължи на липсата на почивка или е продиктувано от необходимостта от лека закуска. Приложението също така помага да се изясни кое е най-подходящото време за изграждане на полезни навици, например ако потребителят желае да започне да тренира. С помощта на апликацията може да се разбере кога човек е бил най-успешен и се е чувствал страхотно, както и кога не е бил в най-добрата си форма.", "date": "2017.11.26", "title": "Приложение следи настроението и ни помага да се опознаем по-добре"}
{"url": "https://www.24chasa.bg/novini/article/6573954", "text": "Три момчета и двама млади мъже са загинали тази нощ при катастрофа с крадена кола в Северна Англия, съобщи днес полицията в графство Западен Йоркшир, цитирана от Ройтерс. Загиналите момчета са на възраст 12, 15 и 15 години, а мъжете - на 24 и 28. Две други 15-годишни момчета са задържани по подозрение в опасно шофиране, причинило смърт, предаде БТА. Автомобилът се блъснал в дърво край шосе в района на град Лийдс.", "date": "2017.11.26", "title": "Петима тийнейджъри загинаха при катастрофа с крадена кола в Англия"}
{"url": "https://www.24chasa.bg/novini/article/6573978", "text": "Египетски съд потвърди смъртната присъда, искана от обвинението, на седем души заради принадлежността им към джихадиската групировка \"Ислямска държава\" или за съучастничество в обезглавяването в Либия на 21 християни, от които 20 египтяни. Това съобщи днес високопоставен съдебен служител, цитиран от АФП. През февруари ИД разпространи видео, на което можеше да се види тази масова екзекуция, извършена на либийски плаж. Това накара Египет да бомбардира джихадистките позиции в съседната страна, предаде БТА. Съдът взе вчера решението си ден след атаката срещу джамия в египетската част на Синай, при която загинаха 305 души. Това бе най-кръвопролитният атентат в съвременната история на страната. ИД не пое отговорност за него, но е основният заподозрян извършител, отбелязва АФП. Освен това на доживотен съд бяха осъдени 10 души, а трима - на 15 години лишаване от свобода. Решението на египетския съд може да бъде обжалвано, уточни Франс прес.", "date": "2017.11.26", "title": "Издадоха смъртна присъда на седем членове на \"Ислямска държава\" в Египет"}
{"url": "https://www.24chasa.bg/novini/article/6573987", "text": "Единадесет души загинаха при автобусна катастрофа в централната част на Чили, а 20 души бяха ранени, съобщи днес телевизионният канал Телесур, цитиран от ТАСС. Според данни на Телесур трагичният инцидент е станал на 600 километра от чилийската столица Сантяго на шосето, свързващо градовете Виктория и Каракаутин, предаде БТА. Чилийският президент г-жа Мишел Бачелет изрази дълбоки съболезнования към семействата на загиналите при тежката катастрофа.", "date": "2017.11.26", "title": "При автобусна катастрофа в Чили загинаха 11"}
{"url": "https://www.24chasa.bg/novini/article/6574004", "text": "Димитър Главчев бе избран за председател на Контролната комисия на ГЕРБ. И прочете декларация, която прие конгресът - че партията никога няма да управлява с БСП. Освен Бойко Борисов начело на партията, като зам.-председатели бяха преизбрани Цветан Цветанов, Йорданка Фандъкова и Димитър Николов. В Изпълнителната комисия на мястото на Цецка Цачева влиза шефката на парламентарната здравна комисия д-р Даниела Дариткова.", "date": "2017.11.26", "title": "Главчев оглави Контролната комисия на ГЕРБ"}
{"url": "https://www.24chasa.bg/novini/article/6574043", "text": "От своя висш партиен форум ние, делегатите на Националното събрание на ПП ГЕРБ, се обръщаме към своите привърженици и симпатизанти, както и към всички български граждани. Политическата ни декларация днес е отговор на непрестанните през последните месеци груби спекулации на опозицията на тема „Коалиционни намерения на ГЕРБ към БСП”.  На последния конгрес на БСП председателят на партията обяви, че опозицията е отказала на премиера Борисов „да бъде нахранена с постове и да бъде опитомена”. Ние гледаме на говоренето за коалиция между ГЕРБ и БСП преди всичко като на търсене на повод за вътрешнопартийно разчистване на сметки в БСП. За да се справи с политическото недоволство и с напрежението сред съпартийците си, председателят на БСП предизвиква извънредни и революционни ситуации. В началото на работата на сегашния парламент предложихме председателското място в Народното събрание на БСП, но не с идеята да „опитомяваме” опозицията, а защото имаме държавнически подход и национално отговорно поведение във връзка с предстоящото българско председателство на Съвета на ЕС. Ръководството на БСП твърди, че в БСП има хора, които влизат в колаборация с ГЕРБ. Подобни подозрения са абсолютно неверни, правят невъзможен политическия диалог между управляващи и опозиция, както и минират усилията ни за успешно и безпроблемно провеждане на българското председателство. Председателството на България на Съвета на ЕС е национална кауза и е нова база за обединение на българското общество – от ГЕРБ не искаме да пропуснем този шанс. Очевидно БСП работят председателството да се провали при управлението на ГЕРБ, та дори и на цената на загуба на национален престиж и на важни за хората политики. Ние от ГЕРБ неведнъж сме заявявали, че никога не са били водени разговори за съвместно управление с БСП. Подобна коалиция е невъзможна. От трибуната на върховния ни политически форум днес заявяваме категорично, че не желаем да се коалираме с БСП не само днес, но и в бъдеще, защото: имаме непреодолими различия във визиите си за развитието на България; имаме различни представи за политически морал и ценности; ние сме модерната европейска партия у нас, чийто глас се чува в Европа. Ние от ГЕРБ приемаме за своя основна политическа задача защитата на принципите на демократичната правова държава. Заявяваме политическата си решимост да съхраним и развиваме демократичния, европейски модел на държавност, чрез който да решаваме ефективно проблемите на своята сигурност, на институционалния и правов ред. Това изисква мъдрост и воля за противопоставяне на антидемократичните тенденции. Ние осъзнаваме колко голяма е отговорността ни да отстояваме идеала за свободна, демократична и европейска България. Защото ГЕРБ е българската политическа партия, която гарантира реално участие на страната ни във формирането на европейския дневен ред. Ние предлагаме активно българско председателство на ЕС, както и ангажиране на институциите на ЕС с подкрепа на устойчиви политики в интерес на България.", "date": "2017.11.26", "title": "ГЕРБ: Категорично не желаем да се коалираме с БСП не само днес, но и в бъдеще (Видео)"}
{"url": "https://www.24chasa.bg/novini/article/6574058", "text": "От 2010 г. насам кандидат-висшистите у нас могат да теглят заем, за да следват в университет. До този момент отпуснатите кредити са в размер на над 127 милиона лева. Само за настоящата академична година студентите са изтеглили от банките над 4 милиона, предаде  . Заради непогасени заеми за следване държавата е изплатила на банките задължения в размер на над 2,3 милиона лева.", "date": "2017.11.26", "title": "Наши студенти с дългове за милиони (Видео)"}
{"url": "https://www.24chasa.bg/novini/article/6574092", "text": "Двама братя - на 14 и на 17 години, са арестувани за жестоко престъпление. Работното обвинение срещу тях е за грабеж, изнасилване и убийство на самотноживееща 77-годишна жена. С постановление на окръжна прокуратура Варна те са задържани за 72 часа. Предстои държавното обвинение да внесе искане те да бъдат задържани под стража до началото на процеса срещу тях. Трупът на пенсионерката е открит в събота вечерта в дома й в Провадия. Случаят е бил възложен за разследване на окръжна следствена служба във Варна, под ръководството на окръжна прокуратура. Благоддарение на бързата и адекатна реакция на разследващите, братята са разкрити и задържани в неделя. \"При проведените процесуално-следствени действия - оглед на местопроизшествието, претърсване и изземване, за грабежа, придружен с убийство и за изнасилването, са събрани достатъчо доказателства, които водят към братята\", каза окръжният прокурор на Варна Владимир Чавдаров. 17-годишният Станислав и брат му – 14-годишният Осман, са привлечени като обвиняеми. В понеделник самотно живеещата 77-годишна жена наела двамата братя да пренесат дърва за огрев в дома й. За работата платила 20 лева. В сряда те решили за \"благодарност\" да оберат къщата й. Проникнали на първия етаж вечерта. Жената гледала телевизия на втория етаж, но ги усетила. Слязла да провери какво се случва. Тогава братята се нахвърлили върху нея, като я душили и удряли с твърд предмет по главата, и я изнасилили. От дома й липсват вещи и пари. Жертвата била открита мъртва едва в събота от съседи и по горещи следи убийците били установени и задържани. Резултатите от аутопсията на тялото показали множество кръвонасядания и следи от душене на жената. По-тежкото престъпление, по които са обвинени двамата братя, се наказва с лишаване от 5 до 12 години за 17-годишния, а 14-годишният му брат може да получи наказание лишаване от свобода от 3 до 10 години. Двамата обвиняеми са ученици, но 14-годишният Осман не посещава редовно училище.", "date": "2017.11.26", "title": "Непълнолетни братя насилиха, убиха и обраха старица в Провадия"}
{"url": "https://www.24chasa.bg/novini/article/6573422", "text": "\"Спряха ме за рутинна проверка. Наистина немърливост от моя страна, изтекла ми е шофьорската книжка. Мислех, че проблемът е малък. Оказа се, че е много голям\", така коментира   икономистът Владимир Каролев пред Би Ти Ви. \"Сега се оказва, че 6 месеца не мога да карам автомобила си. Не само аз, а никой не може да кара този автомобил. Проблемът е, че това нарушение е приравнено с карането на автомобил без книжка или при употреба на алкохол\", възмущава се той.  \"Ще търся парламентарна подкрепа. Съгласен съм да има глоба, но не и 6 месеца да не се управлява автомобила\", заяви Каролев.", "date": "2017.11.26", "title": "Каролев: Ще търся парламентарна подкрепа, 6 месеца без кола са много"}
{"url": "https://www.24chasa.bg/novini/article/6573460", "text": "7 деца от столичния квартал Люлин, които живеят в изключително тежки условия. В апартамента живеят и петима възрастни, единият с увреждане. Според дирекцията за социално подпомагане децата са обгрижвани, защото ходят на училище, разказва  . В този тристаен апартамент живеят 12 души, от които седем са деца. 4 от тях са на Ваня. Тя е с психически проблеми, два инсулта, тромбофлебит. Отглежда децата си сама в тази стая. Петимата спят на едно легло. \"Виждам ги всеки ден. С инсекти много често, със сополи на муцунките. Те не знаят какво е плодове\", коментира съседката Марияна. Тя помага на децата с храна и дрехи. Ваня получава около 300 лева на месец от пенсията и детските надбавки. Понякога бащата на децата ѝ помага финансово. Въпреки че има здравословни проблеми, не иска да ги изостави. Твърди, че стаята, в която живеят, изглежда така, защото нямала гардероб. Имала нужда и от хладилник, и печка. В Дирекцията за социално подпомагане Люлин знаят в какви условия живеят децата на Ваня. \"Те ходят на училище, което означава, че тези деца са обгрижвани. Условията са трагични, но, извинявайте, това е и начин на живот. Ние не сме служба, която трябва да им седи на главите и да казва кой как ще живее и какво ще прави\", коментира директорът на „Дирекция социално подпомагане“ в Люлин Димитрийка Цанова.", "date": "2017.11.26", "title": "7 деца в столичния квартал Люлин живеят в мизерия"}
{"url": "https://www.24chasa.bg/novini/article/6573493", "text": "Критериите за прием на първокласници стават универсални, като предимство ще имат онези деца, които живеят най-близо до училището според наредба 10 на Министерството на образованието и науката. Това заяви пред   Венелина Николова, директор на 125 училище в София и част от работната група за промяна на критериите за прием на първокласници. Тя допълни, че за пръв път се въвежда и допълнителен критерий за уседналост и че вече педагогическите съвети в училищата няма да имат право да въвеждат свои критерии за прием. Освен критерият за близост до училището, за пръв се въвежда и критерий уседналост, като родителите ще бъдат класифицирани в четири групи: 1. Родители, които не са променяли постоянния си адрес последните три години; 2. Родители, които не са променяли постоянния си адрес една година; 3. Родители, които са променили постоянния си адрес последните три години; 4. Всички останали родители. Сега на общинските администрации се пада отговорността да определят районите на училищата, за да заработят критериите за близост и уседналост максимално добре. Според тези критерии децата, които живеят най-близо до училището, ще бъдат приети. Ако децата са повече, ще се прилагат други, допълнителни критерии: 1. Деца с ТЕЛК, по-висок от 50%; 2.Деца без двама родители; 3.Деца с братя или сестри в същото училище; 4.Деца, завършили подготвителна група в същото училище. Венелина Николова подчерта, че спрямо децата няма да се въвеждат никакви други критерии, сигнали за каквито случаи се появиха в началото на текущата учебна година. Според нея преминаването към едносменен режим в училищата е трудно, но ще отнеме много време, преди да се изпълни, защото сградният фонд не достига.", "date": "2017.11.26", "title": "Критериите за прием на първокласници стават еднакви"}
{"url": "https://www.24chasa.bg/novini/article/6573498", "text": "Седем предполагаеми членове на „Ал Кайда“ са загинали при удар на безпилотен самолет в Йемен, предаде AFP. От местните власти посочват, че летателният апарат, който е нанесъл удара по три автомобила в провинция Байда, най-вероятно принадлежи на американската армия. Вашингтон смята базираната в Йемен групировка „Ал Кайда на Арабския полуостров“ за най-опасното крило на групировката, предаде \"Фокус\". Американските удари по ислямистки цели в Йемен се интензифицираха, след като Доналд Тръмп встъпи длъжност като президент на САЩ през януари тази година. „Ал Кайда на Арабския полуостров“ процъфтява в хаоса на гражданската война в Йемен, в която подкрепяното от Саудитска Арабия правителство се бори срещу движението на хутите, контролиращо столицата Сана. Над 8700 души са загинали в конфликта след намесата на ръководената от Рияд международна коалиция на страната на правителството през март 2015 г. Джихадистката групировка „Ислямска държава“ също извърши няколко смъртоносни нападения в страната. Миналия месец САЩ оповестиха, че са ликвидирали десетки бойци на „Ислямска държава“ в тренировъчни лагери в йеменската провинция Байда.", "date": "2017.11.26", "title": "7 предполагаеми членове на „Ал Кайда“ загинаха при удар на безпилотен самолет в\nЙемен"}
{"url": "https://www.24chasa.bg/novini/article/6573503", "text": "Между 28 ноември и 1 декември ще са обществените обсъждания на Доклада за Оценка на въздействието върху околната среда на инвестиционното предложение за автомагистралата \"Русе - Велико Търново\", съобщиха от Агенция \"Пътна инфраструктура\". Ще има 10 срещи в населените места, през които ще преминава трасето на автомагистралата. На 28 ноември е дискусията в общините Павликени, Горна Оряховица и Велико Търново, а на 29 ноември в Полски Тръмбеш, Ценово и Бяла. На 30 ноември докладът ще бъде представен пред жителите на общините Борово, Две могили и Иваново. На 1 декември е обсъждането в община Русе. АМ \"Русе - Велико Търново\" е с приблизителна дължина 133 км. Началото на проекта е на 3 км източно от съществуващия Дунав мост при Русе, а краят е след Дебелец, по посока на път II-55. В разработените варианти на трасе са проучени възможните технически решения за изграждане на автомагистралата по нов терен извън съществуващия път I-5. Проектът е разделен на три участъка: Русе - Бяла /от 0+400 до км 40+357/, обход на гр. Бяла /от км 40+357 до км 76+000/ и Бяла - Велико Търново /от км 76+000 до км 133+240/. Вариантите на трасе са три.", "date": "2017.11.26", "title": "Започва обсъждането на вариантите на трасе за АМ \"Русе - Велико Търново\""}
{"url": "https://www.24chasa.bg/novini/article/6573509", "text": "Жена от Лом сложила пликчета с хероин в багаж за осъден във врачанския затвор, но пратката не стигнала до получателя. Опитът бил направен по време на свиждане в събота, съобщиха от полицията. Проверяващ пратките за затворниците надзирател подал сигнал на телефон за открити три пликчета с наркотик в една от чантите с продукти. При последвалата проверка се разбрало, че хероинът бил скрит в багажа от 31-годишната Д.И. , която имала свиждане с мъжа си. Жената била задържана В РУ на полицията във Враца за денонощие, а за случая бил уведомен дежурния прокурор след образуването на досъдебно производство.", "date": "2017.11.26", "title": "Скрит в багаж хероин не стигна до затворник"}
{"url": "https://www.24chasa.bg/novini/article/6573505", "text": "Ако смятаме, че до момента приоритетите ни са много ясни и темите, по които работим в Европейският парламент, то сега ще трябва да приоритетизираме  и Европейското движение да бъде наравно с тези приоритети, които отстояваме. Това коментира Ева Майдел пред Би Ти Ви минути преди избора й за президент на най-голямата неправителствена организация в Европа - European Movement International (EMI). Според самата Майдел тя е избрана, защото е консенсусна фигура. \"Юнкер беше един от хората, който беше добронамерено настроен, че Европейското движение претърпява промяна. Той успява изключително добре да преплете познанията, които има през годините\", коментира тя. \"Мъжът ми е един от хората, които най-много ме подкрепят. В къщи говорим на езика на разбирателството, но разбираемия и общ език е английски. Определено той знае повече български, отколкото аз немски. Друг наш общ език е италианският. Понякога говорим и на него\", разказва Майдел. \"Ние с моя съпруг сме граждани на Европа, както и нашият син. Но той може би ще бъде гражданин на света. В днешно време можеш да се развиваш във всяка точка на света, стига да имаш мотивация и потенциал\", заяви тя.", "date": "2017.11.26", "title": "Ева Майдел: Избраха ме, защото съм консенсусна фигура"}
{"url": "https://www.24chasa.bg/novini/article/6573517", "text": "Две коли се блъскат на пътя в близост до монтанското село Якимово. Жестоката катастрофа станала на 25 ноември към 10 часа . 68- годишният водач от Монтана Р. Георгиев се движел с несъобразена скорост и се блъска челно в идващият насреща лек автомобил със столичанин зад волана 43- годишният Р. Тодоров. На място загива пътуващата на предната дясна седалка 74- годишна жена В.С. Вследствие жестокия удар от другия автомобил са ранени пътниците- 42- годишната Х.В. и две деца на 9 и 14 години Б. Т. и В.Т. от Монтана. След подаден сигнал веднага е пристигнала линейка и те са приети за лечение и наблюдение в монтанската болница. Шофьорът е със счупена ключица. Неговият адаш е с опасност за живота, настанен е в ломската болница „Свети Николай Чудотворец“. Изпробван е за употреба на алкохол, като пробата му е отрицателна. Причинени са занчителни щети по колите.По случая е образувано досъдебно производство.", "date": "2017.11.26", "title": "Жена загина, а две деца са ранени при катастрофа в Монтанско"}
{"url": "https://www.24chasa.bg/novini/article/6573513", "text": "Не знам каква е ролята на една опозиция, но ролята на един парламент и на едни отговорни хора не е да се занимава с интриги, с доноси. Това не е почтено, това деморализира обществото. Това коментира пред   шефът на парламентарната комисия по култура и медии Вежди Рашидов. Рашидов осъди поведението на опозицията в сегашния парламент, но отбеляза, че ако тя продължи да се държи така „инфантилно“, най-вероятно партия ГЕРБ ще управлява и след следващите избори. Той отбеляза, че общественото говорене е нехигиенично, от което е пострадал и лично той. Рашидов сподели, че синът му не живее в България, защото дъщерите му са били тормозени в училище заради медийния образ, който е бил изграден на Вежди Рашидов. \"Обичам свободията, а не свободата. Искам да се върна към амплоато си на творец. В България никой не е свикнал да се отказва. Благодаря на премиера Борисов, защото бях до последно в кандидатурата, но имам нужда от почивка. Непрекъснато имаше дежурни, които ме обвиняваха в кражби и измами\", коментира още той.  Рашидов сподели, че не съжалява, че не е министър на културата и в сегашното правителство. Той допълни, че е бил министър достатъчно дълго време, а е и настъпил период на демотивация, заради множеството хора, които са критикували културните му проекти като Ларгото и „Квадрат 500“ в София.", "date": "2017.11.26", "title": "Вежди Рашидов: Ролята на един парламент не е да се занимава с интриги"}
{"url": "https://www.24chasa.bg/novini/article/6573524", "text": "След като имаше решение да подаде оставка като председател в парламента, това, което беше поето като ангажимент от премиера е да предложи Главчев за член на изпълнителната комисия и смятам, че това ще бъде политическа реабилитация. Това заяви пред   зам.-председателят на ГЕРБ Цветан Цветанов. \"Това е  стратегията на БСП, да манипулират, да внушават. Нашата цел е да решаваме проблемите на хората и по-бързо да излизаме от скандали, които те заформят. Те смятат, че така ще повишат техния рейтинг\", коментира той. \"Обсъждат се в момента текстовете на декларацията, предполагам ще бъде взето като политическо решение. Никога, по никакъв повод, не сме разглеждали съвместно управление с БСП и самият факт, че парламентарните избори приключиха през март, нашата група е с 95 представители, колегите 80. Сами разбирате, че ако сме имали такива мисли, сме щели да ги реализираме\", заяви Цветанов. \"Не сме разсъждавали за възможни коалиции между ГЕРБ- БСП или ГЕРБ и ДПС\", заключи той.", "date": "2017.11.26", "title": "Цветанов: Не сме разсъждавали за коалиции с БСП или ДПC"}
{"url": "https://www.24chasa.bg/novini/article/6573566", "text": "Лидерът на Християнсоциалния съюз (ХСС) Хорст Зеехофер призова за формирането на нова широка коалиция със Социалдемократическата партия, предаде \"Фокус\". В интервю за Bild am Sonntag Зеехофер заяви, че такъв алианс е най-добрият вариант за Германия и такова правителство би имало има по-добри перспективи в сравнение с тези пред евентуалната ямайска коалиция – между блока ХДС/ХСС, Свободните демократи и Зелените, или правителство на малцинството. Германският политик обаче предупреди социалдемократите, че не трябва да залагат неизпълними изисквания за продължаването на работата на коалицията.", "date": "2017.11.26", "title": "Лидерът на ХСС призова за формирането на нова широка коалиция в Германия"}
{"url": "https://www.24chasa.bg/novini/article/6573573", "text": "Двама души са задържани за притежание на наркотици, съобщиха от Областната дирекция на МВР – Разград. Лек автомобил „Сеат Ибиса” е спрян за проверка около 12.30 часа в петък в град Исперих. 30- годишният водач с инициали И.К. е изпробван с „Drug check”, който реагирал положително на канабис. При извършеното претърсване на автомобила във връхна дреха на задната седалка са намерени 1,4 грама канабис. След личен обиск на пътуващия в колата 33-годишния с инициали К.Р. от Русе са открити още 1,7 грама суха тревиста маса, която при нарко-полевия тест реагира на марихуана. В хода на проверката са извършени претърсвания в дома на И.К. в Исперих. Намерени са 2 метални грендера, електронна везна, 0,4 грама канабис и 2 метални лули за пушене на канабис. Двамата мъже не са криминално проявени и не са осъждани. Задържани са за срок от 24 часа. По случая е образувано досъдебно производство по чл.354 А, ал.3 и по чл.343 Б, ал.3 от НК.", "date": "2017.11.26", "title": "Задържаха двама за притежание на наркотици в Разград"}
{"url": "https://www.24chasa.bg/novini/article/6573586", "text": "Максималният размер на глобата по делото на Европейската комисия срещу \"Булгаргаз\", \"Булгартрансгаз\" и Българския енергиен холдинг може да бъде 330 милиона евро. Това заяви в предаването \"Неделя 150\" по   министърът на енергетиката Теменужка Петкова. \"Не успяхме да стигнем до споразумение с Европейската комисия и оттук нататък вариантът е забранително решение. Това забранително решение съдържа размер на глобата, която Европейската комисия ще определи. Тази глоба може да достигне до 10% от оборота на Българския енергиен холдинг. Максималният размер на глобата би могъл да бъде 330 милиона евро. Много се надявам да не се стигне до този максимален размер, тъй като, както и Комисията сама отбелязва в част от кореспонденцията, която имаме, това нарушение, е започнало от 2007 година и е продължило до 2014 година. Но от 2015 година, в резултат на предприети мерки от трите дружества, съответно тези нарушения, потенциални нарушения, които Комисията смята, че са извършени, са преустановени. В конкретния случай става въпрос за един вариант на забранително решение, който Европейската комисия предложи и това забранително решение е свързано със сътрудничество. Това сътрудничество се изразява в няколко основни посоки - три са акцентите. Един от елементите е да се признае, че действително е имало такова нарушение в миналото. Това е нещо, по което съответно Комисията предлага за сметка на това сътрудничество, съществува възможност глобата да бъде редуцирана приблизително с до 30%\", обясни енергийният министър. Теменужка Петкова каза още, че вариант, подобен на този при делото срещу \"Газпром\", и свързан с преструктуриране - не е възможен. \"Съществува такъв вариант, но ние не успяхме да постигнем споразумение по отношение на това преструктуриране. Просто смятам, че вариантите, които обсъждахме с Европейската комисия, не бяха в интерес на българската страна. Поради тази причина не успяхме да постигнем такова споразумение\", каза още тя. Петкова подчерта, че решението на парламента за непризнаване на вина по делото трябва да бъде спазено. \"Аз вече казах, че българският парламент се е произнесъл. Ние сме парламентарна република, това което българският парламент е взел като решение, това ще бъде изпълнено\", обясни тя. Министърът коментира и доклада на БАН за АЕЦ \"Белене\". \"Ние искахме да чуем, първо, има ли необходимост от нова мощност на територията на България и региона, след това в рамките на базата на анализите, които БАН може да направи, може ли в рамките на това, което е съществуващото положение, да се върви към реализация на проекта, удачно ли е той да се реализира или не е удачно. БАН даде отговор по отношение на първия въпрос и той е свързан с необходимостта от нови мощности. БАН категорично каза, че след 2030 година не само в България, но и в целия регион ще има дефицит на мощности\". Петкова посочи, че окончателно решение по въпроса с централата трябва да бъде взето от българския парламент, като управляващите имат готовност въпросът да бъде разгледан максимално бързо.", "date": "2017.11.26", "title": "Министър Петкова: Решението за АЕЦ \"Белене\" трябва да бъде на парламента"}
{"url": "https://www.24chasa.bg/novini/article/6573593", "text": "Мащабна операция на гръцките специални служби за борба с организираната престъпност доведе до задържане на яхта с над 2 тона марихуана. До момента са арестувани четирима албанци и двама италианци, съобщи  . Преследването на яхтата продължи над едно денонощие в открити води, като трафикантите правят опит да напуснат гръцките води в Йонийско море. Яхтата е засечена в близост до остров Корфу, където гръцките власти са имали предварителна информация, че се очаква голямо количество наркотик. Това е най-мащабната операция на гръцката служба за борба с организираната престъпност, съобщават от полицията. Преследването на яхтата с наркотиците започва от остров Корфу и завършва до остров Кея - югоизточното крайбрежие на Атина. В помощ на гранична полиция се включиха кораби на морска охрана и хеликоптери на отдела за борба с трафика на наркотици. Води се следствие, за да се установият мащабите на мрежата за трафик, както и произходът на наркотиците.", "date": "2017.11.26", "title": "Откриха два тона марихуана на яхта до остров Корфу"}
{"url": "https://www.24chasa.bg/novini/article/6573610", "text": "Най-модерният партиен конгрес, правен у нас - на ГЕРБ, ще започне всеки момент в столицата. Така изглежда залата. 1200-те делегати седят на маси със стилни тъмносини покривки до пода, а на стената на сцената има десетки екрани, които правят светлинно шоу. Бойко Борисов е един от най-успешните и най-важните хора на Европа. Това заяви на модерната сцена зам.-председателят на Европейската народна партия Дара Мърфи, който е кампанийният директор на Европейската народна партия. В лицето на Цветан Цветанов ЕНП има най-добрия организатор, той е вдъхновение за всички нас, взриви залата Мърфи. И заключи: \"С ГЕРБ България е в най-добрите ръце.\" \"За ЕНП е истинско щастие, че има Бойко Борисов. Ти внасяш спокойствие в Европа. Благодарение на теб трайният мир в района е факт. Знам колко трудно ти е в личен план. Бъди здрав! Моля те да продължаваш така!\" Тези думи на лидера на ЕНП Жозеф Дол от видеостената бяха кулминация в приветствията. От вашия успех зависи успеха на България, заяви на форума съпредседателят на \"Обединени патриоти\" Волен Сидеров. И подчерта - 80 процента от българите не искат предсрочни избори. До момента никой от външните партии не е казал и дума срещу \"Обединени патриоти\", подчерта лидерът на \"Атака\" и на депутатите на коалиционния партньор. Ние сме стабилен, предвидим и последователен партньор, декларира Сидеров. И предупреди - отвън коалицията и управлението няма кой да развали. В залата са и тримата съпредседатели на \"Обединени патриоти\", а също - членовете на правителството. \"В тази зала е събран най-добрият отбор, но никаква поза няма, ако зад нашата експертиза няма доверие. Ние за доверие трябва да се борим сутрин, обед, вечер и през останалото време. Другите могат да си позволят грешка, ние - не\", заяви вицепремиерът Томислав Дончев. За 10 г. брутният вътрешен продукт се удвои - от 56 на 100 милиарда, 6 пъти се увеличи износът за 15 г., отчетоха той и финансовият министър Владислав Горанов. В местната власт ГЕРБ постига колосални успехи, каза зам.-председателят на ГЕРБ и кмет на Бургас Димитър Николов. И продължи: \"Няма град и няма квартал, в който да няма видим реализиран проект.\" Нямаше как да го има този ефект, ако я нямаше симбиозата местна - законодателна - изпълнителна власт, изтъкна той. ГЕРБ доказа, че дамите не са просто украшение, а пълноправни в управлението, каза водещата на конгреса - певицата и общински съветник в София Йоана Драгнева, която си партнира с актьора и народен представител Евгени Будинов. \"Показахме, че с обществени средства не се плаща за зле свършена работа. Хората но вярват, защото работим\", каза зам.-председателят на ГЕРБ и столичен кмет Йорданка Фандъкова.                                                                                                                                                                                                                                          ", "date": "2017.11.26", "title": "Вижте конгреса на ГЕРБ (Видео, снимки)"}
{"url": "https://www.24chasa.bg/novini/article/6573634", "text": "На 27 и 28 ноември държавният глава Румен Радев ще бъде на официално посещение в Република Кипър. По време на посещението президентът и ръководената от него делегация ще проведат срещи с кипърския държавен глава Никос Анастасиадис, председателя на парламента на Република Кипър Деметрис Силурис, архиепископа на Кипър Хрисостомос II и ректора на Университета на Кипър проф. Константинос Христофидес. През първия ден от визитата държавният глава ще се срещне с представители на българската общност в Кипър. Президентът Румен Радев ще вземе участие и в тържественото откриване на улица, носеща името на Васил Левски в Лакатамия, Никозия. В кипърската столица Румен Радев ще награди с орден „Мадарски конник“ I степен заместник-председателя на Панкипърската федерация на труда /ПЕО/ и министър на труда и социалната сигурност на Република Кипър в периода 2008-2013 г. Сотирула Хараламбус за нейния принос за развитието на българо-кипърските отношения в социалната област и защитата на трудовите и социални права на българите, работещи в Република Кипър. По време на посещението ще бъдат подписани Програма за сътрудничество в областта на образованието, науката, културата, младежта и спорта между Правителството на Република България и Правителството на Република Кипър за периода 2018-2021 г. и Меморандум за разбирателство между Изпълнителна агенция „Морска администрация“ на Република България и Департамента за търговско корабоплаване на Министерството на транспорта, съобщенията и благоустройството на Република Кипър относно сътрудничество между морските власти. През втория ден от визитата си в Университета на Кипър Румен Радев ще изнесе лекция пред студенти на тема „Европа – по пътя на дигиталното бъдеще“. В рамките на посещението държавният глава ще бъде придружаван от заместник-министъра на външните работи Емилия Кралева.", "date": "2017.11.26", "title": "Президентът Румен Радев ще бъде на официално посещение в Република Кипър"}
{"url": "https://www.24chasa.bg/novini/article/6571261", "text": "“Аз съм не само най-известното човешко същество, което живее на земята, но и най-известното, което някога е живяло. И все още не съм мъртъв.” Това казва в последните си дни най-известният сериен убиец на XX век Чарлз Менсън. Превърналият се в култова фигура психопат умря на 83 г. в болница в затвора, след като прекара около 60 години от живота си зад решетките. Почти половин век след най-известното му престъпление интересът към него не отслабва. Как американецът от дребен крадец се превърна в най-известния ритуален убиец на нашето време, разказва “Лайф.ру”. Майката на Менсън - Кейтлин Мадокс, го ражда на 12 ноември 1934 г., когато е едва 16-годишна. Предполага се, че бащата е полковник Уокър Скот, но това не е потвърдено, защото майката има бурен сексуален живот дори по време на бременността си. Момчето никога не вижда родния си баща, но категорично отрича версията да е син на афроамериканец. Първоначално дори не дават име на детето - така го и наричали “без име Мадокс”. Кръщават го Чарлз чак седмица след раждането. Скоро Кейтлин се жени за Уилям Менсън и дава на сина си фамилното име на съпруга си. Майка му пие много. Веднъж продава сина си за кана бира на бездетна сервитьорка. Когато Чарли става на 6 години, Кейтлин и брат ѝ са осъдени на 5 г. затвор за въоръжен грабеж на бензиностанция. Детето отива да живее при чичо си, който обаче го смята за мамино детенце и го праща на първия учебен ден с рокля. След предсрочното ѝ освобождаване през 1942 г. Менсън се връща при майка си и живее с нея в занемарени хотелски стаи. Самият Чарлз по-късно характеризира деня на освобождаването ѝ като единствения щастлив спомен от детството си. На 13-годишна възраст Менсън обира магазин. Набавянето на лесни пари се харесва на тийнейджъра и той продължава да краде. След няколко обира го залавят и пращат в център за трудни тийнейджъри в Индианаполис. Бяга от там, почва пак да краде и отново го хващат. Историята се повтаря многократно. Социалната работничка, която по-късно се занимава с него, нарича Чарлз Менсън неграмотен и социално агресивен. До 17-годишна възраст той така и не се научава да пише. През 1958 г. Менсън започва да се занимава със сводничество. По това време престъпникът, който притежава безумно обаяние (както си спомнят всички, които общуват с него тогава), се влюбва в 16-годишната дъщеря на богаташи с фамилия Леон. Тя “заработва допълнително” като проститутка, използвайки псевдонима Кенди Стивънс. Залавят го за сводничество и пак го пращат в затвора.  Към 21 март 1967 г. - деня на освобождаването му, Менсън вече е прекарал повече от половината си живот в затвори и други изправителни учреждения. Дори казва, че затворът е станал негов дом, и иска разрешение да остане. Пращат го обаче на свобода. Вън го чака “лятото на любовта”: свобода в секса, тълпи хипита, безплатна храна, всички се прегръщат, много марихуана, момичета... А Менсън? Свири на китара, притежава чар, говори грамотно за свободата, равенството и опасностите, идващи от афроамериканците. Първата, която попада в мрежите му, е библиотекарката Мария Бренер, последвана от Линет Фром, пристрастената към секса Сюзън Аткинс и мениджърката на доверителен фонд Сандра Гуд. Това е началото на онова, което прокурор по-късно нарича “Семейство Менсън”. Пътувайки из Калифорния, групата вербува в редиците си убийци, крадци, наркодилъри и т.н. “Семейството” се издържа от продажба на наркотици. В “проповедите” си лидерът Менсън говори, че всички хора са свободни, че всеки е в опасност, че целта им е война и убийства, които, според него, не съществуват. “Няма смърт и затова няма нищо лошо в убийството на човек”, казва престъпникът на последователите си. В комуната членуват 50-ина души. След “проповедта”, на която всички са надрусани, сесията завършва с масови оргии. “Всички ние мислехме, че му принадлежим и наричахме себе си “момичетата на Чарли”, но самият Чарли винаги, почти всеки ден, ни казваше, че сме хора и принадлежим само на себе си, на никой друг. Чарли имаше сексуални контакти с всяка от нас, ревнувах го, докато не осъзнах, че прави любов заради самата любов. По този начин той ни се отдаваше изцяло. Ние, момичетата на Чарли, също правехме любов една с друга”, разказва една от последователките му. В края на юли 1969 г. членовете на комуната Боби Босолей, Сюзън Аткинс, Мери Бранер, Брюс Дейвис и самият Чарлз Менсън искат пари от наркодилъра Гари Хинман, обвинявайки го, че им продава некачествени наркотици. Първо Менсън отрязва ухото на Хинман със сабя, а след няколко дни, когато дилърът все още отказва да плати, Боби Босолей го наръгва два пъти с нож в гърдите. В това време момичетата душат дилъра с възглавница. Идеологията, пропагандирана от “Семейството”, е, че афроамериканците скоро ще въстанат срещу останалата част от населението и ще убият всички. Но “Семейство Менсън” ще оцелее. Членовете на комуната са сигурни, че водят междурасова война. Менсън се ръководи от следната логика: ако убие няколко богати бели хора в Лос Анджелис, те със сигурност ще обвинят чернокожи и ще ги пратят в затвора.  Жертви на убийците стават известни личности, сред които и бременната в 8-ия месец жена на режисьора Роман Полански - Шарън Тейт. На 8 август 1969 г. Мансън избира няколко от поддръжниците си. Компанията се мести в Лос Анджелис, където по заповед на лидера си трябва да нахлуе в имението на холивудския продуцент Тери Мелчър, който помага на Менсън в музикалните му начинания. “Влезте в къщата. Убийте всички, нарежете ги на парчета”, заповядва на последователите си Менсън, докато пътуват към мястото. Убийците, въоръжени с ножове и пистолети, влизат в къщата и нападат нищо неподозиращите Тейт и тримата ѝ приятели. Те изкормват телата до пълна неузнаваемост - всеки получава над 100 удара с нож. На стената касапите пишат “Прасе” с кръвта на Шарън Тейт. На другия ден “Семейството” влиза в къщата на бизнесмена Лено ла Бианка. Менсън твърди, че само го е вързал и напуснал къщата. След известно време полицията открива разкъсаните тела на Лено и съпругата му Розмари. Стените на къщата са омазани с кръв, а върху тях се чете надпис “Смърт на прасетата” и “Възход”. На корема на Лено ла Бианка с нож е издялана думата “Война”.  Групата е заловена по чиста случайност. През октомври 1969 г. Менсън и 20 от последователите му са арестувани за кражба на кола. Сюзън Аткинс се хвали на съквартирантката си, че е участвала в убийството на Шарън Тейт. В резултат на това полицията разкрива цялата верига. До юли 1970 г. Мансън и трима негови съучастници застават на съдебната скамейка по обвинения в брутално убийство на 7 души. Всички задържани напълно копират поведението на своя лидер. След кимване от негова страна те скачат от седалките си в съдебната зала и започват да крещят трескаво. На една от сесиите Менсън идва с обръсната глава, а скоро след това и момичетата, задържани с Чарлз, копират прическата му. Когато Мансън решава да си татуира кръст на челото си (след това добавя няколко черти, така че да се получи свастика), те правят същото. Въпреки че самият Мансън не участва в убийствата, съдът го осъжда на смърт в газова камера. През февруари 1972 г. обаче Върховният съд на САЩ налага мораториум върху смъртното наказание и присъдата е заменена с доживотен затвор. Докато е в затвора, Чарлз Менсън 13 пъти иска предсрочно освобождаване и винаги получава отказ. Последният път е през 2016 г. През годините, прекарани в затвора, Менсън става “християнски активист” (както самият той се нарича), пише автобиография, наречена “Ще умрете ли за мен?”, създава собствен уебсайт.  В началото на 2017 г. здравето му започва да се влошава. През януари е приет по спешност в болница заради проблеми с червата. 83-годишният затворник се нуждае от операция, на която отказва да се подложи, защото може да умре. През ноември тази година той е хоспитализиран отново, но прогнозите на лекарите са категорични: Менсън скоро ще умре, въпрос на време е.", "date": "2017.11.26", "title": "Оргии и убийства: Как Чарлз Менсън се превърна в най-известния маниак  на XX в."}
{"url": "https://www.24chasa.bg/novini/article/6571160", "text": "Каре местни рибари от Резово демонстрираха риболовни успехи във вторник с улов на уклейки. “Пускаме на половин метър дълбочина между лодките и рибките кълват постоянно. На бял червей сме. Какво друго да ловим, като зарганът още не е дошъл при нас”, казва Митко, който работи в единствения ресторант в селото. Ден преди това имаше слух, че на Резово са хванали циганки, дребни паламуди, се оказа блъф. Мълвата тръгна от Китен, където местните рибари продължават да гонят дребни чернокопи. “Появи се и сафрид. Има в пасажите и от едрите риби майки”, казва бай Петър. Проверката в кофите обаче показва, че сафридите са нормални и малко на брой. За сравнение миналата есен на пристана се ловяха екземпляри над педя, сафриди, които никога не са се срещали по нашия бряг. Аз не съм професионален рибар, но само за едно излизане с лодката успях да хвана 17 кг лефер, хвали се местният пекар в Китен. Той обяснява как на буната към морето в градчето цяла привечер на блесна са били хващани лефери по 500 грама, но отново става дума за миналата есен. Последните дни през настоящата се появиха множество чернокопчета по 3-4 пръста - ламаринки, както им казват в Китен, заради това, че плоските дребосъци нямат месо. Морето обаче ври от тях и принуждава зарганите да се разбягват насам-натам и да не идват край брега. В Китен, където на ден са ловени по 100-150 заргана, сега за успех се смятат десетина бройки. При това рибите са още дребни и само от време на време удря по някой голям приличен екземпляр. Едър зарган няма дори на легендарното пристанище в Черноморец. Край скалите зад него други години нямаше случай да не даде зарган.   Затова варненци, които преследват тези риби от Шабла до Резово винаги се отбиват на връщане от Синеморец, за да компенсират неуспешните улови. Бригада от 4 човека от Ямбол отана без нито една риба, след като въртя бомбардите 4 часа. “Сутринта отидохме до Царево и в стария град, под църквата, хванахме по 3-4 дребни заргана. Върнахме се тук, но няма нищо. Такова чудо не е било. Сега отиваме обратно в Царево\", обясни башът на бригадата. Преди по-миналия петък морето е давало зарган и платерини на дъно на буната на резиденция “Перла”. Следващите 5 дни обаче вдигна голяма вълна и риболовът замря. Дори в тихите води на пристанищата рибите бяха изнервени и отказваха да кълват. В пристанището на Китен се ловяха само дребни граци, които обаче бяха с размери на тиквени семки. Там се обадиха на бомбардите, хвърляни за зарган, дребни иларии, които местните упорито продължават да наричат платеринки. Известно е, че този кефалов вид трябва да е от 300 грама нагоре. В края на октомври единични паламуди се появиха във Варненския залив. Сред тях имаше и дребни чернокопи. Собственикът на яхта Пеньо Ванков обеща да направим снимки на паламуди и циганки и екипът ни специално отиде да лови на тролинг. Обиколката започна от нос Галата, мина през “Евксиноград” и стигна водите пред Дружба. Нито една циганка обаче не се закач на тролинг. В същото време десетки лодки преследваха на чепаре дребни чернокопи, които ту се появяваха, ту изчезваха. Десетината лодки и няколкото яхти постоянно се пререждахаа при вида на някой да изкара чернокоп на чепаре. “Няма никакво възпитание. Видят ли да вадиш риба, хукват, секат ти курса, без да им мигне окото. Луда работа”, оплака се яхстменът Пеньо. В околностите на Несебър зарганът също изчезна. И надеждите на местните да хванат калкан се оказапа илюзорни Във Варна продължават да клечат за илария на новия канал за езерото и да взимат по някоя риба. В четвъртък на Четвърта буна бяха изкарали няколко риби. В същото време на спирка “Панорама” на Златни пясъци след двучасово въртене на прозрачна бомбарда във вълните рибар изкара едва един зарган.   Обещанията за циганско лято в края на ноември са последната надежда по Черноморието. Прогнозите морската вода да почне да пада стремглаво от 15 градуса на 10 също дават надежда за активност на рибата. Със сигурност на север ще се появят кълба от заргани, а на юг може паламудът от Босфора отново да тръгне на север за последно преяждане с дребосъци. Изобретяването на бомбардата като инструмент за морски риболов се приписва на варненец. Поначало този уред се използва в Италия като заместител на булдото за речен риболов. Преди 15 години се ловеше на прозрачно булдо, което примамваше успешно зарганите. После се появиха по-здравите френски булда, които имаха сивкав цвят, но летяха по-надалеч заради здравата си пластмаса. После дойде модата на бомбардите, които в началото бяха само плаващи и в различни цветове. Най-популярни бяха червените, които се виждаха добре в морската вода. Постепенно плаващите бомбарди бяха напълно изхвърлени във Варна, сега се ползват упорито все още в Бургаско. Оказа се, че прозрачните бомбарди, които се движат на метър под повърхността на водата, са по-ефективни. Лошото е, че при тях трябва да заметнеш, да започнеш да въртиш бавно и да гледаш върха на пръчката. Докато при плаващите уреди от този тип се вижда как зарганът изскача на водата и започва да преследва морския червей, закачен на кукички 12-и номер зад повод от тънък флурокарбон, който е 1,20-1,50 метра дълъг. Появиха се и черни бързо потъващи бомбарди, които откровено ходят по дъното. Те също са ефективни, особно когато има вълни и зарганът слиза надолу. Често обаче на дъното кълват досадните и лигави лапини вместо заргани.", "date": "2017.11.26", "title": "На риба с Цанко: На Резово ловят уклей вместо паламуди"}
{"url": "https://www.24chasa.bg/novini/article/6571291", "text": "“Софийският университет започна 130-ата си учебна година с уважение към традицията на миналото и визия за бъдещето. Искаме да направим нещо, което да стимулира хората, да поведем обществото, да покажем пътя към ново духовно възраждане”. Това казва ректорът на Алма матер проф. Анастас Герджиков. Ден преди патронния празник на висшето училище екип на “24 часа” обиколи 7 емблематични места в Алма матер. Кои пък са 11-те неща, които малко хора знаят за Софийския университет - четете в каретата долу. Като част от проявите за годишнината на университета преподаватели ще влизат в училище. Ще помогнат на учениците да си изберат професия, която им е присърце, ще си говорят за това от какво има нужда обществото, какъв е смисълът от култура и духовност. През 1892 г. е поставено началото на Университетската ботаническа градина в София, като на откриването княз Фердинанд засажда летен дъб (Quercus robur L.) и поставя в корените му златна монета. Градината е дело на първия български ботаник проф. д-р Стефан Георгиев. Той е роден през 1859 г. в Болград, Бесарабия, където завършва прочутата Болградска гимназия. Учи естествени науки в Прага и Лайпциг, откъдето се дипломира с докторат през 1886 г. От 1891 г. е титуляр на Катедрата по ботаника и двукратен декан на Физико-математическия факултет. През 1918 г. в Софийския университет постъпва първата жена асистент. Това е Теодора Райкова, която прави пробив в един приеман дотогава като чисто мъжки свят. От 1918 до 1932 г. тя е асистент в университета. Елисавета Иванова Карамихайлова е първата жена хабилитиран преподавател в Софийския университет “Свети Климент Охридски” и един от основателите на катедрата по атомна физика в него. Основателка е на лабораторията по радиоактивност във Физическия институт на БАН и е първата жена професор по физика в България. На 1 октомври 1904 г. влиза в сила нов Закон за университета, който официално въвежда названието “Български университет братя Евлогий и Христо Георгиеви от Карлово”. На 6 февруари 1935 г. Академичният съвет взема решение Софийският университет да приеме името “Св. Климент Охридски”. Същата година от двете страни на парадното стълбище на сградата на Ректората са поставени двете бронзови статуи на дарителите Евлоги и Христо Георгиеви от Карлово. Техен автор е скулпторът Кирил Шиваров. На 17 септември 1912 г. в страната е обявена обща мобилизация, а на 5 октомври започва Балканската война, в която България прави първи решителен опит за постигане на националното обединение. Поради войната учебната година в Софийския университет не започва. Мобилизирани са 35 от общо 55 преподаватели (17 от Историко-филологическия, 10 от Физико-математическия и 8 от Юридическия факултет). От общо 17 асистенти в университета са мобилизирани 12 души. На бойното поле намират смъртта си трима преподаватели - Никола Алексиев, редовен доцент по философия, Георги Стоянов, редовен доцент по математика, и Петър Андреев, асистент по минералогия. Над 1000 от студентите също са мобилизирани, участват във военните действия и дават своята дан от жертви и ранени в името на националното обединение. На 3 ноември 1988 г. в 65-а аудитория е учредена първата политическа дисидентска организация у нас - Клуб за подкрепа на гласността и преустройството в България. Декларацията на клуба предлага програма за обществени дискусии, чиято цел е да се предложат решения, алтернативни на Юлската концепция на БКП. Мястото за учредяване на клуба не е случайно, в общественото съзнание СУ вече е средище на свобода на словото. Иван Вазов е първият почетен доктор на Софийския университет. Провъзгласен е през 1920 г. Сред почетните доктори са Умберто Еко, Пол Рикьор и Жак Дерида, Никола Тесла и Фредерик-Жолио-Кюри, Екзарх Йосиф и тогавашният Русенски митрополит, а днес патриарх Неофит Български и държавни ръководители като Михаил Горбачов, Хелмут Кол, цар Борис III, императорът на Етиопия Хайле Селасие I и шахиншахът на Иран Мохамед Реза-Пахлави. Първоначално университетът се помещава в сградата на Първа мъжка класическа гимназия на ул. “Московска” №49. В сградата, строена по проект на архитект Константин Йованович, сега се обучават бъдещите журналисти във Факултета по журналистика и масова комуникация. На 30 юни 1924 г. е положен основният камък на сградата. През 1941 г. е изработен проектът за разширение, който е възложен като задание на архитект Любен Константинов една година по-рано - на 13 април 1940 г. След основно проучване архитект Константинов прави предложение до експертния съвет на Министерството на благоустройството да се възстанови проектът на БреасонІ. Експертите обаче налагат като основна задача изграждането на две странични крила, както и преработване на неговата фасада. През октомври 1929 г. в Софийския университет е защитена първата докторска дисертация - по естествени науки, от Васил Цанков. През юни 1931 г. са провъзгласени първите двама доктори на Юридическия факултет по новия правилник. “Доктори по право” стават Михаил Геновски и Вера Златарева, което се приема като сензация в столичното общество и предизвиква оживени коментари. Първият доктор на Юридическия факултет на най-реномирания в страната университет се оказва жена във време, в което жените още нямат право да практикуват юридическа професия. Морската станция с аквариум и музей е поредното ценно попълнение в структурата на Софийския университет. Тя се намира във Варна и е разположена в построена през 1911 г. сграда, известна като “Аквариума”. Морската станция е предназначена за нуждите на студентите по естествени науки в изследването на Черно море и на живота в него. Тя доставя на университета и училищата препарирани морски организми. Специалният статут на станцията е определен от Академичния съвет на 1 юли 1932 г. Самата станция е тържествено открита през същата година от цар Борис ІІІ.", "date": "2017.11.26", "title": "7 прочути места в Софийския университет"}
{"url": "https://www.24chasa.bg/novini/article/6561759", "text": "Още преди да се роди, съдбата на Алипий била предопределена - да служи на Бога. Поверили го на еп. Теодор, който го ръкоположил за свой дякон. Алипий раздал имота си на бедните и се заселил в стара елинска гробница. Там имало каменен стълб, на който светецът сложил кръст, и останал на стълба, без да слиза от него цели 53 години, отдаден на молитва и пост. Починал през 640 г. на 118-годишна възраст.", "date": "2017.11.26", "title": "Православен календар за 26 ноември, вижте кой празнува днес"}
{"url": "https://www.24chasa.bg/novini/article/6573336", "text": "Британското издание The Independent е получило документи, които показват, че преговарящите от страна на ЕС за Брекзит подготвят основата на удар срещу Обединеното кралство, когато се достигне до следващият кръг от преговорите по развода. Брюксел ще постави неприемливи условия за голяма част от министрите в правителството на премиера Тереза Мей, предаде \"Фокус\". Изтеклите документи показват, че главният преговарящ на ЕС Мишел Барние иска да постави като условие за получаване на добра сделка за Великобритания „автоматичното“ приемане на новите регулации на ЕС в двугодишния транзитен период след март 2019 година. Планът, замислен от лидерите на ЕС при закрити врата, ще постави Обединеното кралство в позиция да не може да влияе върху правилата, които приема по време на транзитния период и със сигурност ще разяри противниците на Брюксел в Лондон, като например Борис Джонсън, Майкъл Гоув и Лиъм Фокс, които са решени 2019-а да е последната година на Великобритания със законите на ЕС. Ходът показва за пореден път, че преговарящите на Съюза са тези, които поставят условията за Брекзит, докато Тереза Мей все още се мъчи да отговори на последните им изисквания, отговаряйки на първия „оттеглящ“ етап от преговорите. В петък тя се срещна с председателя на Европейския съвет Доналд Туск в опит да спечели подкрепа за плащането на „бракоразводна такса“ от 40 милиарда лири (около 60 милиарда евро) и да даде гаранции за ирландската граница и правата на европейските граждани. Премиерът е в отчаяние и се моли на европейските лидери да одобрят офертата й за оттегляне по време на декемврийската среща на върха на Европейския съвет, което да позволи на разговорите да преминат към следващата фаза – бъдещите търговски отношения и транзитният период, като нейното политическо оцеляване е обвързано с резултата от усилията й. Но документите, които The Independent получи показват, че следващият етап ще е също толкова притискащ и в него е заложена политическа бомба – поставянето на условие, което ще раздели правителството на Мей и може да струва премиерското й кресло. Документа съдържа презентация, подготвена от Барние за 27-те представители на страните-членки на ЕС, в която той казва, че транзитният период на Великобритания трябва да включва „автоматичното приемане от страна на Обединеното кралство на новите правила на ЕС след 30 март 2019 година“. Главният преговарящ е пределно ясен, че Великобритания „няма да има институционални права, нито присъствие в институциите“, както и „право да гласува“, което означава, че Обединеното кралство ще трябва да следва правила направени в интерес на членовете на Съюза и да ги прилага в своето законодателство, без да има контрол над създаването им. Потенциалните конфликти за транзитния период тепърва ще излизат наяве, защото от ЕС заявиха, че няма да обсъждат бъдещите търговски отношения, докато не бъде постигнат достатъчен прогрес по текущите теми на преговорите.", "date": "2017.11.26", "title": "Изтекоха документи, показващи, че ЕС смята да детонира правителството на Тереза Мей"}
{"url": "https://www.24chasa.bg/novini/article/6573340", "text": "Органите на реда в Брюксел са задържали 71 души по време на избухналите в събота безредици в града, предава ТАСС, като се позовава на информация от белгийското издание Le Soir. Протестното движение прерасна в безредици, в хода на които демонстрантите започнаха да трошат витрини на магазини в търговската част на града, близо до центъра на европейската столица. Според сведенията на изданието няма пострадали.", "date": "2017.11.26", "title": "Арестуваните при безредици в Брюксел са над 70"}
{"url": "https://www.24chasa.bg/novini/article/6573348", "text": "Архитектът на присъединяването на България към Емропейския съюз Гюнтер Ферхойген се завърна у нас за първи път от 2009 г. Той е тук по покана на Сдружението на българските фамилни предприятия, родено с приемането ни в ЕС преди 10 г. \"Много съм впечатлен от развитието на България през тези години. Личи си от пръв поглед, че икономическото развитие върви в правилна посока. България сега е стабилна демокрация и развиваща се икономика\", заяви Ферхойген пред Нова телевизия. \"Щеше да е катастрофа, ако България и Румъния не бяха приети в ЕС, това беше последният влак. Ако не бях настоявал преговорите да приключат до края на моя мандат, не знам сега какво щеше да стане\", добави бившият еврокомисар по разширямането.  \"Най-емоционалният момент за мен в България беше при посещение в старата ви столица Велико Търново. Когато ми подариха огромен ключ и кметът каза: \"Това не е ключ към нашия град, а ключ към нашите сърца\", направо ми потекоха сълзи\", каза Ферхойген. \"През 2004 г. препоръчах да започнем преговори с Турция за присъединяването й в ЕС. Представете си как ще изглежда ЕС със сила като Турция. Никой не говори, че в настоящото състояние Турция трябва да е в ЕС. Но трябва да се държат всички врати отворени. Ние не водим преговори господин Ердоган да стане член на ЕС, а турският народ да стане член на ЕС\", каза още Гюнтер Ферхойген. \"ЕС няма да се разпадне. Няма да бъдем толкова полудели, за да разбием най-доброто нещо в историята на Европа. Опасността е била по-голяма и от сега. Беше много по-голяма миналата година, когато бе взето решението за \"Брекзит\" и трябваше да се борим с последствията от финансовата и икономическа криза. Тогава десни популистки екстремистки партии надигнаха глава. И беше много опасно, много по-опасно от сега\", анализира бившият зам.-председател на Европейската комисия и еврокомисар по разширяването. ", "date": "2017.11.26", "title": "Гюнтер Ферхойген: Щеше да е катастрофа, ако България не бе хванала последния влак за ЕС. Сега е стабилна демокрация"}
{"url": "https://www.24chasa.bg/novini/article/6573342", "text": "Най-малко двама души са загинали, а двама са тежко ранени след силна експлозия в китайския пристанищен град Нинбо в източната провинция Чжъцзян, съобщи Франс прес, като се позова на властите и на китайската държавна телевизия. В болница са откарани най-малко 30 души. Телевизия Си Си Ти Ви (CCTV) излъчи кадри с хора с каски, които пренасят ранени, деформирани от експлозията автомобили, сив дим, издигащ се към небето и разпръснати на десетки метри отломки. Очевидци съобщават, че има много ранени, предаде БТА. Журналист от телевизията съобщи от мястото за хаотична обстановка и десетки пострадали. В резултат на взрива са се срутили няколко близки сгради. Спасителните операции продължават. В първите съобщения се говореше за експлозия в сграда, която е била подготвена за разрушаване. В резултат на ударната вълна са изпочупени стъклата в радиус от един км, посочва в. \"Саут Чайна морнинг пост\", цитиран от ДПА.", "date": "2017.11.26", "title": "Най-малко двама загинаха, а десетки пострадаха при експлозия в Източен Китай (Видео + Снимки)"}
{"url": "https://www.24chasa.bg/novini/article/6573365", "text": "Изпълняващата длъжността канцлер на Германия Ангела Меркел приветства възможността за формиране на „голяма коалиция“ с Германската социалдемократическа партия (ГСДП) и защити постиженията на предходното правителство, заявявайки, че то се е справило добре, предава Reuters. Четвъртият мандат на Меркел като канцлер е под сериозен въпрос, след като „Свободната демократическа партия“(СвДП) излезе от преговорите за формиране на управляваща коалиция със Съюза (ХДС/ХСС) и „Зелените“, предизвиквайки тежка политическа криза в страната-локомотив на ЕС – Германия. Все пак в петък ГСДП показа, че може да промени позицията си да остане в опозиция и се съгласи на преговори с блока на канцлера. Това накара анализаторите да предполагат, че вероятността за формиране на „голяма коалиция“ се е повишила. По време на обръщение към членовете на ХДС в провинция Мекленбург – Западна Померания, където се проведе регионална партийна конференция, Меркел заяви,че на парламентарните избори, проведени на 24 септември, избирателите са дали мандат на партията й да управлява, предаде \"Фокус\". „Европа се нуждае от силна Германия, за предпочитане е правителството да бъде формирано по-бързо“, подчерта германският лидер. Тя добави, че сегашното (служебно) правителство може да поеме текущите работи по управлението на страната. „Да искаме от избирателите да отидат до избирателните секции отново, според мен, ще е напълно погрешно“, продължи Меркел. Това е промяна от позицията й, изказана в понеделник, когато твърдеше, че предпочита предсрочни избори пред формиране на правителство на малцинството, защото партията й ще бъде заложник на по-малките формации в Бундестага. Без дори да споменава възможността за правителство на малцинството, канцлерът заяви, че не иска да гледа назад към провалите от миналата седмица. Звучейки самоуверено, предизвиквайки бурни аплодисменти по време на речта си, тя обърна вниманието си изцяло към ГСДП. Меркел приветства възможността за преговори с бившия партньор на Съюза (ХДС/ХСС) и защити постиженията на предходното правителство. „Ние работихме добре заедно“, подчерта канцлерът, добавяйки, че по време на „голямата коалиция“ Германия е имала най-силния си пазар на труда от десетилетия, както и балансиран бюджет и от това са спечелили пенсионерите и семействата. Президентът на Германия Франк-Валтер Щайнмайер ще е домакин на среща между лидерът на Християндемократичния съюз(ХДС) Ангела Меркел, лидерът на Християнсоциалният съюз(ХСС) Хорст Зеехофер и лидерът на ГСДП Мартин Шулц в четвъртък. Очаква се държавният глава да окаже сериозен натиск над Шулц да промени позицията си за отказ от коалиция в името на стабилността на Германия. Теми на преговорите Въпреки всичко, не се очаква преговорите да са лесни и не се знае дали изобщо ще се стигне до споразумение, тъй като бившите партньори са разделени по много въпроси. Меркел обяви, че целта й е да поддържа финансите на Германия в солидно и балансирано състояние, да намали някои данъци и да разшири дигиталната инфраструктура. Съобразявайки се с позицията на сестринската ХСС, тя иска да постави лимит на броя на пристигащите мигранти в размер на 200 хиляди души на година. Това ще е трудно за преглъщане от страна на ГСДП. „Лимитът, ако можем да го наречем така, е в противоречие с Конституцията и Женевската конвенция (за бежанците – бел. ред.). С ГСДП няма да могат да сложат лимит на членовете на семействата, които искат да се присъединят към вече получилите убежище“, заяви заместник- председателят на партията Ралф Щегнер. Шулц, който до петък отхвърляше възможността за сделка с Меркел, заяви, че няма нищо сигурно за изхода от преговорите и обеща на членовете на ГСДП да гласуват за това дали искат „голяма коалиция“. ГСДП е сериозно разделена и голяма част от избирателите и членовете на партията смятат, че нова коалиция ще е равносилна на политическо самоубийство. Тя регистрира съкрушително слаб резултат на септемврийските избори, като се смята, че основната причина са прекараните два мандата в коалиция със Съюза (ХДС/ХСС). Няколко други водещи политици от ГСДП призоваха за поемане на ангажимент от Меркел по въпроси като инвестиционната политика в образованието и домоустройството. Социалдемократите дадоха да се разбере, че няма да оставят Меркел да ги държи като заложници на поликата си. „Госпожица Меркел не е в позиция да поставя условия“, заяви Малу Дрейер, премиер на провинция Райнланд-Палатинат.", "date": "2017.11.26", "title": "Ангела Меркел приветства идеята за „голяма коалиция“ с ГСДП"}
{"url": "https://www.24chasa.bg/novini/article/6573367", "text": "Американците поставиха рекорд по обем на покупките в интернет в четвъртък и петък, пазарувайки стоки и услуги за общо 7,9 милиарда долара, съобщи Ройтерс, като се позова на компания \"Адоуб диджитъл инсайтс\", която следи информацията за продажбите в 100-те най-големи електронни магазина в САЩ. Тазгодишните продажби по интернет са със 17,9 процентни пункта повече, отколкото за същите два дни през 2016 г., предаде БТА. Телевизия Си Ен Ен излъчи изявление на представители на най-голямата в света компания за електронна търговия \"Амазон\", които също се отчели рекорден обем на поръчките - само през първите 5 часа на Черния петък са били купени над 200 000 играчки. В САЩ отстъпките по време на т.нар. Черния петък може да достигнат 90 процента. Обичаят да се правят големи разпродажби в петъка след националния празник Деня на благодарността в САЩ датира от 19-и век. Изразът \"черен петък\" започнали да употребяват първи жителите на американския град Филаделфия, недоволни от огромните задръствания в града на този ден. Впоследствие изразът изгубил негативния си оттенък и започнал да се използва за най-големите за годината разпродажби, отначало в САЩ, а днес - в цял свят, отбелязва ТАСС. Според \"Адоуб диджитъл инсайтс\" през предстоящия Кибер понеделник се очакват продажби по интернет за общо 6,6 млрд. долара, което ще го направи деня с най-голям обем онлайн покупки в САЩ в историята.", "date": "2017.11.26", "title": "Рекордните 7,9 млрд долара похарчиха американците за покупки през \"Черния петък\""}
{"url": "https://www.24chasa.bg/novini/article/6573373", "text": "Френски полицаи откриха стрелба срещу кола с мигранти в района на Кале, предаде AFP, цитирана от \"Фокус\". Никой от деветимата мигранти в колата не е пострадал. Стражите на реда са опитали да спрат автомобила за проверка, но вместо това шофьорът е ускорил и е блъснал единия от полицаите. В резултат той е получил леки травми на коляното. Пътувалите в колата шестима граждани на Ирак и трима граждани на Афганистан са арестувани. По-рано петима мигранти бяха ранени при престрелка между две групи от афганистански мигранти в Кале. Според органите на реда, става дума за уреждане на сметки между трафиканти. Изглежда няма връзка между двата инцидента. Кале е отправна точка за мигрантите, опитващи се да преминат Ламанша, за да достигнат британския бряг.", "date": "2017.11.26", "title": "Френски полицаи стреляха срещу кола с мигранти в Кале"}
{"url": "https://www.24chasa.bg/novini/article/6573378", "text": "ГЕРБ ще проведе Четвърто редовно отчетно-изборно делегатско национално събрание, съобщиха от пресцентъра на партията. На събитието ще присъстват 1 200 делегати от цялата страна и над 150 гости от България и чужбина. На събранието ще бъдат проведени избори за председател, заместник-председатели, Изпълнителна комисия и Контролна комисия. Събранието ще се проведе в първа изложбена зала на Интер Експо Център на бул. „Цариградско шосе“ №147 в София от 12.00 часа. Събранието на ГЕРБ ще бъде съпроводено с мултимедия и 3D мапинг. Тази технология набира изключителна популярност по света и за първи път у нас ще бъде специално изградена по време на мероприятието на партията. Посланията и речите на членовете на ГЕРБ, както и приятелските послания на техните европейски гости ще бъдат илюстрирани по впечатляващ и въздействащ начин.", "date": "2017.11.26", "title": "Мултимедия и 3D ефекти на конгреса на ГЕРБ днес"}
{"url": "https://www.24chasa.bg/novini/article/6573370", "text": "Терористичната групировка \"Ислямска държава\" заплашвала да взриви джамията Ал Рауда в северната част на Синайския полуостров още преди година, съобщи днес телевизия \"Ал Арабия\", цитирана от ТАСС. Според телевизията екстремист от групировката \"Вилает Сина (\"Провинция Синай\"), обявила се за клетка на ИД, съобщил още в началото на декември миналата година в печатна медия на ИД, че джамията е мишена на джихадистите, предаде БТА. Той обявил, че ще бъдат атакувани суфитски гробници и джамии в Северен Синай и споменал сред тях Ал Рауда в селището Бир ал Абед.", "date": "2017.11.26", "title": "\"Ислямска държава\" заплашвала да взриви джамията в Синай още преди година"}
{"url": "https://www.24chasa.bg/novini/article/6573374", "text": "Скандалният писател Калин Терзийски изсипа нова доза глупости срещу най-популярния българин в момента - Григор Димитров. Думите на писателя, възмущаващ се как може трудът му да е толкова недооценен, този път съвсем минаха границите. \"За спечелването на един турнир в Лондон Григор Димитров взема 2,5 млн. долара, а за един разказ в Лондон Калин Терзийски взема 25 паунда - 100 000 пъти по-ниска оценка. Господстващите кръгове се опитват да елементаризират и да деградират масите от хора, за да им станат удобни. Масите от хора не са длъжни да се псуват и да мразят писателите си, а да възвеличават едно клето момче, което просто играе добре тенис, игра с топка, и печели добре от това\", заяви Терзийски пред Нова телевизия. Контриран, че Григор не може да бъде наричан \"клето момче, което играе тенис\", Терзийски каза: \"Играе много добре тенис. Фин, хубав спорт. Но тенисът все пак е спорт. Лувърът ли е по-важен за цивилизацията или стадион \"Маракана\"? Не би трябвало да има съмнения. Леонардо да Винчи е Леонардо да Винчи. И по негово време е имало боксьори и борци, но не вярвам да има останал някой известен. Тук идва въпросът защо ти си въобразяваш, че можеш да даваш пример с Леонардо да Винчи, след като ти си никой. Един творец става някой, когато около него има среда, която може да оцени доколко той е някой и доколко той е голям. Американските писатели като Хемингуей, Фокнър и Фицджералд са толкова огромни, защото американският народ се е прекланял пред тях. Бил е способен да издигне тези фигури, за да станат те популярни пред целия свят. Българският народ прави ли нещо, за да се издигнат на световно ниво неговите писатели? Ами те не са добри. Как разбрахте, че не са добри? Да кажем, че 10 000 души в България четат всяка моя книга и чакат да излезе тя. По-голямата част знаят за мен това, че съм пиел, а не зная какво съм написал и какви са посланията на книгите ми. Това е трагично. Ако картина на Леонардо да Винчи или Ван Гог попадне сред папуаси в Папуа Нова Гвинея, те ще я използват, за да увият в нея някой мисионер и да го изпекат като във фолио.\" Подтикнат отново към нишката, че болката от недооценяането на писателите не може да се хвърля в посока недооценяване на уникалните успехи на Григор Димитров, Калин Терзийски каза: \"Тъжното е, че един много внимателно преценен опит да се провокира дискусия на тази тема, се приема като противопоставяне и отнемане. Крадецът винаги казва \"дръжте крадеца\". Който умира от злоба, че някой има успех, той вижда, че когато поставяш 2,5 милиона срещу 25 паунда, това е злобна обида срещу този, който е спечелил 2,5 милиона. Не, обичам това момче. Наистина, не мога да го приемам съвсем насериозно, защото не смятам спорта за нещо сериозно. Дадох голяма цифра, а не Григор Димитров за пример, за да покажа как 100 000 пъти по-ниско се оценява трудът на създаващите мисъл, слово и дух. А това е ужасен сигнал за много голяма опасност.\"", "date": "2017.11.26", "title": "Калин Терзийски: Григор Димитров е клето момче, което просто играе добре тенис"}
{"url": "https://www.24chasa.bg/novini/article/6573381", "text": "Десетки полети на много посещавания от туристи индонезийски остров Бали са отменени заради вулкана Агунг, който бълва дим на височина няколко хиляди метра, съобщиха днес властите, цитирани от Франс прес. Засегнати са над 2000 пътници, включително много австралийски туристи. Вулканът, при чието предишно изригване през 1963 г. загинаха близо 1600 души, се събуди през септември, предаде БТА. Днес дим се издигаше на 4000 м над върха и отменихма 28 полета, каза говорителка на международното летище в Денпасар. Летището обаче остава отворено и авиокомпаниите сами ще решат дали да анулират или отклонят полетите си, добави тя. Месец по-късно вулканът се успокои и много хора се върнаха по домовете си, но във вторник Агунг отново се активизира, което накара 25 000 души да потърсят сигурно убежище. В Индонезия има над 120 действащи вулкана.", "date": "2017.11.26", "title": "Анулираха полети до Бали заради вулкана Анунг, бълващ дим и пепел"}
{"url": "https://www.24chasa.bg/novini/article/6573391", "text": "Оставката на Главчев ми напомни, че през 2005 г. и аз напуснах този пост, но ми се струва, че беше достойно, защото всички ми ръкопляскаха. Това беше достойна постъпка на Главчев, нямам за какво да го критикувам. Това заяви бившият председател на Народното събрание професор Огнян Герджиков пред БНТ. \"Обстановката беше такава, защото той действително трябваше да го направи. Много добре вдигнаха топката на Нинова и тя се възползва. В навечерието на пристигането на Таяни нямаше да е хубаво залата да е празна\", каза още той. \"Видях се с Караянчева в петък. Тя е много енергична жена, което е добре. Тя сама осъзнава, че трябва да се овладява, но аз смятам, че тя ще се справи добре с тази своя функция\", обясни Герджиков  \"Нищо особено драматично не става в Народното събрание. Нормално е опозицията да се съпротивлява. Нека сравним какво става в Германия, в Испания, в Англия. В сравнение с тях България е една спокойна държава. Нормално е опозицята да иска да се изявява, особено като сега е по-представена. От тази гледна точка България е спокойно политически място\", смята бившият председател.   \"Не смятам, че по време на председателството ще има избори. Не бива такова нещо да се случва. След председателството е възможно да се направят политически сътресения\", коментира Герджиков. Според проф. Герджиков не е никаква пречка или проблем, че по време на председателството България ще остане под мониторинг, но изрази надеждата, че наблюдението в скоро време ще отпадне. Проф. Герджиков изрази разочарованието си, че в Народното събрание законотворците все още демонстрират юридическа некомпетентност. Той припомни, че ако приватизационните сделки са извършени в съответствие със закона, не може да се ревизират. По въпроса със закупуването на нов самолет за бойната авиация, проф. Герджиков подчерта, че неговото служебно правителство е направило онова, което са посъветвали експертите. Той припомни, че се е консултирал и с президента Радев, защото не само служебното правителство е назначено от него, но и защото той е авиационен експерт. \"Аз се консултирах с президента, защото той разбира от въпроса. Той ме посъветва да се вземе решение, за да не изпуснем срока\", каза професорът. Проф. Герджиков подчерта, че остава отдаден на правото и преподаването в Алма матер, каквито и позиции да заема.", "date": "2017.11.26", "title": "Герджиков: Вдигнаха добре топката на Нинова и тя се възползва"}
{"url": "https://www.24chasa.bg/novini/article/6573399", "text": "Резултата от приватизацията е над 4 825 600 000 щатски долара, това са данни от Националния статистически институт. Тоест трябвало е да бъдат приватизирани определени суми, получена е по-голяма сума от тази, която е трябвало да бъде получена. Това е истината за размерите\", заяви пред Би Ти Ви Иван Костов.  „България е най-бедната държава в Европа, защото на два пъти претърпя колосални фалити. Фалит държавата обяви официално през март 1990 г. и спря плащанията по външния дълг. Беше изключена от пазарите, беше невъзможно да се рефинансират нейните плащания, нейните задължения, особено в чужбина, и изпадна в тежка дългова криза. Втората причина е финансовият колапс от 1996-1997 г.”, посочи той. Да се твърди, че тези милиарди са откраднати, е абсолютно неоснователно, подчерта още той в разговора. „20% от приватизацията е извършена по метода на масовата приватизация. Това означава да се твърди, че милиони българи са откраднали 20% от това, което са приватизирали със средствата на масовата приватизация. Следващата приватизация от 1997 г. до 2005 г. преминава на два етапа. През 1997 г. се приватизират предприятия, които са обявени за фалит. Големи 70 предприятия са обявени във фалит. Алтернативата беше или да бъдат фалирани, или да бъдат приватизирани”, обясни бившият премиер. „Прокуратурата обяви навремето, че проверява 500 сделки от общо 10 000. Повдигнати са десетина обвинения и нито едно от тях не е издържало в съда. Няма нито един осъден за това, че е извършил престъпление в приватизацията”, подчерта бившият премиер. „Това, което трябва да се направи в момента, за да се излезе от този капан, в който са изпаднали и политиците, и общественото мнение, е да се направи приключителен баланс на Агенцията за приватизация”, смята той. Той определи като необоносвана и оценката за стойността на държавната собственост, която е била приватизирана, която се повтаря до днес – за 30 милиарда. „Всъщност 30 милиарда няма”, категоричен беше Костов. „Резултатът от приватизацията по данните на НСИ, превърнат в щатски долари, е 4 825 600 000”, заяви Костов.", "date": "2017.11.26", "title": "Костов: Не ми тежи нищо, аз съм горд с това, което съм направил"}
{"url": "https://www.24chasa.bg/novini/article/6573406", "text": "Лондонската полиция разпита двама мъже във връзка със спора, създал масова паника в метростанция Oxford Circus в центъра на британската столица, предаде BBC. Мъжете, на възраст 21 и 40 години, са се явили в полицейски участък доброволно, след като властите разпространиха снимките им. Разследването на инцидента продължава, предаде \"Фокус\". 16 души бяха ранени при паническо бягство след слух за стрелба на платформата на метростанцията по централната линия на метрото. Няма доказателства, че е било използвано оръжие, посочват от полицията.", "date": "2017.11.26", "title": "Разпитаха двама мъже във връзка със спора, създал масова паника в Лондон"}
{"url": "https://www.24chasa.bg/novini/article/6573665", "text": "Актьорът Ранс Хауърд е починал на 89-годишна възраст, предадоха Асошиейтед прес и ТАСС. За кончината му в Туитър е съобщил синът му, известният режисьор Рон Хауърд. В публикацията си кинодеецът отбелязва, че баща му се е отличавал с умението си да балансира между амбицията и високата лична нравственост, предаде БТА. Ранс Хауърд започва актьорската си кариера през 40-те години на миналия век. Снимал се е в над 250 филмови и телевизионни продукции. Изпълнявал е роли и в няколко филма на сина си Рон Хауърд, сред които \"Аполо 13\", \"Късметлията\", \"Красив ум\". Сред телевизионните участия на Ранс Хауърд са епизодични роли в сериали като \"Зайнфелд\", \"Досиетата Х\", \"Спешно отделение\", \"Анатомията на Грей\", \"Кости\" и \"Щастливи дни\", главната роля в който изпълнява синът му Рон. Освен на режисьора Рон Хауърд, Ранс Хауърд е баща и на актьора Клинт Хауърд и дядо на актрисите Брайс Далас Хауърд и Пейдж Хауърд. Покойната му съпруга Джийн Хауърд също е била актриса, припомня Асошиейтед прес", "date": "2017.11.26", "title": "Почина актьорът Ранс Хауърд"}
{"url": "https://www.24chasa.bg/novini/article/6573683", "text": "С доживотната присъда на бившия военен командир на босненските сърби Ратко Младич за геноцид и престъпления срещу човечеството Международният трибунал в Хага амнистира Слободан Милошевич и Белград от отговорност за войната в Босна и Херцеговина, и то тихо, без да разтръбява това, пише хърватският в. \"Ютарни лист\". Милошевич е поддържал връзки с бившия президент на Република Сръбска Радован Караджич и с Ратко Младич, предаде БТА. Според трибунала в Хага обаче връзките им не са били достатъчно силни, за да се смята, че Милошевич е бил част от колективното престъпно начинание в Босна и Херцеговина, целящо прогонване на босненските хървати и мюсюлмани от големи територии в Босна, на които сърбите да създадат своя етнически хомогенна държава, пише загребският вестник. Въпреки че Младич бе обвинен, че е извършил престъпленията заедно с Милошевич и неговите белградски сътрудници, четейки присъдата в сряда, съдиите изхвърлиха от нея лидера на Сърбия и Югославия Слободан Милошевич, отбелязва авторът на статията.", "date": "2017.11.26", "title": "Хърватски вестник: С присъдата на Младич Трибуналът в Хага амнистира Сърбия"}
{"url": "https://www.24chasa.bg/novini/article/6573686", "text": "Ако човек има кафяви очи, но винаги е искал сини, мечтата му може да се сбъдне с помощта на изобретение на американски специалисти, съобщи Нюзру. Американската компания \"Строма медикъл\" предлага лазерна технология за промяна на цвета на очите. Методът вече е приложен на минимум 37 души. Самата процедура продължава около 20 секунди, предаде БТА. За това време лазерът успява да унищожи меланина, придаващ кафяв цвят на очите и косата. Постепенно започва да се проявява синя пигментация. Лазерът е с ниска мощност, така че рискът от увреждане на зрението е минимален. Независими експерти обаче гледат на процедурата с голямо недоверие. Освен това, към настоящия момент промяната на цвета на очите с лазер не е получила официално одобрение.", "date": "2017.11.26", "title": "Цветът на очите може да бъде променен с лазер за около 20 секунди"}
{"url": "https://www.24chasa.bg/novini/article/6573693", "text": "Президентът на Зимбабве Робърт Мугабе и неговата съпруга ще получат \"златно ръкостискане\" на прощаване, възлизащо на милиони долари. Това предвижда договореното споразумение преди оттеглянето му, постигнато миналата седмица, предаде БТА. Точната сума, която ще се изплати на бившия президент и съпругата му Грейс все още не ясна. Според високопоставен представител на управляващата партия, който е съобщил подробностите по споразумението, става дума за не по-малко от 10 милиона долара, информира в днешния си брой британският в. \"Гардиън\". Същият източник твърди, че Мугабе, на когото бяха дадени гаранции за имунитет от преследване, който важи и за широките бизнес интереси на неговото семейство, ще получи \"в брой 5 милиона долара\" незабавно и още пари всеки месец. Според изданието, ако съпругата на бившия президент Грейс Мугабе го надживее, на нея ще й бъде изплатена половината от сумата, определена за Робърт Мугабе. На 21 ноември Робърт Мугабе, който управляваше Зимбабве през последните 37 години, първо като премиер, а след това като държавен глава, обяви, че подава оставка. Това стана, след като армията блокира пътищата към държавните институции в страната, взе под свой контрол телевизията и постави Мугабе под домашен арест. След това управляващата партия в страната Африкански национален съюз на Зимбабве - Патриотичен фронт отстрани Мугабе от поста ръководител на движението и назначи за нов лидер първия вицепрезидент Емерсън Мнангагва. На 24 ноември той положи клетва като държавен глава на Зимбабве.", "date": "2017.11.26", "title": "Бившият президент на Зимбабве ще получи 10 млн. долара и имунитет за семейството му"}
{"url": "https://www.24chasa.bg/novini/article/6573695", "text": "Ирак планира да изгради нов петролопровод, по който да се транспортира петрол от петролните находища в Киркук до пристанището на Джейхан в Турция. Това съобщи днес петролното министерство в Багдад, цитирано от Ройтерс. Новият петролопровод ще замени старата и силно повредената отсечка от петролопровода Киркук-Джейхан, която пострада от атаките на \"Ислямска държава\". Той ще тръгва от съседния град Байджи и ще поема към района Фиш-Хабур на границата с Турция, се допълва в комюникето, предаде БТА. Ще бъдат поканени специализирани компании, които да представят офертите си за участие в проекта, уточни говорител на иракското петролно министерство, цитиран от ДПА, без да уточни кога се очаква новият петролопровод да бъде завършен. Територията, през която преминава сегашният петролопровод Киркук-Джейхан, бе превзета от ИД през 2014 година и отвоювана от иракските сили, подкрепяни от САЩ, през последните две години, припомня Ройтерс.", "date": "2017.11.26", "title": "Ирак планира изграждането на нов петролопровод от Киркук до Турция"}
{"url": "https://www.24chasa.bg/novini/article/6573713", "text": " 22-ма души пострадаха, след като част от пода на нощен клуб на испанския остров Тенерифе се срути, предаде AFP. Инцидентът е станал в около 2,30 часа местно време в заведение в Адехе, в югозападната част на острова. От местните власти посочват, че са рухнали около четири квадратни метра от пода и хората са пропаднали в мазето на сградата, предаде \"Фокус\". Службите са евакуирали клуба, а 22-ма души са отведени в болница. Двама от пострадалите са с тежки травми. Сред ранените са двама френски граждани, белгиец и румънец. Полицията е започнала разследване.", "date": "2017.11.26", "title": "Подът на нощен клуб на остров Тенерифе пропадна, 22-ма пострадаха"}
{"url": "https://www.24chasa.bg/novini/article/6573706", "text": "Туристическият сектор в Гърция е отбелязал ръст в размер на 7% от началото на годината, съобщава Fox News. Това е добра новина за гръцката икономика, тъй като всяко пето работно място в Гърция е в сектора на туризма, предаде \"Фокус\". „2017 е годината, когато оставихме кризата зад гърба си“, каза Дикеос Калавридинос, базиран в Атина туристически агент. По думите му, гръцките дестинации привличат все повече туристи. Той подчерта, че Атина е един от най-безопасните градове в света, докато в други европейски градове терористични атентати отблъскват туристите. Нестабилността в Турция също допринася за съживяването в сектора.", "date": "2017.11.26", "title": "Туризмът в Гърция бележи съществен ръст през 2017 г."}
{"url": "https://www.24chasa.bg/novini/article/6573721", "text": "Автомобил се е врязал в група пешеходци рано тази сутрин пред дискотека в германския град Куксхафен, в провинция Долна Саксония, съобщиха германски медии. \"Обстоятелствата засега са неясни. В момента няма сигнали, че става дума за терористичен акт\", съобщи полицията в Туитър, цитирана от ТАСС. При инцидента са пострадали шестима души, състоянието на единия се оценява като тежко, предаде БТА. Задържан е 29-годишният шофьор, който според полицията е бил под въздействие на алкохол. Според първоначални данни на разследващите органи обаче, той изглежда е действал съзнателно, пише електронното издание \"Норд 24\".", "date": "2017.11.26", "title": "Кола се вряза в група пешеходци в Германия, няма данни за терористичен акт"}
{"url": "https://www.24chasa.bg/novini/article/6573743", "text": "Останалата без дом 85-годишна жена, за която ви разказахме вчера, ще бъде настанена в дом за възрастни хора в столицата. Безвъзмездната помощ идва от собственичката на дома, разказва  Преди дни възрастната дама е била принудително изведена от помещението, в което е живеела. Тя не успявала да плати наема си повече от шест месеца. Две нощи пенсионерката прекарва под открито небе заедно с багажа си на метри от социалната служба. Днес собственичка на дом за възрастни хора в столицата предложи да приеме жената безвъзмездно.", "date": "2017.11.26", "title": "Осигуриха постоянен дом на възрастната жена, изгонена на улицата в София"}
{"url": "https://www.24chasa.bg/novini/article/6573757", "text": "Премиерът на Великобритания Тереза Мей се е договорила с Европейския съюз размерът на сметката за Брекзит, която ще надхвърли 40 млрд. паунда, да остане тайна, съобщи The Sunday Times, цитиран от \"Фокус\". По данни на изданието, Мей е уверила европейските си колеги, че нейното правителство е готово да заплати по-голяма сума за излизането си от ЕС, за да може на заседанието на Европейския съвет през декември да започне обсъждане на нова търговска сделка между Лондон и Брюксел. „В споразумението за Брекзит няма да има цифри“, заяви високопоставен източник от ЕС пред изданието. На срещата на Европейския съвет конкретните ангажименти на Великобритания пред ЕС няма да фигурират в цифри, за да се избегне политически шум, отбелязва ежедневникът.", "date": "2017.11.26", "title": "Тереза Мей се договори с ЕС да запазят в тайна сметката за Брекзит"}
{"url": "https://www.24chasa.bg/novini/article/6573792", "text": "Нападението в джамия на Синайския полуостров е било извършено от десетки мъже с военни униформи и автомати, предаде CNN, като се позова на местните власти. Нападателите, които са наброявали между 25 и 30 души са пристигнали с джипове пред суфистката джамия Бир ал Абед в северната част на полуострова, предаде \"Фокус. Някои от тях са били с маски на лицата, а най-малко един е носил знамето на „Ислямска държава“, казаха от прокуратурата на Египет. Те са се разположили пред входовете на сградата малко преди да се чуят взривове, след което са открили стрелба по хората, напускащи джамията.", "date": "2017.11.26", "title": "Десетки мъже с военни униформи и автомати извършили нападението на джамия в Египет"}
{"url": "https://www.24chasa.bg/novini/article/6574596", "text": "Стотина души от организацията \"Спаси София\" поискаха оставката на Фандъкова заради ремонта на \"Дондуков\". По протестите им е пълно с активисти на БСП. Предизборната кампания започна, коментира кметът на София. Видни ссторичани я подкрепиха с постове във фейсбук.                                                                                                                                                                                                                                                                                                                       ", "date": "2017.11.26", "title": "Червен заговор срещу Фандъкова"}
{"url": "https://www.24chasa.bg/novini/article/6574068", "text": "Турция разчита, че САЩ ще прекратят сътрудничеството със сирийските кюрдски Сили за защита на народа /СЗН/, които Анкара смята за клон на забранената в Турция Кюрдска работническа партия, заяви днес турският премиер Бинали Йълдъръм, преди да замине на двудневно посещение във Великобритания по покана на британския премиер Тереза Мей, предаде ТАСС, цитирана от БТА. \"Ние винаги сме казвали, че САЩ направиха неправилен избор, като решиха да сътрудничат с Партия на демократичния съюз (ПДС) и СЗН в борбата с терористичната групировка \"Ислямска държава\". САЩ ни заявяваха, че това е принудителен избор. След разчистването на региона от екстремистите вече няма такава нужда. Ние очакваме прекратяване на това сътрудничество и възстановяване на връзките на Вашингтон с истинските съюзници\", каза Йълдъръм. По-рано турският външен министър Мевлют Чавушоглу съобщи, че американският президент Доналд Тръмп е обещал на турския си колега Реджеп Тайип Ердоган САЩ да прекратят доставките на оръжие за СЗН. По-късно Белият дом съобщи, че Тръмп е уведомил Ердоган за предстоящо \"коригиране на военната подкрепа\" на партньорите на САЩ в Сирия. Вчера агенция Асошиейтед прес съобщи, че Държавният департамент и Пентагонът не са били уведомени предварително за плановете на Тръмп да спре доставките на оръжие за кюрдите. През последните няколко месеца Анкара критикува политиката на Вашингтон за въоръжаване на сирийските кюрди. Турските официални представители смятат, че борбата с \"Ислямска държава\" е само предлог за доставките, а попадналото в ръцете на кюрдите оръжие по-късно може да бъде насочено срещу Турция. Затова още през лятото Турция започна да прехвърля към границата със Сирия военна техника и части, без да изключва военни операции срещу СЗН и ПДС в сирийския кюрдски анклав Африн.", "date": "2017.11.26", "title": "Йълдъръм: Очакваме САЩ да прекратят сътрудничеството със сирийските кюрди"}
{"url": "https://www.24chasa.bg/novini/article/6574123", "text": "ПП ГЕРБ означава бъдещето на България. ПП ГЕРБ означава стабилност и надеждност вместо хаос и несигурност. Това се казва в поздравителния адрес на евродепутата Манфред Вебер и председател на Групата на ЕНП в Европейсия парламент по повод преизбирането на Бойко Борисов за председател на ПП ГЕРБ, съобщиха от пресцентъра на партията. „Докато партиите от левия политически спектър се опитаха да отдалечат България от Европа и да я ориентират на изток, ПП ГЕРБ запази про-европейската и евро-атлантическа ориентация на България. Докато левите политически партии означаваха икономически застои, ПП ГЕРБ донесе растеж и работни места за страната. ПП ГЕРБ и Вашето правителство означават успех и аз Ви поздравявам за това. Този успех бе възможен благодарение на една силна и енергична партия и на Вашата отдаденост като неин лидер. Този ясен компас и тази сила на ПП ГЕРБ ще са ключът към успеха на Българското председателство на Съвета на ЕС през следващата година. Аз особено се радвам, че Вие превърнахте бъдещето на Западните Балкани в основен приоритет на Вашите шест месеца на чело на правителствата в ЕС. Никой не би бил по-добре позициониран от Вас да гарантира просперитета и стабилността в региона и да постави на дневен ред европейската перспектива за страните от Западните Балкани. Също така благодаря на Вашата партия за ценния й принос към ежедневната работа на Европейския парламент. Под лидерството на ръководителя на делегацията Ви и зам.-председател на Групата Андрей Ковачев, евродепутатите на ПП ГЕРБ Асим Адемов, Ева Майдел, Андрей Новаков, Емил Радев и Владимир Уручев са истински стожери за силата и успеха на Групата на ЕНП в Европейския парламент. Само преди известно време, бях особено щастлив от избора на бившия зам.-председател на нашата Група Мария Габриел за европейски комисар от България, отговарящ за важното портфолио дигитална икономика и общество. Политическото семейство на ЕНП има нужда от такива ангажирани и визионерски партии-членки като ПП ГЕРБ за общия успех през следващите месеци и години. Желая Ви всичко най-добро за това ключово събитие за политическия живот на партията и нейните бъдещи политики. Заедно ние сме силни и заедно постигаме най-добрите резултати за България и за Европа”, се казва още в поздравителния адрес на Манфред Вебер.", "date": "2017.11.26", "title": "Манфред Вебер: ГЕРБ означава бъдещето на България - стабилност и надеждност"}
{"url": "https://www.24chasa.bg/novini/article/6574150", "text": "Турският президент Реджеп Тайип Ердоган заяви днес в Истанбул, че е готов да подаде оставка, ако опозиционната Народнорепубликанската партия /НРП/ успее да докаже, че той има сметки в чужбина, предаде ТАСС, позовавайки се на турската държавна телевизия ТРТ. \"Ако можете да потвърдите, че моите пари са в някакви банки зад граница, то аз ще подам оставка от президентския пост\", заяви Ердоган. В изказване пред парламентарната група на НРП на 21 ноември лидерът на опозиционната партия Кемал Кълъчдароглу заяви, че членове на семейството на Ердоган са \"изпратили милиони долари в компания, базирана в данъчни убежища в чужбина\". По-рано Кълъчдароглу критикува управляващата Партия на справедливостта и развитието, че е пресякла усилията за предприемане на разследване за евентуално участие на синовете на премиера Бинали Йълдъръм в офшорни компании, предава БТА. Ердоган заведе иск за обезщетение от 1,5 милиона лири /380 000 долара/ срещу Кълъчдароглу заради неговото изказване. Йълдъръм също заведе дело за обезщетение в размер на 500 000 турски лири срещу два опозиционни вестника в Турция заради информации за разкритията на \"Парадайз пейпърс\" и предполагаеми връзки на неговите синове с офшорни компании.", "date": "2017.11.26", "title": "Ердоган: Готов съм да подам оставка, ако опозицията намери мои сметки в чужбина"}
{"url": "https://www.24chasa.bg/novini/article/6574205", "text": " Привърженици на армейците прехвърлили оградата на сектора за гости и нахлули в терена. Това наложи мачът да бъде прекратен за около 15 минути в първото полувреме. Феновете на червените пробили загражденията и тръгнали към централната трибуна, разказаха очевидци. От своя страна поддръжниците на „Локомотив” напуснали местата си и започнал бой между двете агитки. Тогава полицията се намесила. Присъствали разказаха, че на терена било страшно. Хвърчали камъни, премесени с димки и запалени факли. Имало и пострадали. Според полицията 12 хулигани са арестувани след продължилото меле около 15 минути. Органите на реда овладели развилнeлите се агитки, след което мачът продължил.", "date": "2017.11.26", "title": "12 в ареста след масовия бой, който прекъсна мача в Пловдив (Видео)"}
{"url": "https://www.24chasa.bg/novini/article/6574199", "text": "Хорст Зеефохер заяви, че „голяма коалиция“ между Съюза (ХДС/ХСС) и Социалдемократическата партия на Мартин Шулц е „най-добрата възможност за Германия“, пише немската редакция на The Local. Лидерът на баварската партия Християнсоциален съюз, която е партньор за политическата формация на Ангела Меркел е направил изказването си в неделя по време на интервю за немски вестник. Според думите на Зеехофер, съюз със Социалдемократическата партия е „най-добрата възможност за Германия, за предпочитане пред „ямайска“ коалиция, нови избори или правителство на малцинството“, предава \"Фокус\". По-рано преговорите за тристранна ямайска коалиция между Съюза (ХДС/ХСС), Свободната демократическа партия и формацията „Зелени“ се разпаднаха, хвърляйки страната в политическа криза. В събота канцлерът Ангела Меркел заяви, че нейна цел да е формира правителство колкото е възможно по-скоро, като се изказа против провеждането на нови избори.", "date": "2017.11.26", "title": "Лидерът на ХСС: Най-добрата възможност е коалицията ни със Социалдемократическата партия"}
{"url": "https://www.24chasa.bg/novini/article/6574220", "text": "\"Някога, много отдавна тъмните сили владеели Кукерград. Злото държало хората в страх и подчинение. Змейове, призраци, таласъми и караконджули се раждали в сенките на Хадес и тормозели хората. Никой не събирал сили да дръзне срещу Царството на Мрака. Никой... освен шепа смели мъже, на които било съдено да прогонят Бесовете и освободят земята на дедите си от Вечната нощ!\", разказва GoTV.", "date": "2017.11.26", "title": "Как се роди Кукерландия"}
{"url": "https://www.24chasa.bg/novini/article/6574224", "text": "Ако двете най-големи партии в Германия успеят да постигнат бързо споразумение за съставяне на коалиционен кабинет, то Германия ще има ново правителство още през януари. В петък социалдемократите обявиха, че са отворени за преговори за изход от кризата, след като преди това многократно категорично отказваха да участват в каквито и да е разговори с християндемократите на Ангела Меркел и смятаха да останат в опозиция. Провалът на преговорите за съставяне на коалиция между консерватори, либерали и зелени обаче ги постави в нова ситуация, в която всеки бъдещ провал на Германия би се писал на тяхна сметка като партия, отказала да поеме ангажимента си пред избирателите, поясниха от партията. Самата Ангела Меркел пък обяви, че смята провеждането на нови избори за грешния път и е против това. До нови избори ще се стигне обаче, ако социалдемократите все пак не се разберат за управлението. Засега големи противници на трета коалиция между консерватори и социалдемократи има най-вече в младежките им организации. Младите социалдемократи категорично отхвърлят този вариант, а младежкото ХДС обяви, че ако до Коледа няма кабинет, усилията не си струват и Меркел трябва да подаде оставка. Засега е ясно, че лидерите на ХДС Ангела Меркел, на ХСС Хорст Зеехофер и на ГСДП Мартин Шулц ще се срещнат в четвъртък при президента Щайнмайер за първи сондаж. През уикенда и социалдемократите, и консерваторите обявиха какви са условията им за поредно съвместно управление в голяма гоалиция. Социалдемократите ще се опитат да постигнат всичко от предизборната си програма, като приоритет за тях е намаляването на данъците на средната класа и на ниско платените, големи инвестиции в образованието и здравеопазването, както и отмяната на частното здравно застраховане. За ХДС/ХСС приоритет остава запазването на горна граница от 200 000 бежанци годишно в страната, като тази граница не бива да нарушава обаче Женевската конвенция, намаляването на данъци за средната класа и осигуряването на квалифицирани работници за бизнеса. Според проучване на агенция „Емнид“ за вестник „Билд ам зонтаг“ доверието към големите партии расте. ХДС в момента се радва на 33% одобрение, а ГСДП на 22%.", "date": "2017.11.26", "title": "Германия с ново правителство през януари?"}
