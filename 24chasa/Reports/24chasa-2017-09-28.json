{"url": "https://www.24chasa.bg/novini/article/6470850", "text": "Минималната работна заплата ще бъде увеличена от от 460 на 510 лв. от 1 януари 2018 г. Това съобщи социалният министър Бисер Петков. От догодина с 3,9% ще се вдигнат и минималните осигурителни прагове по браншове и дейности. Социалният министър обяви решението си за административно определяне на праговете пред работодатели и синдикати, след като бизнесът бойкотира договарянето им. Работодателите отново се обявиха срещу вдигането на праговете и изобщо срещу съществуването им. Петков мотивира увеличението с прогнозите за ръста на БВП, на средния осигурителен доход и прогнозната стойност на инфлацията. Той припомни, че миналата година нямаше административно повишение, а увеличението беше до позициите на минимална работна заплата. Ако праговете не бъдат повишени административно, в над 60% от дейностите те ще останат под минималната заплата, каза министърът. Там, където получената величина е под прага на минималната работна заплата (510 лв.), ще бъде приравнена, поясни той. Догодина се очаква и пенсиите да се увеличат с 3,8%. Ще дам отговор с колко точно ще се вдигнат на 31 октомври, когато анализираме всички възможности на бюджета, каза след тристранката вицепремиерът Валери Симеонов. В предизборната програма на “Обединени патриоти” е залегнала 300 лв. минимална пенсия, напомни той. Сблъсъкът на позиции за клас прослужено време се отложи за следващото заседание на съвета. Работодатели сезираха Комисията за защита от дискриминация по казуса. От КТ “Подкрепа” обясниха, че решенията на комисията имат законодателен характер, затова трябва да се изчака произнасянето ѝ.", "date": "2017.09.28", "title": "Минималната заплата става 510 лева от догодина (Обновена)"}
{"url": "https://www.24chasa.bg/novini/article/6470882", "text": "Очакваме да няма поредното забавяне в реализацията на проектите за модернизация на въоръжените сили, защото с многофункционалните модулни патрулни кораби ще се даде изключително мощно нарастване на способностите на ВМС. Тогава вече ще имаме тази така необходима симбиоза между корабите и вертолетите. Това каза президентът и върховен главнокомандващ на Въоръжените сили Румен Радев, който присъства тази вечер в София на представянето на филм, посветен на 100 години от създаването на Българската военноморска авиация, съобщи БТА. Държавният глава изрази надежда, че всички проблеми, които съпътстват тежкото всекидневие на работещите във военноморската ни авиация, ще бъдат решени и то на ниво, което съответства на задачите, риска и на отговорността, която те носят. Много малко държави в света могат да се похвалят със 100 години авиация, а съвсем малко държави - със 100 години военноморска авиация, изтъкна президентът, който посочи предизвикателствата да се лети над водата. Това е посоката вътре в сърцето, то ти дава посоката. Посоката да служиш с огромно себеотрицание, себеотдаване на своята Родина, независимо в каква трудна обстановка изпълняваш задачата си, каза президентът за това как пилотите ни са летели преди 100 години в трудната среда с примитивни уреди. Ето това са тези мъже - нашите ветерани, пренесли верността към тази посока на сърцето, предавайки я на днешното поколение военноморски летци и специалисти, каза държавният глава. На събитието присъства и последният пилот на легендарния водосамолет \"Арадо\" - майор от запаса Мирчо Калчев. Президентът благодари на майор Калчев, че пази живи този спомен и тези добродетели.", "date": "2017.09.28", "title": "Румен Радев: С модулните патрулни \nкораби нарастват способностите на ВМС"}
{"url": "https://www.24chasa.bg/novini/article/6470896", "text": "Руският президент Владимир Путин пристигна днес в Анкара за разговори с турския си колега Реджеп Тайип Ердоган, съсредоточени върху Сирия, Ирак и оръжеен договор, който безпокои Запада, съобщава АФП. По време на срещата двамата лидери \"ще обсъдят двустранните отношения между Турция и Русия, както и регионални въпроси, като се започне със Сирия и Ирак\", посочи вчера турското президентство. Путин беше посрещнат с почетен караул при пристигането си в президентския дворец в Анкара, съобщава ТАСС. Турският президент Реджеп Тайип Ердоган лично е посрещнал госта на входа на двореца. Двамата президенти се очаква да вечерят заедно, а след това да проведат разговори, които ще бъдат последвани от пресконференция, предвидена за 21.30 часа, според информация от турското президентство. Вестник \"Миллиет\" отбеляза днес, че главни теми на обсъждане на двамата лидери ще бъдат осигуряването на сигурността на руските и турските военни в сирийската провинция Идлиб, обстановката след референдума за независимост на иракските кюрди, енергийни проекти, търговските отношения и купуването от Турция на руските ракетни системи С-400. На 12 септември турският президент Ердоган съобщи, че Анкара е подписала с Москва споразумение за покупка на системи С-400, като тази новина предизвика безпокойството на партньорите на Турция в НАТО.", "date": "2017.09.28", "title": "Путин пристигна в Анкара за разговори с Ердоган за оръжеен договор"}
{"url": "https://www.24chasa.bg/novini/article/6470729", "text": "Катаджия бе арестуван с 36 000 лв. подкуп в София. Той поискал парите, за да върне откраднати багер и бобкат на приятел. Полицаят е задържан с рушвета в сряда от криминалисти на столичното 6-о РУ. Униформеният Венцислав Евтимов се познавал от години с Дамян Христов. Когато Дамян се оплакал, че са му откраднали багера и бобката на фирма CASE, Евтимов казал, че може да помогне, за да се върне техниката за над 300 000 лв. Само след ден обяснил, че заради контактите си като полицай знае кой е задигнал машините. Казал на Дамянов, че ще си ги получи, ако плати 36 000 лв. откуп. Мъжът се съгласил, но своевременно уведомил и полицията. Така в сряда, когато предал парите, МВР служители задържали катаджията. Той бил хванат с цялата сума, която предварително била белязана. При разпитите Евтимов мълчал, наложен му е 72-часов арест и е задържан в “Г. М. Димитров”. Първоначално се проверявало дали катаджията не си е измислил, че знае къде са 2-те машини. Според разследващите обаче той наистина е бил наясно с местонахождението им. “Евтимов работи с автокрадци. Вальо Дабата и Ванко Волуешки крадат техниката, а Венцислав прибира откупите”, обясниха криминалисти за “24 часа”. Дабата и Волуешки бяха арестувани като част от бандата за убийства Килърите 2. Делото вече е в спецсъда. Смята се, че Дабата е близък с друг автокрадец - Светослав Петков-Лъвицата. Засега срещу тях няма достатъчно доказателства, затова не са и обвинени. Катаджията обаче рискува до 7 години затвор, ако бъде признат за виновен. В петък прокуратурата ще иска той да остане за постоянно в ареста.", "date": "2017.09.28", "title": "Само в \"24 часа\": Катаджия иска 36 000 лв., за да върне краден багер"}
{"url": "https://www.24chasa.bg/novini/article/6470827", "text": "От март догодина София ще има нови пешеходни зони. “Витошка” ще се разшири с участъка от ул. “Алабин” до бул. “Стамболийски” и така по цялото ѝ протежение от НДК до църквата “Св. Неделя” ще се движат само пешеходци и трамваи. За коли ще се затвори и част от ул. “Георг Вашингтон” - между улиците “Трапезица” и “Пиротска”. Разширението на “Витошка” скара общинските съветници, а дебатите продължиха 2 ч. Критики заради кратки доклади без анализ отнесе зам.-кметът по транспорта Евгени Крусев, а Борислав Бориславов от СДС предупреди, че другия път това ще е мотив за искане на оставка. “Не сме против пешеходните зони, а срещу това да се правят бамбашката доклади от 1 страничка. За каква екология говорите, като в съседните улици ще бъде дим? Нека да затворим целия център, но първо да осигурим алтернативи”, заяви Калоян Паргов от БСП. “Центърът трябва да е пешеходна зона. Бул. “Витоша” не е паркинг. Оттам минават 2 метролинии и 5 трамвая, има и 2 подземни паркинга”, защити се Крусев. Критиките продължиха и при обсъждането на доклада за ограничение на скоростта до 30 км в историческия център и въвеждане на успокоена зона с велоленти. То ще важи за улиците в карето от ул. “Алабин”, булевардите “Хр. Ботев”, “В. Левски” и “Цар Освободител” и ул. “Леге”. Според Бориславов докладът трябвало да влезе в златната книга на СОС, защото според него в центъра били и булевардите “Монтевидео” и “Овча купел”, на които ще има велоленти. Венцислав Мицов от “Глас народен” сравни доклада с хайку, а Радослав Абрашев от СДС обясни, че центърът щял да стане пълзяща зона. В крайна сметка ограничението на скоростта в центъра бе прието, а Крусев уточни, че са нужни 2 месеца, за да се поставят знаци и маркировка. 2700 души дневно минават през пешеходната “Витошка”, а от ул. “Алабин” до ларгото - 2400. Транзитният трафик от бул. “Т. Александров” към “Цар Освободител” и “Дондуков” е 22 хил. коли дневно. С това решение осигуряваме връзка между пешеходните зони и правим стъпка да върнем града на хората, каза главният архитект на София Здравко Здравков. Догодина пешеходната зона на “Витошка” ще се разшири до пл. “Св. Неделя”.", "date": "2017.09.28", "title": "Колите ще се движат с 30 км по уличките в центъра на София"}
{"url": "https://www.24chasa.bg/novini/article/6470849", "text": "Главният прокурор Сотир Цацаров, който днес навърши 51 г., посрещна рождения си ден извън дома и прокуратурата - в Брюксел. “От сутринта телефонът му не е спрял да звъни. Някои изпращат есемеси, други се обаждат лично”, разказаха членове на делегацията. Цацаров едва успявал да благодари за пожеланията между работните срещи. В столицата на Европа той разговарял с нашия еврокомисар Мария Габриел и с комисаря по правосъдието Вера Юрова. Основната тема била европейската прокуратура, която ще се създаде при българското председателство. “Прибирам се в София в полунощ, а утре сутрин съм на работа”, обясни главният прокурор пред “24 часа”. Цацаров нямал представа какви подаръци е получил. Рождения ден щял да отбележи със семейството си през уикенда. Според колегите му в София заради интереса на главния прокурор към историята в кабинета му вчера пристигнали картини, антикварни книги, оръжия и бойни знаци. Колегите му в прокуратурата не забравили и хобито на шефа си - да прави макети на самолети. Така че внушителната му колекция вече е попълнена с нови модели.", "date": "2017.09.28", "title": "Цацаров в Брюксел на телефона за ЧРД"}
{"url": "https://www.24chasa.bg/novini/article/6470861", "text": "33-годишна българка беше намерена мъртва в Гърция. Гръцките сили за сигурност водят разследване, като не се изключва версията да става дума за убийство. Елена Чимева е открита мъртва на гръцкия остров Миконос в скалите на района Вида, съобщи в. “Български новини”. Случаен минувач е забелязал безжизненото тяло на българката, докато се разхождал. Тялото е открито на 25 септември около 14,30 часа. Трупът на жената е закаран с линейка в здравен център в Миконос, където е констатирана нейната смърт. В близост до трупа е открита чанта с документи и сума от 1000 евро. След направената аутопсия на тялото констатацията на съдебния лекар е, че жената е починала от удар в главата. “Най-вероятно става дума за нещастен случай. По моя инфорамция българката е туристка”, заяви външната министърка Екатерина Захариева по Би Ти Ви. Близките вече са уведомени, допълни тя. По първоначална информация на полицията жената се е разхождала по тясна пътека край скалиста местност, подхлъзнала се е и е паднала от над 3 метра височина. При лекарския оглед е установено наличие на множество травми. Дали обаче е паднала сама, докато се е разхождала, или има криминален елемент, ще стане ясно след приключване на предварителното разследване. Властите са оставили отворени всички възможности - както тази за инцидент, така и за престъпение. Елена Чимева е родена на 17 май 1984 година. Предполага се, че е постоянно живееща в Гърция, тъй като е имала телефонна карта от гръцки мобилен оператор.", "date": "2017.09.28", "title": "Българка открита мъртва  на остров Миконос (обзор)"}
{"url": "https://www.24chasa.bg/novini/article/6470898", "text": "Присъдата срещу шведския турист Ралф Сундберг, ритнал българска камериерка, не е справедлива, а унижение за пострадалата и за българското правосъдие. Това каза главният прокурор Сотир Цацаров в Брюксел, цитиран от БТА. Преди дни районният съд в Несебър наказа с 4 500 лв. глоба шведа, който пиян изрита в главата Диана Петкова в Слънчев бряг. “Това унижение не се дължи на съдебния състав, разглеждал делото”, уточни Цацаров. “Като бивш съдия мога да кажа - в тези случаи законът задължава съдията да освободи подсъдимия от наказателна отговорност и да му наложи глоба. Максималната е 5000 лв., съдията е наложил 4500 лв.”, обясни главният прокурор. Според него присъдата е унизителна, защото такъв е законът Цацаров призова юристите в парламента да се замислят дали не трябва да се повишат наказанията за такива престъпления. “Не корете съдията, той е приложил закона, свършил си е работата. Най-лесно е да се критикува съдията. Нека случаят стои като голяма въпросителна дали НК не се нуждае от корекция в тази насока”, коментира Цацаров. На 26 септември освен наложената глоба съдът отмени мярката му за задържане “домашен арест” и Сундберг си замина още на следващия ден Присъдата му не е влязла в сила и затова и да иска, той няма как да плати глобата. В момента тече 15-дневният законов срок, в който тя може да бъде обжалвана или протестирана. По всяка вероятност държавното обвинение няма да протестира, защото наложената глоба от 4500 лв. е близка до максималната 5000 лв. “Все още не сме решили дали ще обжалваме. Няма как г-н Сундберг да извърши плащане преди окончателната присъда. Нека актът стане окончателен и тогава да се разбере какво и в какъв порядък да се плаща”, каза пред “24 часа” адвокат Никола Атанасов, който представлява шведа. Според него Сундберг имал нагласата да плати глобата.   “Дори това да не стане, съществуват процедури в ЕС, по които се действа. В България има специален закон, по силата на който при публично задължение на чужденец към нас въпросната държава по искане на молещата страна изпълнява това, което е необходимо”, продължи адвокатът. Дори Сундберг да обжалва размера на глобата пред Бургаския окръжен съд, присъствието му в залата не е необходимо, разясниха юристи. “От самото начало неговото участие в процеса по това обвинение - нанасяне на лека телесна повреда по хулигански подбуди, не бе задължително. Той си е дал обясненията и можеше изобщо да не присъства. Вместо това бе задържан, прекара дълго време в ареста, а след това под домашен арест, макар че целият случай можеше да приключи за 3 дни”, коментира адвокат Атанасов. Делото срещу шведа, ритнал камериерката Диана Петкова в главата, премина по реда на чл. 78а от НК, при който подсъдимият се освобождава от наказателна отговорност и му се налага административно наказание. Основания за решението са чистото съдебно минало на шведа, това, че се предвижда до 3 г. лишаване от свобода за повдигнатото му обвинение, както и липсата на нанесени съставомерни имуществени вреди. Още докато беше в ареста към бургаския затвор, Ралф Сундберг получи предложение за извънсъдебно споразумение от ударената камериерка Диана Петкова за 50 000 лв. обезщетение. Посъветван от адвоката си, Сундбрег не отговори на офертата. Брутално изританата камериерка е категорична, че ще заведе граждански иск срещу шведа за нанесени морални щети. Диана Петкова ще може да заведе гражданско дело, когато присъдата на Сундберг окончателно влезе в сила. “Няма да се откажа, чувствам се унижена не само от ритника, но и от смешното наказание за виновника. 4500 лв. глоба е нищо. Това ли е нашето правосъдие?”, коментира Диана. Тя брутално и без причина бе изритана в главата на 3 юни в хотел в Слънчев бряг, където работела като камериерка. След ритника 52-годишният Сундберг я подминал невъзмутимо. После се върнал обратно, минал покрай лежащата на пода жена и дори не я погледнал. Разследването установи, че шведът е бил много пиян. Той започнал да се налива още във влака към летището в родината си, след което продължил и в самолета при полета към България. Твърди, че не помни нищо, на няколко пъти се извини чрез медиите и в съдебната зала. Според съдия Йорданка Майска, която му наложи почти максималната глоба, позволена от закона, Сундберг се е скрил зад алкохолното си опиянение и на практика не се е признал за виновен. Не проявил самокритичност , нито елементарно човешко отношение към жертвата, подминавайки я минути след ритника. Лидерът на “Атака” Волен Сидеров намери работа на изританата в лицето камериерка Диана Петкова, стана ясно в четвъртък.   Петкова разказа пред медиите, че иска отново да започне работа като камериерка, но няма кой да съдейства. За по-малко от ден лидерът на “Атака” и председател на ПГ на “Обединени патриоти” намери препитание за Диана.", "date": "2017.09.28", "title": "Цацаров: Присъдата срещу шведа, ритал камериерка, е унижение за нея и правосъдието (Обзор)"}
{"url": "https://www.24chasa.bg/novini/article/6470955", "text": "Румънският парламент уволни управителния съвет на държавната телевизионна компания, след като тя натрупа дългове от над 160 милиона долара и отчете нисък рейтинг, предаде АП. Депутатите отхвърлиха годишния доклад за 2016 г. на телевизия Те Ве Ре и уволниха генералния ѝ директор Ирина Раду и управителния съвет. Назначен е нов борд, а Дойна Градя става генерален директор на телевизията, посочва Аджерпрес. 2016-а е била най-трудната година в историята на телевизията, която съществува от 1956 г. и беше единствената в страната до края на комунизма. В края на 2016 г. петканалната телевизия имаше дългове от 654 млн. леи (167,3 млн. долара). Междувременно бившият генерален директор на Румънската национална лотария Георге Беня и редица други бивши шефове на компанията бяха изпратени на съд по обвинения във вземане на подкуп. Те фалшифицирали търг за подновяване на автомобилния парк на компанията. ", "date": "2017.09.28", "title": "Уволниха шефовете на  румънската телевизия"}
{"url": "https://www.24chasa.bg/novini/article/6470844", "text": "Обществена поръчка за идеен проект на още 3 станции на третата линия на метрото е обявила общинската фирма “Метрополитен” ЕАД. Проектът е за близо 3 км трасе с 3 станции. Те ще са при бул. “Вл. Вазов” и ул. “Витиня”, до стадион “Георги Аспарухов” и в квартал “Левски Г”. Първата ще е надземна, а другите - подземни. Това са последните станции от третата линия. За тях за момента няма финансиране. Освен тях има и още една, която беше планирана с идеята там да има метродепо. То обаче е в “Земляне” и засега строителството ѝ не се планира. “ Това е частично изменение на идейния проект, тъй като след промени в трасето две от станциите ще са подземни. Искаме да сме готови с проекта, в случай че се осигури финансиране”, обясни шефът на “Метрополитен” ЕАД Стоян Братоев. В момента се строят 12 станции на третата линия. Строителството на 8 от тях - в централния участък е 40%, а на другите 4 - от “Красно село” до “Овча купел” - 5%. Всички станции трябва да са готови през есента на 2019 г.", "date": "2017.09.28", "title": "Проектират 3 станции на метрото - до “Герена” и в кв. “Левски Г”"}
{"url": "https://www.24chasa.bg/novini/article/6470888", "text": "Училищният директор Христо Радев от Ново Паничарево е целувал и галел дупето на 14-годишната Радостина Христова в директорския кабинет на ОУ “Христо Ботев”. Това е обвинителната теза на прокуратурата, която повдигна обвинение за блудство спрямо 58-годишния Радев. Според разследването инцидентът е станал на 25 септември, когато Радев повикал в кабинета си 14-годишната Радостина Христова. Момичето направило не видео, а два аудиозаписа, на които се чувало как то моли директора да не го целува и да не се държи с него като с жена, стана ясно в Бургаския районен съд в четвъртък, когато бе делото за мярката за неотклонение на Радев. Според прокуратурата от аудиозаписа, както и от показанията на пострадалата ученичка и още три момичета от същото училище, може да се направи обосновано предположение, че директорът е извършил престъплението, в което е обвинен. Нещо повече - той се е възползвал от служебното си положение и е държал момичетата в зависимост. В показанията си трите ученички твърдят, че директорът е блудствал и с тях в продължение на около година. По тези случаи обаче няма сигнали в полицията или прокуратурата. Според съдебно-техническа експертиза аудиозаписите не са манипулирани, подчерта прокуратурата. “Това не може да се установи само с прослушване, както е направено. Нужни са технически средства и едва тогава може да се каже манипулирани ли са или не”, каза в съда адвокат Станко Кралев, който представлява обвиняемия директор. Двата аудизописа били през 15 минути. По делото има приложен и видеозапис, но той е направен, когато родителите на Радостина заедно с нея отишли да търсят сметка на директора в кабинета му. На него се чувал мъжки глас да казва: “Защо ѝ налетя?”, а директорът няколко пъти повторил: “Извинявай, да обясня!”. В четвъртък вечерта предвид чистото съдебно минало съдът наложи мярка за неотклонение “домашен арест” на директора Радев. “Чувствам се като дамгосан от медиите. Това е вендета на три ромски фамилии от Паничарево, за които през годините съм вземал мерки спрямо правилника за вътрешни ред в училището. Те са крали от училището - бащата на въпросната ученичка Радостина беше откраднал дърва. Тогава писах жалба, хванаха го и се наложи да плати. Оттогава не минава ден, без да усещам омраза от него. През 2010 г. дъщеря му Радостина дойде от Гърция, беше на 7 г. и не знаеше български, беше абсолютно неграмотна, тя е дете билингви. Приех я в подготвителната група, за да научи езика, но бащата искаше да е в първи клас, за да взема детски. Подаде сигнал и аз бях наказан. На 25 септември следобед ученичката Радостина дойде за малко в кабинета ми, като ми говореше нещо, аз я попитах какво има предвид. Вече не помня какво точно казваше. Но явно беше нагласено. Говореше: “Недейте да правите такова нещо, вие сте директор!”. Аз я попитах “Какво правя”, разказа пред журналисти Радев. Той направи изявлението в съдебната зала.", "date": "2017.09.28", "title": "След гаврата! Прокуратурата:  Директорът е галел и целувал  ученичката (Обзор)"}
{"url": "https://www.24chasa.bg/novini/article/6470834", "text": "Шефовете на “Топлофикация - София” Георги Беловски и на общинската АГ болница “Шейново” д-р Румен Велев ще управляват още един мандат. Това сочат резултатите от конкурсите за нови ръководства на общинските дружества “Топлофикация - София”, “Софийски имоти” и “Спортна София” и двете общински АГ болници, които СОС гласува в четвъртък. Един нов член ще има в съвета на директорите в “Софийски имоти” - Димитър Шивачев. Той е бил икономически директор на дружеството, очаква се сега да стане и шеф на общинската фирма. В борда за нов мандат отново са избрани Полина Витанова и Анастас Тодоров. Кандидатите в конкурса са били петима, уточни зам.-председателят на СОС Николай Стойнев. В “Спортна София” в борда остават Бойко Додов, който сега е изпълнителен директор, и Динко Дуков. Новият човек в ръководството Стефан Йорданов имал опит в организацията на спортни прояви, сред които и софийският маратон. Очаква се Додов да остане шеф. В конкурса са участвали 10 кандидати. В “Топлофикация - София” от досегашното ръководство остава само Беловски, който е и изпълнителен директор. В ръководството влизат икономистката Десислава Билева, преподавател в НБУ, и Петър Тодоров - кадър на дружеството. Кандидатите също са били 10. Шеф на Първа АГ болница “Св. София” става д-р Гергана Коларова. Тя бе единствен кандидат за поста и временно управляваше болницата, след като д-р Иван Костов стана шеф на “Майчин дом”. Д-р Румен Велев е избран за нов мандат в “Шейново”. Кандидат за поста бе и д-р Пламен Димов. От ръководството излиза д-р Антони Ненов. На мястото му влиза юристката Даниела Шиклева. ", "date": "2017.09.28", "title": "Нов мандат за шефовете на парното и “Шейново”"}
{"url": "https://www.24chasa.bg/novini/article/6470472", "text": "Започна работата по създаване на национален регистър на медицинските изделия. Мярката е част от действията на здравното министерство за регулация на цените и контрол на този пазар.  Работна група, сформирана по заповед на здравния министър проф. Николай Петров ще обсъди и анализира съществуващата нормативна уредба и при нужда ще изготви съответни промени, съобщиха от пресцентъра на ведомството.  На кръгла маса, проведена на 25 септември 2017 г., зам.-министърът на здравеопазването маг.-фарм. Лидия Нейчева заяви, че намерението на ръководството на МЗ е да се пристъпи към регулация на цените и на пазара на медицински изделия, като първата стъпка за това е изработването на национален регистър на медицинските изделия. В работната група участват представители на Министерството на здравеопазването, Изпълнителната агенция по лекарствата, както и други експерти, ангажирани с проблемите в тази сфера. Първото заседание на работната група ще се проведе през следващата седмица.", "date": "2017.09.28", "title": "Създават национален регистър на медицинските изделия"}
{"url": "https://www.24chasa.bg/novini/article/6470722", "text": "Компютърен срив предизвика огромен хаос по световните летища в четвъртък, съобщи Би Би Си. Засегната е била системата за чекиране на аерогарите в Лондон - “Гетуик” и “Хийтроу”, на летища в Холандия, Австралия, Париж, Вашингтон, Цюрих, Сингапур, Франкфурт, Южна Корея и Южна Африка, както и на други места. На снимки в социалните мрежи се виждаха стотици пътници, чакащи пред гишетата за полетите си. На някои места пътуващите са чакали няколко часа, докато успеят да се чекират. Цяла година чакахме да отидем на почивка, а сега не може да отлетим, заяви пътник на летище “Хийтроу” пред “Дейли мейл”. Други се притесняваха дали самолетите им няма да излетят въпреки срива. Сривът бил в софтуера Amadeus Altea, използван от 125 авиокомпании, и изглежда, че също е ударил някои платформи за онлайн чекиране. Компанията, поддържаща софтуера, обяви, че става дума за смущения в мрежата, предизвикали проблема, но не разкри дали зад тях не стои хакерска атака. Технически екипи работели по казуса и постепенно възстановяват услугите. Хората не могли да се регистрират за полетите си с редица авиолинии, сред които “Бритиш еъруейз”, “Ер Франс”, “Кантас” и “Луфтханза”. Пътниците имат право да им бъдат възстановени парите за самолетни билети, обяви компанията “Ерхелп”, която се занимава с компенсации при закъснения на полети. Говорител на летище “Гетуик” описа ситуацията като моментна грешка в IT системите и каза, че тя не е предизвикала закъснения в полетите. От летище “Хийтроу” заявиха, че има някои проблеми, но пътниците могат да се регистрират, въпреки че процесът може да отнеме малко по-дълго от обикновено. ", "date": "2017.09.28", "title": "Хаос по летищата в света след компютърен срив"}
{"url": "https://www.24chasa.bg/novini/article/6470805", "text": "Учени откриха на Соломоновите острови нов вид плъх, който живее в короните на дърветата и може да пробие черупката на кокосов орех с големите си предни зъби, предаде агенция ЮПИ. \"Новият вид Uromys vika е много забележителен и голям. Той е първият плъх, открит на Соломоновите острови от 80 години. Въпреки че хората са търсели, това е много трудно\", каза изследователят Тайрон Лейвъри от Природонаучния музей \"Фийлд\" в Чикаго, САЩ, предава БТА. Експертът чул слухове за неуловим огромен плъх, когато дошъл за първи път на островите през 2010 г. С колегите му успели да открият гризача едва след няколко години. Uromys vika е сериозно застрашен от загуба на местообитанието, заради ежегодното изсичането на тропическите гори на Соломоновите острови. Така уникалните за страната видове животни остават без дом. \"Ако не бяхме открили плъха сега, можеше никога да не попаднем на него. Районът, в който го намерихме, е един от малкото с неизсечени гори\", каза Тайрон Лейвъри.", "date": "2017.09.28", "title": "Учени откриха нов вид дървесен плъх"}
{"url": "https://www.24chasa.bg/novini/article/6470800", "text": "Президентът на САЩ скочи на социалната мрежа фейсбук и я обвини, че е “анти-Тръмп”, съобщи Ройтерс. “Фейсбук винаги е била анти-Тръмп. Мрежите винаги са били анти-Тръмп, фалшиви медии, “Ню Йорк таймс” и “Вашингтон пост” са анти-Тръмп. Заговор?”, написа Доналд Тръмп в туитър. Създателят на фейсбук Марк Зукърбърг веднага отговори на нападките на президента. “Тръмп казва, че фейсбук е против него, либералите твърдят, че ние сме помогнали на Тръмп да спечели. И двете страни се разстройват от идеи и съдържание, което не им харесва. Ето какво означава да управляваш платформа, която е открита за всички идеи”, каза Зукърбърг. Реакцията на Тръмп дойде дни след като фейсбук обяви, че е предоставила материали на комисия в Конгреса, разследваща евентуалната руска намеса в президентските избори миналата година. Става въпрос за съдържанието на 3000 политически реклами за $ 100 000, закупени от руски юридически лица за периода юни 2015 г. - май 2017 г. Повечето от рекламите не се отнасят конкретно до американските избори, а са с фокус да засилят социалното и политическо разделение. В миналото американският президент лично е хвалил фейсбук и посочвал, че мрежата му е помогнала да спечели изборите през ноември 2016 г. Неговият предизборен щаб обяви, че е похарчил около 70 милиона долара за реклами във фейсбук. Същевременно ръководителите на компаниите “Фейсбук”, “Гугъл” и на “Туитър” са поканени да свидетелстват пред американския Конгрес в рамките на разследването за възможна руска намеса в президентските избори в САЩ през 2016 г., съобщи Ройтерс. Фирмите потвърдиха, че са получили такава покана. Кремъл пък обяви, че фейсбук ще бъде блокирана в Русия през 2018 г., ако не изпълни приложенията в закона за съхранение на лични данни, съобщи Ройтерс. “Законът е задължителен за всички, няма съмнение тук, или законът ще бъде изпълнен, или компанията ще прекрати дейността си на руска територия, както, за съжаление, се случи с LinkedIn”, заяви шефът на Федералната служба за надзор на комуникациите, информационните технологии и масмедиите Александър Жаров.", "date": "2017.09.28", "title": "Президентът на САЩ: Фейсбук е анти-Тръмп (обзор)"}
{"url": "https://www.24chasa.bg/novini/article/6470643", "text": "Папа Франциск прие днес на частна аудиенция косовския президент Хашим Тачи, който изрази радостта и благодарността си, че Косово е изградило приятелски отношения със Светия престол, съобщава косовското радио РТК2, предаде БТА. \"Ние обаче желаем да повдигнем тези отношения на нивото, на което са отношенията на Ватикана с останалите народи в света\", каза Тачи, имайки предвид факта, че Ватикана не признава косовската независимост. Президентът уведоми папата за консолидацията на косовската държава и за мирното съвместно съществуване на различните етнически и религиозни общности в него. Той съобщи също, че в Косово ще бъде организирана междурелигиозна конференция, на която религиозни лидери, академици, политици, учени, бивши държавни глави и лауреати на Нобелова награда за мир ще разговарят за задълбочаване на диалога между религиите в света. Тачи информира папата за диалога със Сърбия и за създаването на комисия за истина и помирение, която цели \"да се затвори главата на конфликтите и да се отвори главата на сътрудничеството\".", "date": "2017.09.28", "title": "Папа Франциск прие на частна аудиенция косовския президент Хашим Тачи"}
{"url": "https://www.24chasa.bg/novini/article/6470667", "text": "Болницата в Девин се продава за трети път, съобщи  . Частен съдебен изпълнител я обяви за публична продан заради дълг към фирма, която ѝ е доставила горива. Триетажната сграда е предложена за продажба за малко над 1,2 млн. лв. „Наистина болницата сама няма как да се справи с текущите си разходи, поемайки такава огромна тежест от задълженията на тази болница преди затварянето ѝ“, коментира изпълнителният директор на болничното заведение Радка Грозданова. Болницата в Девин", "date": "2017.09.28", "title": "Болницата в Девин се продава за трети път"}
{"url": "https://www.24chasa.bg/novini/article/6470620", "text": "Училищният директор Христо Радев от Ново Паничарево е целувал и галел дупето на 14-годишната Радостина Христова, твърди районната прокуратура в Бургас и настоява за постоянен арест за Радев. По-късно съдът му наложи мярка за неотклонение домашен арест. Той пък проговори пред журналисти в съдебната зала, твърдейки, че е невинен. \"Това е вендета на три ромски фамлии от Паничарево, за които през годините съм вземал мерки спрямо правилника за вътрешни ред в училището. Те са крали от училището, бащата на въпросната ученичка Радостина беше откраднал дърва. Тогава писах жалба, хванаха го и се наложи да плати. От тогава не минава ден без да усещам омраза от него. През 2010 г. дъщеря му дойде от Гърция, беше на 7 г. и не знаеше български. Приех я в подготвителната група, която имахме тогава, за да научи езика, беше абсолютно неграмотна. Но бащата заради детски подаде сигнал , искаше да бъде записана в първи клас. И аз бях наказан, че не съм я записал в първи клас. На 25 септември  следобед ученичката Радостина дойде за малко в кабинета ми, като ме питаше нещо, аз я попитах какво има предвид. Вече не помня какво точно казваше. Но явно беше нагласено. Тя беше извикана в кабинета да си вземе личната карта. След малко тя дойде пак и каза, че си зацапала личната  карта. После пак дойде да иска коректор и аз започнах да се чудя какво става. Това е умишлена манипулация.  Говореше  \"Недейте правите такова нещо, вие сте директор\". Аз я попитах \"Какво правя\", разказа Радев и допълни, че от тук нататък ще чака правосъдие. В съдебната зала стана ясно, че няма видеозапис, а два аудиозаписа, правени през 15 винути, на които се чува как седмокласничката моли директора да спре да я целува и да не се държи с нея като с жена. Според прокуратурата от  записите и от показанията на пострадалата ученичка и още три момичета от същото училище може да се направи обосновано предположение, че директорът е извършил престъплението, в което е обвинен. Нещо повече, той се е възползвал от служебното си положение и е държал момичетата в зависимост. За другите посегателства с други момичета обаче нямало подаден сигнал нито в полицията, нито в прокуратурата. Прокуратурата изтъкна още, че според съдебно-техническата експертиза аудиозаписите не са манипулирани. \"Това не може да се каже само с едно прослушване, а е направено точно това. Необходимо е използване на технически средства, за да се твръди, че записите не са манипулирани\", заяви адвокатът на обвиняемия  Станко Кралев. Той каза още, че липсва спецализирано изследване на гласовете от записа, но за сметка на това си личало предварително режисиране на записа.", "date": "2017.09.28", "title": "Прокуратурата: Директорът е галел дупето на ученичката. Той: Ромска вендета"}
{"url": "https://www.24chasa.bg/novini/article/6470705", "text": "С цел гарантиране на безопасността на храните, предлагани на пазара и във връзка със засиления официален контрол по отношение на разпространението на продукти, замърсени с фипронил, Българската агенция по безопасност на храните извърши лабораторно изпитване на птиче месо, съобщиха от пресцентъра на БАБХ. Проби за анализ бяха взети от четирите най–големи производители на птиче месо в страната. Изследвано бе както месо от пилета бройлерно производство, така и месо от кокошки носачки. Пробите бяха изпратени за изпитване в акредитирана лаборатория и резултатите показаха, че в нито една от четирите проби не е открито съдържание на фипронил в месо. Българската агенция по безопасност на храните продължава и засиленият мониторинг над яйца и яйчни продукти, както произведени у нас, така и търгувани в рамките на свободния европейски пазар. От началото на октомври до края на 2017-та година от всички ферми и пакетиращи центрове ежемесечно ще бъдат вземани проби за лабораторен анализ, както за целите на самоконтрола, така и за целите на официалния контрол. БАБХ извършва и засилен контрол в животновъдните обекти по отношение използваните препарати за дезинсекция на птиците и правилната им употреба.", "date": "2017.09.28", "title": "Агенцията по храните: Няма замърсено с фипронил пилешко месо на българския пазар"}
{"url": "https://www.24chasa.bg/novini/article/6470724", "text": "Очаква се следващият доклад на Европейската комисия за България по механизма за сътрудничество и проверка да бъде представен на 17-20 ноември. Това съобщи главният прокурор Сотир Цацаров пред български журналисти в Брюксел след срещата си с еврокомисаря по правосъдието Вера Йоурова, предаде БТА. Целта е докладът да не съвпада по време с началото на българското председателство на Съвета на ЕС, поясни Цацаров. Подчертано бе, че ако държавата ни продължава да се движи с тези темпове на реформи, би било съвсем реалистично да очакваме реалистична оценка до края на мандата на тази ЕК. Особен интерес бе проявен към делата срещу бивши и настоящи министри, народни представители, магистрати, уточни главният прокурор. Не чух мнение, че няма напредък по разследванията. Комисията следи делата срещу магистрати. Към настоящия момент прокуратурата е обвинила 22 съдии, прокурори и следователи, от тях четирима все още са обвиняеми, 18 са подсъдими. Стана дума за избора на нов Висш съдебен съвет (ВСС). Мисля, че няма разлика в оценката ни, че членовете от професионалната квота на ВСС са били избрани абсолютно прозрачно, посочи Цацаров. В отговор на въпрос той поясни, че прокуратурата е утвърдила план за действие с конкретни срокове и отговорници за изпълнението на насоките, дадени от делегацията европейски прокурори у нас. Този план бе допълнен преди два дни с пълната информация за изпълнението. Препоръките се изпълняват, това се оценява много добре, заяви главният прокурор.", "date": "2017.09.28", "title": "Еврокомисията представя следващия доклад за България на 17-20 ноември"}
{"url": "https://www.24chasa.bg/novini/article/6470738", "text": "Присъдата срещу шведския турист Ралф Сундберг, ритнал българска камериерка, е несправедлива. Това коментира главният прокурор Сотир Цацаров пред български журналист в Брюксел, съобщи БТА. Когато престъплението бе извършено, прокуратурата предприе най-твърдите мерки, предвидени в Наказателно-процесуалния кодекс. По същия начин реагирахме и когато български гражданин прояви хулиганско поведение срещу незрящи словашки туристи. От тази гледна точка прокуратурата е изпълнила своите задължения, посочи той. Присъдата не е справедлива, а унижение за пострадалата и за българското правосъдие. Само че това унижение не се дължи - трябва да сме съвсем честни - на съдебния състав, който е разглеждал делото. Има немалко коментари по отношение на съда. Като бивш съдия мога да кажа направо - в тези случаи законът задължава съдията да освободи подсъдимия от наказателна отговорност и да му наложи глоба. Максималната глоба е 5000 лева, съдията е наложил 4500 лева. Следователно тази присъда е безкрайно несправедлива и унижаваща за гражданите и правосъдието, но не защото прокуратурата и съдът са допуснали това. Причината е проста - такъв е законът. Ако някой трябва да се замисли, мисля че са най-малко колегите юристи в парламента и въобще хората в парламента. Повишаване на санкциите за такива престъпления ще избегне задължителното освобождаване от наказателна отговорност. Не корете съдията, той е приложил закона, свършил си е работата. Най-лесно е да се критикува съдията. Нека случаят стои като голяма въпросителна дали не се нуждае Наказателният кодекс от корекция в тази насока, коментира Цацаров.", "date": "2017.09.28", "title": "Цацаров: Несправедлива е присъдата срещу шведа, унижение е, но законът е такъв"}
{"url": "https://www.24chasa.bg/novini/article/6470734", "text": "Днес Красимир Велчев поднесе своите извинения. Убеден съм, че това което направи в пленарна зала не трябва да се прави. И аз поднасям извинения на ДПС. Това каза Цветан Цветанов пред БНТ. Припомняме, че от парламентарната група на ДПС  , депутат от ГЕРБ, като председател на Комисията по вероизповеданията и правата на човека. Това стана ясно на пресконференция в парламента, която дадоха от партията начело с лидера им Мустафа Карадайъ. \"Не е нормално да се прави някакво разделение. Смятам, че трябва винаги да се отнасяме с уважение към другите парламентарни групи. Утре ще разговарям с представители от ДПС и смятам, че ще продължим в посоката, която се движим досега и това напрежение да намалее.\", добави той. Цветанов коментира и темата с изтребителите. \"Искаме нови разговори с всички участници по темата с изтребителите и да се избере най-доброто за страната ни. 1 милиард и половина като се харчат, трябва да е вземе стратегчиеско и политическо решение. Говорим да се продължи процедурата по закупуване на изтребителите, без последния 8-ми критерий, няма право за създаване на нови критерии, всички други 7 критерии остават\", каза той. Оттеглянето на доверието от кмета на Хасково е принципност в ГЕРБ. Чакахме година поради много избори, които ни очаквахме, но сега трябва да сме в полза на обществения интерес, каза Цветанов. Когато един кмет не е на работното си място в тежка ситуация, той има и общинска сесия утре, а си е продължил отпуската. Ние сме принципни, ако не изпълнява своите задължение към партията и обществените интереси, ние ще се разграничим и ще отсъдим в полза на обществения интерес, добави той. \"Икономическите параметри в страната и предстоящия бюджет за догодина ни дават сигурност\", каза още Цветанов. \"Трябва да имаме стабилност и необходимото мнозинство. Нямаше как да направим коалиция с БСП, те вървят към конфронтация. Търси се умисъл и конфронтация с управляващото мнозинство. Само преди 2 дни с Обединените патриоти бяха изчистени всички теми, които бяха отворени два месеца и половина\", каза още Цветанов. \"Догодина се предвиждат 624 млн. за \"Региони в растеж\". Предстои ни едно председателство, в което България ще е в центъра на европейската политика\", добави той. \"Не обвиняваме никого, нито колегата Антон Тодоров е обвинявал някого. Има си органи, които трябва да се произнесат. Опитът да се търси конфронтация не отговаря на истината и това не е нашия замисъл\", каза Цветанов.", "date": "2017.09.28", "title": "Цветанов се извини на ДПС след изказването на Красимир Велчев (Обновена)"}
{"url": "https://www.24chasa.bg/novini/article/6470772", "text": "Терористичната организация \"Ислямска държава\" разпространи аудиозапис на своя лидер Абу Бакр ал Багдади, предаде Ройтерс, цитирана от БТА. Не става ясно кога е бил направен този запис. Продължителността му е 46 минути. Неговото разпространяване става посредством новинарската организация \"Ал Фуркан\", която е свързана с джихадистката група. Записът бе разпространен в момент, в който нарастват спекулациите за съдбата на Ал Багдади, след като ИД изгуби повечето от териториите, които контролираше в Ирак и Сирия.", "date": "2017.09.28", "title": "\"Ислямска държава\" разпространи аудиозапис на лидера си Ал Багдади"}
{"url": "https://www.24chasa.bg/novini/article/6470779", "text": "Швейцарец се разкая за това, че преди 50 години е пътувал с влак без билет \"три до пет пъти\", съобщи ДПА. В писмо до локалната швейцарска жп компания RBS той заявява, че \"съжалява и се извинява за тези прегрешения\" и че \"иска да уреди сметката за себе си и пред Бог\". Нередовният пътник моли компанията да го информира колко й дължи, като уточнява, че е използвал няколко билета по два пъти, след като кондукторите не ги продупчили, по линията Стетлен - Берн. Двата града са на разстояние, което се изминава със железница за около 15 минути, предава БТА. Говорител на компанията казал за ДПА, че няма да си търси парите от разкаялия се нередовен пътник и му благодари за честността, проявена след толкова години.", "date": "2017.09.28", "title": "Швейцарец поиска прошка за това, че преди 50 години е пътувал с влак без билет"}
{"url": "https://www.24chasa.bg/novini/article/6470833", "text": "В българското посолство в Москва на 27 септември 2017 г. се проведе работна закуска на руския външен министър Сергей Лавров с извънредните и пълномощни посланици на славянски държави. В приветствието си до високите гости посланикът на България в Русия Бойко Коцев отбеляза важността на продължаването на традицията да се провеждат срещи с министъра на външните работи с цел редовна обмяна на мнения по актуални международни проблеми и укрепване на диалога в двустранното сътрудничество. Сергей Лавров подчерта, че културните, историческите и духовните фактори без съмнение обединяват всичките наши държави и Русия е готова да развива конструктивни отношения с всяка от присъстващите страни. Руският дипломат №1 отбеляза положителната динамика в развитието на търговско-икономическите отношения между Русия и повечето от участващите в срещата страни, в това число, увеличаването на стокообмена не само за сметка на енергоносителите. Също така положително беше оценено развитието на отношенията в хуманитарната и културната сфери. В работната закуска взеха участие и първият заместник-министър на външните работи Владимир Титов, статс-секретарят и заместник-министър Григорий Карасин, заместник-министърът Алексей Мешков, директорите на департаменти на МВнР на РФ, както и посланиците на Македония, Полша, Сърбия, Словакия, Словения, Хърватия, Черна гора, Чехия, и временно управляващите посолствата на Беларус, Босна и Херцеговина и Украйна.", "date": "2017.09.28", "title": "Сергей Лавров закуси в посолството ни в Москва"}
{"url": "https://www.24chasa.bg/novini/article/6470835", "text": "“Има тежък политически чадър над Веселин Марешки”, заяви Валентин Златев - председател на Българската петролна и газова асоциация (БПГА), на заседание на парламентарната комисия срещу контрабандата в четвъртък. “Не ми е известно от нито един държавен орган да има приключена ревизия или акт, който да е констатирал законна ли е неговата дейност и има ли тази печалба, за която говори”, добави още Златев. 1 млрд. лв. губи държавата годишно от несъбран акциз. Тези данни представи изпълнителният директор на асоциацията Андрей Делчев, позовавайки се на доклад на финансовото министерство. Всеки 2-и литър внесено гориво е без платени данъци. При пазарен дял от 40% на вносителите на горива, се внасяли 20% от дължимите данъци. Манипулирането на българската акцизна централизирана информационна система (БАЦИС) също бе изтъкнато от бранша като проблем. През август бе приет законопроект, задължаващ всички складове да имат измервателни уреди, но асоциацията посочи, че те още не са монтирани. Ведомствените бензиностанции, които били около 7000, също били огромен проблем, а причината е заниженият контрол. Липсата на ПОС терминал на бензиностанции дава възможност за кражба на ДДС, тъй като клиентите не получават касови бележки и фактури, а сумата може да се отчете като разход. Асоциацията настоява за закон, който да регулира бранша и да регламентира равни условия на бизнеса. Законопроектът за горивата вече е изготвен, каза Златев и добави, че в сряда са се срещнали с икономическия министър Емил Караниколов и е получил уверение, че до месец документът ще бъде качен за обществено обсъждане и внесен в Министерския съвет. Парламентарната комисия ще поиска от главния прокурор Сотир Цацаров да предостави доклада за възможни манипулации на системата БАЦИС. На следващото заседание е поканен финансовият министър, директорите на митническата агенция и на НАП.", "date": "2017.09.28", "title": "Валентин Златев:  Има чадър над Марешки"}
{"url": "https://www.24chasa.bg/novini/article/6470842", "text": "Следващата седмица ще стане ясно асфалт или павета ще има по участъка на бул. “Дондуков” между ул. “Г. С. Раковски” и бул. “Васил Левски”. Експертен съвет към Министерството на културата трябваше да вземе решение за настилката в четвъртък. Близо 3-часови дебати обаче се оказаха недостатъчни. На 20 септември столичният кмет Йорданка Фандъкова поиска съветът да разгледа отделно участъка от булеварда, след като през лятото той отхвърли искането на общината целият булевард да е с асфалт по активните ленти за движение и задължи кметството да запази паветата. Фандъкова посочва, че с изпълнението на гранитна настилка в участъка между Министерския съвет и ул. “Раковски” е запазен характерният паваж в историческия център. Другият участък обаче е между асфалтирани улици и е далеч от туристическите маршрути. “Засега липсата на решение няма да забави ремонта, защото трябва да се махне старата настилка и да се прави нов релсов път. Надяваме се обаче до дни експертите да вземат решение”, обясни зам.-кметът по транспорта Евгени Крусев. ", "date": "2017.09.28", "title": "Другата седмица ясно асфалт или павета по “Дондуков”"}
{"url": "https://www.24chasa.bg/novini/article/6470637", "text": "Към 17.00 часа днес, в полицията е постъпил сигнал за катастрофа при 55 км автомагистрала \"Струма\", в посока към София, съобщава пресцентърът на МВР. Незабавно натам са насочени екипи на полицията. По първоначални данни, инцидентът е възникнал между микробус и товарен автомобил. Няма пострадали хора, нанесени са само материални щети. Пътни полицаи подпомагат пътуващите, движението в участъка се осъществява само в една лента. Водачите да шофират с повишено внимание.", "date": "2017.09.28", "title": "Катастрофа на 55 км на АМ \"Струма\" в посока София"}
{"url": "https://www.24chasa.bg/novini/article/6470597", "text": "Турският президент Реджеп Тайип Ердоган в публична реч в двореца Бештепе в Анкара заяви, че се прави всичко възможно за скорошното излекуване на легендарния щангист Наим Сюлейманоглу и извършването на операция по транстплантация на черен дроб.  \"Искам да напомня на целия свят за състоянието на Наим Сюлейманоглу, който от няколко дни е в болница заради цироза на черния дроб. Единственият му шанс е чернодробна трансплантация. Искам да съобщя това в деня преди националния ни празник. Моля Аллах да се смили над Наим\", каза Ердоган на церемония в полицейската академия в Истанбул. Припомняйки, че навремето покойният президент Тургут Йозал съдейства за приемането на Наим в Турция, Ердоган подчерта, че Наим е гордостта на Турция и на турския народ и му пожела скорошно оздравяване, предава БТА. Състоянието на щангиста Наим Сюлейманоглу продължава да се подобрява след прекараната близо 24-часова кома. Вече приемал храна и течности. Лекуващите го лекари съобщават, че организмът отговаря положително на лечението и че е готов за трансплантация, която трябва да му се направи, за да бъде спасен от острата чернодробна недостатъчност, от която страда и която стана причина за изпадане в кома преди два дни. Тестовете показвали, че е готов за трансплантация. Според източник от здравното министерство спешно ще бъде осигурен донор за Наим. Твърди се, че утре или най-късно вдругиден той ще бъде прехвърлен в друга болница за операцията по трансплантирането.", "date": "2017.09.28", "title": "Осигуряват спешно донор за Наим Сюлейманоглу. Ердоган: Моля се на Аллах да се смили"}
{"url": "https://www.24chasa.bg/novini/article/6470589", "text": "\"Смъртта на 33-годишната българка в Гърция най-вероятно е бил нещастен случай. Вероятно е паднала отвисоко. По моя информация тя е туристка\". Това съобщи вицепремиер по правосъдната реформа и външен министър Екатерина Захариева в предаването \"Лице в лице\" по  Близките са били уведомени вече, каза още тя. Захариева не смята, че срещата на президента Румен Радев с бившия президент на САЩ Бил Клинтън ще се отрази негативно на българо-американските отношения. По повод опасността закон да ограничи изучаването на български език от българската общност в Украйна, Захариева заяви, че това може да бъде по-скоро възможност да поискаме повече предмети да се учат на български. „Веднага реагирахме с писмо до колегата ни в Украйна, следим ситуацията. Бяхме категорични и пред Порошенко”, посочи Захариева. Тя уточни, че българските училища все пак не са български, а той се изучава от като чужд. По повод изборите в Германия вицепремиерът коментира, че битката е била за третото място и резултатите са показали, че евроскептичността продължава да има място в Европа.                                                                                                                                                                                                                                                                                                                       ", "date": "2017.09.28", "title": "Захариева: Смъртта на българката в Гърция най-вероятно е нещастен случай"}
{"url": "https://www.24chasa.bg/novini/article/6470583", "text": "Австралийската блогърка, излъгала, че се е излекувала от рак на мозъка с диета и алтернативна терапия, трябва да плати глоба, равна на 275 000 евро, съобщи АФП. Федералният съд в Мелбърн реши, че Бел Гибсън е мамила обществото с публикуваната през 2013 г. книга с рецепти и апликация за мобилни телефони, предава БТА. Блогърката, която е на 25 години, стана известна с разказите си как е победила рака на мозъка с алтернативни методи, като аюрведа и диета без глутен и рафинирана захар. През 2015 г. обаче тя призна пред австралийско списание, че е измислила всичко и никога не е била болна. След това стана ясно, че не е направила обещаните дарения на благотворителни организации. Глобата, която Бел Гибсън трябва да плати, е 410 000 австралийски долара. Приходите от книгата й и от блога й са 420 000 долара, като тя твърдеше, че ще дари голяма част от тях. Когато я обяви за виновна през март, съдията по делото не изключи възможността Бел Гибсън да си е въобразявала, че е болна.", "date": "2017.09.28", "title": "Блогърката, излъгала, че сама се е излекувала от рак на мозъка, трябва да плати голяма глоба"}
{"url": "https://www.24chasa.bg/novini/article/6470303", "text": "Британец бе задържан във Франция с три снаряда в багажа, предаде Франс прес, като се позова на жандармерията. Арестът бил извършен на морската гара на Уистреам, в северозападната част на страната. Британецът бил задържан в момент, когато се готвел да се качи на ферибот за родината си. Мъжът, който е на около 40 години, казал, че е колекционер, цитира БТА. Морската гара е била евакуирана, за да се намесят сапьорите.", "date": "2017.09.28", "title": "Задържаха британец във Франция с 3 снаряда в багажа"}
{"url": "https://www.24chasa.bg/novini/article/6470304", "text": "Популярният актьор Евгени Будинов ще се закълне другата седмица като депутат, научи \"24 часа\". Той ще се присъедини към парламентарната група на ГЕРБ. В момента Будинов е на турне в Щатите. Шефът на Съюза на артистите в България Христо Мутафчиев приветства новината на \"24 часа\" и я определи така: \"Културата спечели още един депутат.\" Будинов влиза в Народното събрание благодарение на факта, че Антон Тодоров ще излезе оттам. Последният ще оглави Комисията по досиетата.                                                                                                                                                                                                                                                                                                                       ", "date": "2017.09.28", "title": "Първо в \"24 часа\": Актьорът Евгени Будинов става депутат"}
{"url": "https://www.24chasa.bg/novini/article/6470288", "text": "Съветът за електронни медии утвърди с 5 гласа „за“ състава на Управителния съвет на БНТ. Той ще се състои от петима членове и се председателства от Генералния директор на обществената телевизия Константин Каменаров, който е негов член по право. Останалите четирима от Управителния съвет на БНТ са Валери Запрянов, Василена Матакева, Зина Трифонова и Антон Андонов. Предложените членове на УС на БНТ отговарят на изискванията от Закона за радиото и телевизията. На първото заседание на ръководния орган на Българската национална телевизия ще бъдат определени ресорите на членовете на Управителния съвет.", "date": "2017.09.28", "title": "СЕМ утвърди новия управителен съвет на БНТ"}
{"url": "https://www.24chasa.bg/novini/article/6470332", "text": "Окръжният съд в Пазарджик пусна под домашен арест 77-годишния Христо Присадов, който в събота уби с чук 54-годишния си син Илия. Драмата се разигра в пазарджишкото село Добровница в семейната къща на фамилията след поредния пиянски скандал, предизвикан от убития. В хода на съдебното дирене стана ясно, че пенсионерите Христо и Гина Присадови били постоянно тормозени и бити от ежедневно пияния си син Илия, с който живеели заедно в къщата. В събота вечерта Илия се прибрал след поредния си пиянски запой. Родителите му по навик се били заключили на първия етаж на дома, заради постоянния си страх от тормоз. Синът този път бил недоволен от храната, която му оставили в пристройка към къщата, в която живеел. Потърсил майка си с люти закани. Възрастната жена е с 85% процента инвалидност и е почти неподвижна, поради което бащата излязъл на двора да усмири сина си. Вместо да се успокои Илия ударил няколко пъти баща си в главата и тялото с юмруци. Афектиран Христо Присадов взел чук и предупредил сина си да ги остави на мира, защото ще го удари. След като Илия не се вразумил баща му го ударил няколко пъти в главата с чука. Пренесъл падналия на земята Илия в пристройката и го сложил в леглото му. Мъжът бил жив и започнал да повтаря, че му е студено, поради Което бащата го завил и го оставил да спи. На сутринта го открил мъртъв и се обадил в полицията. Пред съда Христо Присадов заяви, че съжалява за стореното, не е искал да убива сина си и разбрал какво е сторил едва на сутринта след скандала. Обвиняемият помоли да бъде пуснат под домашен арест, за да се грижи за тежко болната си съпруга и съда удовлетвори желанието му. ", "date": "2017.09.28", "title": "Пуснаха под домашен арест бащата, убил сина си с чук в село до Пазарджик"}
{"url": "https://www.24chasa.bg/novini/article/6470354", "text": "Районният съд в Асеновград изиска от МВР дървения кол, с който 12-класникът Атанас Георгиев удари по главата своя преподавател Антон Велков. Магистратите държат това да бъде приложено като веществено доказателство. Отделно изискаха от \"Социално подпомагане в Първомай\" доклад за Атанас Георгиев. \"Признавам се за виновен, много съжалявам, ще се извиня на господина. Обещавам да завърша училище и искам по-леко наказание\", заяви в съдебната зала ученикът. Майка му Анка Георгиева се разплака. \"Искам само да е свободен\", каза тя. Делото стартира по съкратеното съдебно производство, тоест Атанас признава изцяло фактите в обвинителния акт. Прокурор Венелин Савов заяви, че ще иска младежът да получи ефективно наказание заради обществената опасност на деянието, а именно нанасяне на побой над учител. Колът, с който го е ударил, е дълъг 1,6 м. Съдебно-медицинската експертиза показва, че ученикът е вменяем, разбирал е постъпките си и може да участва в съдебния процес. Майката на 12-класника каза, че досега той не е посягал на други деца, камо ли на учител. \"Господинът се развика и каза да се махам от стаята, щото ще ме почва. Притесних се, че ще ме удари. Развика се и аз се ядосах, излязох навън, взех клон и го ударих.\" Георгиев е отправил закани и към учителката Магдалена Ипчикова, готов да й посегне с ръце. Всичко това е било придружено с псувни и закани. Според прокурора, деянието се отличава с дързост и цинизъм. Съдът намери, че не са изяснени всички обстоятелства по делото и затова го отложи на 13 октомври.", "date": "2017.09.28", "title": "Заради дървения кол отложиха делото срещу ученика побойник (Снимки)"}
{"url": "https://www.24chasa.bg/novini/article/6470359", "text": "Отговарящият за външните работи в регионалното правителство на Каталуния Раул Ромева призова ЕС за подкрепа с наближаването на спорния референдум за независимост на тази испанска област, предаде Асошиейтед прес. В разговор с журналисти в Брюксел Ромева заяви, че институциите на ЕС трябва да осъзнаят, че това е \"сериозен проблем\". Той каза това ден след вчерашното изявление на президента на Каталуния Карлес Пучдемон, който обвини ЕС, че \"е обърнал гръб\" на Каталуния в конфликта й с испанското централно правителство. Раул Ромева обвини ЕС, че негласно одобрява непримиримата позиция на испанското правителство, което забрани насрочения за 1 октомври референдум, предаде Франс прес. \"Ставащото днес в Испания е много тежко посегателство срещу демократичните структури\", заяви Ромева. Той призова Европейската комисия и Европейския парламент \"да защитят Договора на ЕС и общия интерес на каталунските граждани, които са граждани на ЕС\". \"Да не надигате глас и дори да не призовавате към политически диалог не е неутрална позиция. Това се приема от испанската държава като одобрение на репресивните действия\", добави Ромева. \"Като пазител на основните договори на ЕС Комисията вече не може да казва, че това е вътрешнополитически въпрос\", настоя Ромева и изрази съжаление от нарушаването на граждански права и \"западащото от ден на ден качество на демокрацията\" в Испания. Ромева обвини испанското правителство в \"брутални репресии\" срещу каталунски официални лица в опит да спре референдума, който кабинетът в Мадрид смята за незаконен. Той заяви, че суровите мерки на централните власти \"са предизвикали безпрецедентно равнище на шок\". \"Обиските в медиите, започналите съдебни процедури срещу над 800 кметове, тормозът над журналисти и организации за граждански права, както и обикновени хора, всичко това предизвика безпрецедентен шок\", заяви Ромева. Той каза, че не очаква прояви на насилие, защото по думите му \"не е в каталунската ДНК да се използва насилие за решаване на политически проблеми\". Властите на Каталуния са готови на диалог с правителството в Мадрид, ако то не поставя предварителни условия по референдума, заяви Ромева, цитиран от ТАСС. \"Ако испанската страна има предложения, ние сме готови да ги обсъдим, както преди неделя, така и след това\", увери Ромева. Той заяви, че не смята да се отказва от испанския си паспорт, ако Каталуния обяви независимост. \"Това не е насочено против Испания и не виждам проблем да имам два паспорта. Законът не ви задължава да се откажете от предишното си гражданство, ако станете гражданин на Каталуния\", добави той.", "date": "2017.09.28", "title": "Каталуния призова ЕС да подкрепи референдума за независимост"}
{"url": "https://www.24chasa.bg/novini/article/6470358", "text": "330 нарушения са установени през август при проверките, извършени от Инспекция по труда-Добрич. През месеца са извършени 90 проверки -предимно в предприятия от икономическите дейности, свързани с летния туристически сезон, търговия на дребно, селско стопанство и строителство на сгради. 13 от проверките са по постъпили жалби срещу некоректни работодатели. 158 от констатираните нарушения са по спазване изискванията за осигуряване на здравословни и безопасни условия на труд в предприятията, по закрилата на трудовите права на работниците и служителите са 171. За нарушенията, от които са произтекли вредни последици за работниците и служителите, са съставени 12 акта. Наблюдава се растеж в сектор „Строителство“, поради което засиленият контрол остава, тъй като секторът е един от най-рисковите по отношение на трудовия травматизъм. Основната причина за това е пренебрегване на правилата за безопасност и здраве при работа и неосигурен контрол от страна на работодателите, гарантиращ спазването им. Продължава негативната тенденция най-честите нарушения при осъществения контрол в строителството да са свързани с необезопасяването на строителните обекти, както и неизползването на лични предпазни средства – все нарушения, които водят до тежки трудови злополуки с фатален край.", "date": "2017.09.28", "title": "Инспекцията по труда в Добрич: Строителството е рисков сектор"}
{"url": "https://www.24chasa.bg/novini/article/6470404", "text": "58-годишният директор на училището в село Ново Паничарево Христо Радев, обвинен в блудство с ученичка влезе с открито лице в съда в Бургас. След броени минути ще започне делото за мярката му за неотклонение. Прокуратурата иска постоянен арест за Радев. Той е обвинен в блудствени действия с 14-г. момиче от училището, на което е директор. Сигнал в полицията подал бащата на момичето и представил видеозапис, на който били заснети действията на директора. По първоначални данни записът е направен от 14-г. момиче с мобилния й телефон.   ", "date": "2017.09.28", "title": "Обвиненият в блудство училищен директор влезе с открито лице в Бургаския съд (Видео)"}
{"url": "https://www.24chasa.bg/novini/article/6469694", "text": "Черната овца в последните германски избори е “Алтернатива за Германия” (АЗГ)– набедена е, че е нацистка. Тя, разбира се, не е нито нацистка, нито фашистка, но си пада умерено ксенофобска и евроскептична. Затова се усеща като трън в задника на политическата коректност. Но аз няма да нищя германската политика, а ще покажа и докажа колко прости са отделни български политолози и пишман социолози (не всичките), които вече трето десетилетие гъгнат по екраните, че мажоритарният вот щял да ни докара фашизма. Истината е точно обратната – фашизмът през 20-те и 30-те години на миналия век не се прихваща в условията на мажоритарен вот, а само там, където вотът е пропорционален. Това е отдавна разяснено в световната политология. Обаче нашите тук лъжат като цигани, да ме извинят ромите. Казах ли, че това се отнася само за някои, а не за всичките? Та немската избирателна система дава чудесна възможност да проверим коя система насърчава фашизма и коя прави точно обратното, тъй като в нея има 2 вида вот – мажоритарен и пропорционален. Обяснявам как действа, който вече знае, да прескочи. Половината депутати се избират мажоритарно в 1 тур. Но има и гласуване за партийни листи, което определя как да се разпредели останалата половина от мандатите (на практика съотношението е 3:4). Само че нещата са малко по-сложни. Процентът, който една партия вземе с пропорционалната си листа, определя какъв процент ще получи тя от общото, от сбора мажоритарни и пропорционални мандати. Например, ако в парламента има общо 200 мандата и една партия е взела 10% с пропорционалната листа, накрая тя трябва да има 20 мандата. Но ако чрез мажоритарния вот вече е успяла да вкара 20 депутати, от пропорционалния няма да вкара нито един. Ако е спечелила 10 мажоритарни мандата, ще вземе още 10 пропорционални. Ако не е взела нито един мажоритарен, ще получи 20. Ако и сега не сте го схванали, не мога да ви помогна. “Алтернатива за Германия”? Пропорционалната листа е взела 12,6% от вота, което определя квота от 94 мандата. В мажоритарния вот обаче тя е взела само 3 мандата! Останалите 91 са компенсация от пропорционалния резерв. Това е чудесна илюстрация, че крайните, ксенофобските партии не се представят добре на мажоритарни избори. 10% са постижими, ако зарадваш само русофобите, само хомофобите или само женомразците например. Но за да спечелиш мнозинство, се иска да си умерен, позитивен, да се опиташ да се харесаш на всички и да не плашиш електората с крайности. Затова АЗГ почти никъде не е взела мнозинство, само на 3 места. Така е, защото мажоритарният вот е непреодолима бариера за кандидати, които плашат част от електората. Ако във Ваймарска Германия имаше мажоритарен вот, Хитлер никога не би дошъл на власт. А сега да видим как са се представили утвърдените немски партии на изборите. Християндемократите (ХДС) са получили от мажоритарния вот 185 мандата, а от пропорционалната компенсация – само 15. Общо 200. Ако системата беше “паралелна смесена”, т.е. ако пропорционалният вот важеше само за пропорционалните мандати, вместо 15 ХДС щеше да има още 110 депутати и групата да бъде от 295 души от общо 709 в Бундестага. Виждате колко нечестна е системата Партията на Меркел е наказана за това, че е издигнала силни кандидати в мажоритарните райони. Още по-наказана е партньорската партия Християнсоциален съюз (ХСС). От мажоритарния вот тя е взела 46 мандата, а от пропорционалния – 0 (нула). Наказана е, защото всичките мажоритарни кандидати са били хора с авторитет и уважавани в своите райони, докато АЗГ е наградена, защото нейните кандидати са крайни, ментално екзотични и не може да им се има доверие. Честно ли е това? А как би изглеждал Бундестагът, ако изборите бяха само мажоритарни в 1 тур? Вземаме само този дял от парламента, общо 299. Съюзът ХДС/ХСС щеше да има 231 мандата (77%), ГСДП - 59 мандата (20%), АЗГ - 3 (1%), Ди Линке (Левите) - 5 (1,7%), Зелените 1 (0,3%). Общо 5 партии. Свободните демократи, които сега имат 91 мандата, щяха изцяло да отпаднат. Така им се пада, щом не са извадили нито един читав и конкурентен кандидат, а са разчитали на пържен въздух. Такава партия, която не може да извади победител в нито един от 299 мажоритарни района, не трябва изобщо да се мотае в коридорите на властта. Не трябва да се гласува за пържен въздух, т. е. за абстрактни идеи, а за хора с идеи, като ударението е върху хората. Всъщност СД досега не бе в парламента, защото предишния път не мина бариерата. Сега успя да я мине главно защото разочарованите от Меркел поискаха да й натрият носа. По същия начин някои обидени съпруги изчукват мърлявия съсед или водопроводчика, за да отмъстят на мъжа си. Обаче любов ли е това? Не е. И ето сега, възродена от обидата и отмъщението към Меркел, партията на свободните демократи влиза в управляващата коалиция и ще налага своите условия на Меркел. Нулата получава равни права с 231. Това е истината за коалицията “Ямайка”. Тя включва и Зелените, които имат само 1 мажоритарен и 64 пропорционални мандата, защото 9,2% от електората обичат природата повече от политиката. Но когато те се втренчат в конкретния политик, решава другояче. Разбира се, при чисто мажоритарна система съотношението на силите нямаше да е такова, а и партиите щяха да са доста различни. Всеки депутат щеше да е по-отговорен пред избирателите си и по-малко пред партийния си бос. По-конкретно, депутатите от ГСДП нямаше да изневеряват системно на левите идеи и затова вероятно щяха сега да имат мнозинство. Една обърната към избирателя си лява партия може да отнесе Меркел като бръмбар - сламка. Следователно тези пропорционални листи и шантави смесени системи са измислени с основната цел да откъснат депутата от избирателите му и да го подчинят на партийната машина, т. е. на олигархията. И освен това да отклонят левите партии от левия коловоз и да им отмъкнат избирателите. При мажоритарния вот това няма как да стане. Що се отнася до АЗГ, тя може да е ксенофобска и крайна, но няма нищо общо с фашизма. Напротив, всички тези “крайнодесни” партии в Западна Европа искат да възстановят узурпираната демокрация. И в името на демокрацията някои искат да напуснат ЕС, други само да го реформират, а трети са против еврото. Освен това са против крайностите на мултикултурализма и политическата коректност, която на практика се е превърнала в цензура. Може да имат трески за дялане, но обвинението в нацизъм е клевета. Когато фашизмът завладява част от Европа и България влиза в съюз с нацистка Германия, у нас партиите са забранени, но има избори и парламент. Какви избори? Естествено, че мажоритарни. Като няма партии, няма и листи. И именно затова България спасява своите евреи. Ако депутатите тогава бяха избрани пропорционално, както са сега, те нямаше да чуят какво иска от тях избирателят и тогава 50 000 наши чудесни сънародници щяха да станат на дим.", "date": "2017.09.28", "title": "Германия опроверга ючбунарските политолози (не всички)"}
{"url": "https://www.24chasa.bg/novini/article/6470401", "text": "Северна Корея нарече президента на САЩ Доналд Тръмп \"изкуфял старец\" заради обвинението му, че Пхенян е изтезавал американския студент Ото Уормбиър, който почина през юни малко след като бе върнат от КНДР в САЩ в състояние на кома, предаде Франс прес, цитирана от БТА. \"Тръмп и неговата клика с тяхната пропаганда срещу КНДР за пореден път експлоатират смъртта на Ото Уормбиър\", американския студент, който през 2016 г. бе осъден на 15 години затвор за кражба на пропагандна листовка по време на туристическо посещение, заяви севернокорейското външно министерство, цитирано от държавната агенция КЦТА. САЩ \"стигат дотам да използват мъртъв човек за конспиративната си кампания за подхранване на международния натиск над КНДР\", добавя министерството. Във вторник Тръмп обвини в Туитър Пхенян, че е \"изтезавал отвъд въобразимото\" 22-годишния студент, докато е бил в затвора. Преди това родителите на Уормбиър обвиниха Пхенян, че е \"изтезавал и целенасочено наранил\" сина им. Ото Уормбиър почина на 13 юни, няколко дни след като бе репатриран в САЩ след 18 месеца затвор в Северна Корея. Аутопсията му не даде доказателства за физически изтезания, нито за пострадали зъби или кости. Ото Уормбиър е страдал от тежки мозъчни увреждания, които обикновено са резултат от спиране на сърдечна и дихателна дейност. Причината за изпадането му в кома остава неизяснена, отбелязва АФП.", "date": "2017.09.28", "title": "Северна Корея: Тръмп е изкуфял старец"}
{"url": "https://www.24chasa.bg/novini/article/6470405", "text": "Арестувани са двама израелски граждани от арабски произход, планирали атентат срещу едно от най-свещените места в Ерусалим. Това заявиха израелските власти, цитирани от ДПА, съобщи БТА. Израелската разузнавателна служба Шин бет съобщи, че двама заподозрени на възраст 26 и 16 години възнамерявали да извършат нападение със стрелба в района на Благородното светилище, известно още като Храмовия хълм. \"Установено беше, че двамата подкрепят кръвожадната идеология на Ислямска държава, която е била в основата на замисъла за нападението\", заяви Шин бет, без да навлиза в подробности. Според изявлението заподозрените разполагали с два пистолета и боеприпаси. Планираното нападение е трябвало да повтори атентата от 14 юли, при който двама израелски полицаи бяха убити на входа към същото място. Тогава израелските власти реагираха на атаката, като поставиха металодетектори на входа, което предизвика спорове и две седмици на сблъсъци между палестинци и израелската полиция.", "date": "2017.09.28", "title": "Израел осуетил атентат на ИДИЛ срещу свещено място в Ерусалим"}
{"url": "https://www.24chasa.bg/novini/article/6470422", "text": "\"Надявам се истината да излезе наяве\", успя да каже само училищният директор Христо Радев, обвинен в блудство с ученичка в Ново Паничарево. Току-що неговият адвокат Станко Кралев поиска прекъсване на заседанието, за да се запознае с материалите по делото. То ще започне след 30 минути, но най-вероятно журналисти няма да бъдат допуснати в залата, заради искането на адвокат Кралев мярката да се гледа при закрити врата. Той се аргументира с това, че е възможно в съда да бъдат оповестени факти от интимния живот на граждани. Дали съдът ще уважи това искане ще стане ясно след 30 минути. Междувременно \"24 часа\" научи, че в училище ОУ \"Христо Ботев\" в Ново Паничарево ще бъдат изпратени психолози, които да работят с децата и педагозите от училището. \"Напрежението в селото е много голямо, но малцина вярват, че директорът е виновен\", коментира шефката на РУО Бургас Виолета Илиева. Тя допълни, че директорът е абсолютно изряден от професионална гледна точка. ", "date": "2017.09.28", "title": "Обвиненият в блудство директор: Надявам се истината да излезе наяве (Видео)"}
{"url": "https://www.24chasa.bg/novini/article/6470439", "text": "Турският президент Реджеп Тайип Ердоган заяви днес, че усилията на Иракски Кюрдистан за независимост неизбежно ще претърпят провал, след референдума за независимост в кюрдксия район на Ирак, предаде ДПА, информира БТА. \"Неизбежно е, че тази авантюра, която бе предприета въпреки всички наши предупреждения, ще завърши с разочарование\", каза Ердоган на среща в полицейска академия в Анкара. Иракското кюрдско правителство \"се хвърли в огъня\", каза Ердоган. \"Ние ще спрем тази провокация, която се предприема в Ирак, така както не позволихме огънят, подпален в Сирия, да се разпространи към нашата страна\", добави Ердоган. Турция разглежда референдума като заплаха за националната си сигурност и се опасява, че той ще разпали сепаратистки настроения сред собственото й кюрдско население. \"Кой приема вашата независимост? Ние имаме 350 километра граница, консултирахте ли се с нас? Не\", заяви Ердоган по адрес на президента на автономния район на Иракски Кюрдистан Масуд Барзани. В реч в понеделник Ердоган заплаши да спре износа на петрол от района през Турция и намекна за затваряне на граничния пункт Хабур на границата със Северен Ирак.", "date": "2017.09.28", "title": "Ердоган: Стремежът на Иракски Кюрдистан към независимост ще претърпи провал"}
{"url": "https://www.24chasa.bg/novini/article/6470435", "text": "33-годишна българка е открита мъртва на гръцкия остров Миконос. За инцидента пристанищните власти на острова са информирани от случаен минувач, който попаднал на тялото при разходка . Трупът на младата жена е закаран с линейка в здравен център-Миконос, където е констатирана нейната смърт. В близост до трупа е открита чанта с документи и сума от 1000 евро. Предполага се, че жената е постоянно живееща в Гърция, тъй като е имала телефонна карта от гръцки мобилен оператор. Провежда се предварително разследване, за да се установи причината за смъртта й. Властите са оставили отворени всички възможности. Както тази за инцидент, така и за престъпление.", "date": "2017.09.28", "title": "33-годишна българка е открита мъртва на остров Миконос"}
{"url": "https://www.24chasa.bg/novini/article/6470461", "text": "В момента няма място за притеснения за сигурността на морската ни граница, каза днес командирът на българските Военноморски сили контраадмирал Митко Петев, който участва в международната конференция \"Стратегия на НАТО за сигурността в Черноморския регион\". Форумът, който се провежда с подкрепата на дирекция \"Публична дипломация\" на Алианса, е организиран от Атлантическия клуб в България съвместно с фондация \"Ханс Зайдел\", \"АФСЕА Варна\" и Висшето военноморско училище \"Никола Вапцаров\", съобщи БТА. Факт е, че има засилен имиграционен натиск по море, посочи Петев. Той припомни, че ВМС имат допълнителни ангажименти по оказване съдействие на Гранична полиция за охраната на държавната граница. Има разработен план, следваме неговите препоръки и всички опити за преминаване на мигранти са пресечени своевременно, посочи Петев. Той подчерта, че за военния флот е много важно сега, когато е факт засиленият контрол на зелената граница, да не позволи да се създаде впечатлението, че по море е по-лесно. Морето е най-добрата среда за хибридните заплахи, каза още Петев. По думите му в тази среда могат да бъдат прилагани хибридни стратегии за достигане до национални интереси или пък до интереси на групи, които не са свързани с държавата. Петев посочи, че факторите, които определят тази особеност на морската среда, са свързани най-вече с особеността на юрисдикцията. В морето няма точно определени граници, освен това има изключения за търговските кораби, посочи контраадмиралът. Използването на природните богатства в морето също е с особен статут, допълни Петев и посочи, че трябва да се направи всичко възможно да се гарантира върховенството на българското законодателство в изключителната икономическа зона на страната. Това може да стане само със силни ВМС, тъй като в 85 процента от морските пространства на България защитата на суверенитета няма алтернатива освен с военния флот, обобщи контраадмиралът.", "date": "2017.09.28", "title": "Контраадмирал: Няма място за притеснения за сигурността на морската ни граница"}
{"url": "https://www.24chasa.bg/novini/article/6470443", "text": "40 дни след жестокото убийство на малката Никол в асансьор в бл. 108 в к-с „Меден рудник” остава мистерия в публичното пространство какво са правили двете деца точно в този блок. Майката на момичето Мими Йончева заяви за  , че все още не е виждала чатовете на дъщеря си в социалната мрежа с предполагаемия убиец. Тази сутрин жената и нейни близки се събраха на гроба на момичето, за да отбележат 40 дни от смъртта на Никол. През това време задържаният за престъплението 15-годишен Иван все още е в ареста и продължава да твърди, че е невинен. Семейството му сподели, че ще обжалва мярката за неотклонение. „Не съм виновен, убиецът на Никол е по-голямо момче с маска. Аз го видях, но той ме заплаши, че ще убие семейството ми”. Тези думи Иван е казал ма майка си. Според нея на фаталния 20-ти август той не е прекрачвал прага на бл. 108, а през цялото време си е играл пред вкъщи, като децата разказвали, че въпросното момче с маска се е приближило към неговия блок – 96. „Днес Иван ми се обади по телефона от ареста и ми каза: „Чакам да ме пуснат”. Това му бяха думичките. Вчера са му взели пръстови отпечатъци и са му направили снимка, но не знаем защо. Той казва, че не убиецът, че е друг. Нищо не знаем за делото, в неведение сме”, каза още майката на Иван – Донка. 11-годишната Никол бе убита на 20 август. Тялото й бе открито в асансьор на бл.108 в к-с \"Меден рудник\". Момичето е било умъртвено с един удар с кухненски нож, като острието е засегнало сънната артерия.", "date": "2017.09.28", "title": "15-годишният Иван, обвинен за убийството на Никол: Убиецът е по-голямо момче с маска"}
{"url": "https://www.24chasa.bg/novini/article/6469861", "text": "По искане на Районна прокуратура – Ловеч съдът взе мярка за неотклонение „задържане под стража“ на   Това съобщиха от Апелативната прокуратура – Велико Търново, предаде \"Фокус\". Прокуратурата е привлякла Емил К. в качеството на обвиняем, за това че на 23 септември около 22.30 часа в Угърчин нанесъл многократни удари в главата на 63-годишен мъж от същия град, с които умишлено му причинил средна телесна повреда, изразяваща се в тежка черепно-мозъчна (лицева) травма - разстройство на здравето, временно опасно за живота. Престъпление по чл.129 от НК. Съдът прие доводите на прокуратурата, че от събраните в хода на разследването доказателства може да се направи обосновано предположение, че обвиняемият е извършил престъплението, за което му е повдигнато обвинение. Извършеното престъпление е с висока степен на обществена опасност, извършено е с особена жестокост и е тежко по смисъла на НК, поради което съществува реална опасност обвиняемият да се укрие или да извърши друго престъпление. Определението подлежи на обжалване пред Окръжен съд – Ловеч.", "date": "2017.09.28", "title": "Задържаха младежа, пребил жестоко 63-годишен в Угърчин"}
{"url": "https://www.24chasa.bg/novini/article/6469844", "text": "\"Перник е градът с най-малко катастрофи в страната\", съобщи вътрешният министър Валентин Радев. \"Той заема челното място заедно с Търговище и Ямбол\", обясни Радев Той посочи, че от началото на годината до 25 септември в страната при катастрофи са загинали 460 души, а през миналата година са били 514. Над 8900 пък са свалените регистрационни номера. 5218 са заради каране без книжка, 3051 - заради пияни шофьори, а останалите 647 са заради надрусани водачи. ", "date": "2017.09.28", "title": "Вътрешният министър: Перник с най-малко катастрофи в страната"}
{"url": "https://www.24chasa.bg/novini/article/6469871", "text": "54-годишна жена е блъсната на пешеходна пътека в Габрово, съобщиха от ОДМВР – Велико Търново. Вчера, около 7.10 часа, на бул. \"Априлов\" е възникнало пътнотранспортно произшествие. 61-годишен водач на лек автомобил „Опел Корса“ не пропуснал пресичащата на пешеходна пътека, от ляво надясно 54- годишна жена и я блъснал. Пострадалата пешеходка е настанена за наблюдение в МБАЛ - Габрово. Мъжът и жената са тествани за употреба на алкохол – техническото средство отчело нулеви резултати. Произшествието е посетено и обслужено от екип на пътна полиция.", "date": "2017.09.28", "title": "54-годишна е блъсната на пешеходна пътека в Габрово"}
{"url": "https://www.24chasa.bg/novini/article/6469836", "text": "Окръжната  прокуратура във Велико Търново внесе в съда обвинителен акт срещу 57-годишен мъж, ползвал неправомерно чужда дебитна карта, съобщиха от държавното обвинение. Николай Б. изпразнил сметката на разсеяна горнооряховка на 19 и 20 май т. г. , като извършил 9 транзакции от ATM-устройства и изтеглил общо сумата от 3920 лева. Пострадалата сключила договор за потребителски кредит за сумата от 5 000 лв., във връзка с което и била издадена дебитна карта. Картата заедно с лист, на който бил изписан ПИН кода, носела в дамската си чанта. От отпуснатият кредит към 19.05.2017г. били останали 3 900 лв. Същия ден, докато пазарувала, по невнимание изпуснала на земята до колата си дебитната карта и увитото около нея листче с ПИН кода. По същото време на паркинга бил обвиняемият, който забелязал изгубената банкова карта и я прибрал. Още същия ден изтеглил от нея наличната сума. Предстои насрочване на делото за разглеждане от съда.", "date": "2017.09.28", "title": "Дават на съд мъж, изтеглил близо 4 000 лв. от изгубена дебитна карта"}
{"url": "https://www.24chasa.bg/novini/article/6469885", "text": "Национална асоциация „Българско Черноморие“ (НАБЧ) внесе сигнал до Главния прокурор за фалшифицирани зони по НАТУРА 2000 в Калиакра. С оглед на чуждестранното финансиране и намеса в процеса, завършил с обхватни промени в българското законодателство, сигналът е изпратен и до Държавна агенция „Национална сигурност“. Очакваме прокуратурата и службите да извършат необходимите проверки и ако съмненията за закононарушения се докажат, да потърсят наказателна отговорност от съответните лица, заявяват от асоциацията.", "date": "2017.09.28", "title": "Внесоха сигнал до главния прокурор за фалшифицирани зони по Натура 2000"}
{"url": "https://www.24chasa.bg/novini/article/6469905", "text": "Обединеното кралство и Европейският съюз са направили „решителни стъпки напред“ в преговорите за Брекзит. Това заяви главният преговарящ от страна на Лондон – министър Дейвид Дейвис, след като в Брюксел приключи четвъртият рунд от преговорите за отделяне на Великобритания от структурите на Общността, предава AFP, цитирана от \"Фокус\". „Благодарение на конструктивния и решителен начин, по който двете страни проведоха тези преговори, вярвам, че правим решителни стъпки напред\", заяви Дейвис на пресконференция заедно с колегата си от ЕС Мишел Барние.", "date": "2017.09.28", "title": "Дейвид Дейвис: Направени са „решителни стъпки напред“ в преговорите за Брекзит"}
{"url": "https://www.24chasa.bg/novini/article/6469908", "text": "Китайският гигант CHEС (China Harbour Engineering Company), чиято дейност е свързана с мащабно строителство предимно в областта на инфраструктурата, проявява инвестиционен интерес към черноморските пристанища във Варна и Бургас. Това стана ясно на провелата се среща между делегация на ГЕРБ и генералния директор на компанията Лин Ичонг, предават от пресцентъра на ПП ГЕРБ. Срещата се състоя в рамките на работно посещение на българската делегация в Пекин, водена от народния представител и председател на парламентарната група за приятелство с Китай Димитър Бойчев. Част от делегацията са и кметовете на общините Аврен, Девня, Поморие, Созопол и Царево - Емануил Манолов, Свилен Шитов, Иван Алексиев, Панайот Рейзи и Георги Лапчев, зам.-кметът на община Аксаково Руска Илиева, зам.-областният управител на Добрич Красимир Николов и председателят на Общинския съвет в Бургас Константин Луков. Заедно с директора на китайската компания и с ръководителя на маркетинговия й отдел Уанг Юнжонг те обсъдиха перспективите за сътрудничество в областта на инфраструктурата. Димитър Бойчев изтъкна, че подобряването на инфраструктурата е сред приоритетите на българското правителство, тъй като тя е важна предпоставка за развитието на бизнеса и привличането на инвестиции, което пък от своя страна води до увеличаване на работните места и доходите на хората. Народният представител от ГЕРБ отбеляза ролята на европейските програми, чрез които у нас вече са успешно реализирани редица инфраструктурни проекти. „За черноморските общини е важно да се изгради магистрала, която да свързва Варна и Бургас. За развитието на икономиката е от значение да се увеличи и капацитетът на пристанищата в големите областни центрове”, допълни Димитър Бойчев. Уанг Юнжонг информира, че вече е имал възможност да посети Варна и да се запознае на място с перспективите за развитие и модернизация на пристанището. По думите му китайската компания се интересува от възможността за създаване на промишлена зона за износ на зърнени продукти. В момента СНЕС е на 103-то място в класацията на първите 500 компании в света и заема шесто място сред китайските компании, които се занимават с международна дейност. Строителният гигант е изградил много пристанища, сред които и най-голямото в свата – в Шанхай. Сред обектите на компанията са едни от най-дългите мостове, 4000 км високоскоростни жп линии, летища, както и високоетажни сгради. От компанията увериха, че при строителните работи приоритетно наемат местна работна ръка и влагат много усилия за внедряването на екологични технологии. От всички 8000 служители на компанията само 200 работят в централата в Пекин, уточни още Уанг Юнжонг. През 2016 г. СНЕС е сключила договори на стойност 11 млрд. долара.", "date": "2017.09.28", "title": "Китайска компания има интерес към инвестиции на пристанищата във Варна и Бургас"}
{"url": "https://www.24chasa.bg/novini/article/6469986", "text": "Търговията между България и Румъния отчита положителни тенденции, като стокообменът за миналата година възлиза на 3,8 млрд. евро, което е увеличение с 5,7 на сто. Това е казал заместник-министърът на икономиката Александър Манолев по време на откриването на българо-румънските консултации за икономическо сътрудничество, съобщиха от пресцентъра на Министерството на икономиката. Делегацията от Румъния се ръководи от държавния секретар в Министерството на бизнес средата, търговията и предприемачеството Стерика Фундуля. Двамата заместник-министри са имали среща на четири очи непосредствено след общото заседание, допълниха от икономическото ведомство, предаде \"Фокус\". Заместник-министър Манолев е подчертал, че салдото в двустранната търговия е положително за България и е в размер на 256 млн. евро за 2016 г. Той вярва, че положителните тенденции ще се запазят и се надява, че и работата на смесената работна група ще допринесе в тази посока. По думите му един от начините за повишаване на стокообмена е чрез разнообразяване на търговските потоци между двете страни и включване на нови продукти в листите на търгуваните стоки. По време на заседанието станало ясно още, че между България и Румъния се обменят предимно метали и метални изделия, нефтени продукти, захар, зърнени култури, медикаменти, изделия на хранително-вкусовата промишленост, както и транспортни средства, вкл. трактори и автомобили. Като отрасли с перспектива за растеж в двустранната търговия са били посочени машиностроене, електроника и електротехника, строителство, хранително-вкусова промишленост, текстилна и трикотажна промишленост, IT аутсорсинг и др. Държавният секретар Фундуля е акцентирал на важността на двустранното сътрудничество и отбелязал, че то има все по-голямо значение за цялостното развитие на Европа. В своето изказване той е обърнал внимание на резултатите, които се отчитат в двустранната търговия между България и Румъния и представил данни, според които към момента над 2000 компании с български капитал оперират в северната ни съседка. Приблизително толкова са били и румънските компании в България. Румънският държавен секретар е отбелязал, че е много важно да се насърчава идването на повече български инвеститори в Румъния, както и да се подкрепят румънски компании да реализират проекти в България. Очаква се по-късно днес заместник-министър Манолев и държавният секретар Фундуля да подпишат съвместен Протокол от заседанието на двустранните българо-румънски икономически консултации.", "date": "2017.09.28", "title": "Над 3,8 млрд. евро е стокообменът между България и Румъния"}
{"url": "https://www.24chasa.bg/novini/article/6470038", "text": "\"Развитието на Косово е от огромно значение за Балканите и Европа. Този аргумент трябва да се вземe под внимание от страните членки, които все още не признават независимостта на страната, защото само пълната интеграция на държавите от Западните Балкани е гарант за стабилността и просперитета на региона.\" Това заяви евродепутатът от АЛДЕ/ДПС Илхан Кючюк на среща с вицепремиера и министър на външните работи на Косово Бехждет Паколи. Паколи е на работно посещение в Брюксел, за да представи приоритетите на новосформираното правителство в страната. В рамките на своята визита, в която бяха проведени срещи с върховния представител на ЕС по въпросите на външните работи и политиката на сигурност Фредерика Могерина и комисаря по разширяване Йоханес Хан, вицепремиера на Косово избра да се срещне и с Илхан Кючюк в качеството му на вицепрезидент на партия АЛДЕ. „Косово е най-младата европейска демокрация и ние трябва да се отнасяме с особено внимание, когато обсъждаме европейската перспектива пред страната. Косово постигна значим напредък през изминалите години и се надявам, че новосформираното правителство, в което основна роля ще има и либералната партия на вицепремиера Паколи, ще задълбочи реформите и желанието за европейска интеграция.“, заяви Илхан Кючюк по време на срещата. Вицепремиерът и външен министър на Косово Бехждет Паколи изрази своята готовност правителството на страната да работи в тясно сътрудничество със своите европейски партньори за ускорена интеграция на Косово и Западните Балкани и заяви, че споразумението за стабилизиране и асоцииране е добра основа, върху която трябва да се надгражда. Той призова също така европейските институции да работят за облекчаване на визовия режим на страната и си пожела по време на българското председателство на Съвета на ЕС да бъде постигнат значителен напредък по тази тема. В заключение Кючюк покани Бахджет Паколи да посети България преди започването на българското председателство на Съвета на ЕС.", "date": "2017.09.28", "title": "Илхан Кючюк обсъди интеграцията на Западните Балкани с вицепремиера на Косово"}
{"url": "https://www.24chasa.bg/novini/article/6470049", "text": "Двама души са пострадали при пътен инцидент край село Сбор, съобщиха от ОДМВР - Пазарджик. Инцидентът е станал вчера, около 20.30 часа, на пътя Пазарджик - Панагюрище. Водачът на микробус „Мерцедес“, на 59 години от Панагюрище загубил управлението над возилото. То напуснало платното и навлязло в близката тревна площ. В резултат на това са пострадали возещите се в него лица, съответно на 21 и 79 години, и двамата от София. Те са транспортирани и настанени в панагюрската болница с различни травми, но без опасност за живота.", "date": "2017.09.28", "title": "Двама пострадаха при катастрофа на пътя Пазарджик - Панагюрище"}
{"url": "https://www.24chasa.bg/novini/article/6469787", "text": "С 34% е намалял средния дълг на физическите лица през първото полугодие на 2017 г., спрямо същия период на 2016 г. Това сочат данни на Асоциацията на колекторските агенции в България (АКАБГ). Средно необслужваните задължения на човек са 728 лв. за първото шестмесечие на 2017 г., а за същия период на миналата година са 1104 лв. За първи път от 2013 г. задълженията намаляват, сочи още анализът на АКАБГ. Профилът на потребителя, който най-често задлъжнява се променя. Това е млад мъж под 30-годишна възраст, вече добре образован и обикновено на трудов договор. Най-голям брой некоректни платци през тази година е имало в Стара Загора, Велико Търново и Бургас. Само 20% от младите хора имат спестявания и то минимални.  По данни на АКАБГ през последните 5 години агенциите у нас са изкупили дългове, зад които стоят 854 312 случая, а близо 100 000 са били решени извънсъдебно. Председателят на АКАБГ Райна Миткова добави, че изкупените от тях дългове са за над 1 млр. лева,  а 150 млн. лв. са опростени на длъжници. ", "date": "2017.09.28", "title": "С 34% е намалял средният дълг на човек"}
{"url": "https://www.24chasa.bg/novini/article/6470069", "text": "Главният преговарящ от името на Европейския съюз Мишел Барние заяви, че речта във Флоренция на министър-председателя на Обединеното кралство Тереза Мей е създала „нова динамика“ в преговорите за Брекзит, но предстои да бъде свършена още работа, за да бъде постигнато споразумение между Брюксел и Лондон, предава AFP, цитирана от \"Фокус\". „Речта на премиера във Флоренция създаде нова динамика в нашите преговори и усетихме това в рамките на разговорите тази седмица“, заяви Барние на пресконференция след четвъртия рунд от преговорите за отделяне на Великобритания от структурите на Общността.", "date": "2017.09.28", "title": "ЕС: Има нова динамика в преговорите за Брекзит, но има още работа за вършене"}
{"url": "https://www.24chasa.bg/novini/article/6470050", "text": "След новината за кончината на Хю Хефнър на 91-годишна възраст, знаменитости и бивши плеймейтки използваха социалните мрежи, за да засвидетелстват почитта си към основателя на \"Плейбой\", съобщи Асошиейтед прес, предаде БТА.  \"Той промени живота ми. На него дължа това, което съм днес. Не мога да бъда по-благодарна за приятелството ни и за времето, прекарано заедно. Много ще ми липсва, но завинаги ще го нося в сърцето си\", се посочва в изявлението, направено от бившата приятелка на Хефнър и модел на \"Плейбой\" Кендра Уилкинсън.  \"Почивай в мир, Хеф. Благодаря ти за това, че беше революционер и промени живота на толкова много хора, и по-специално моя. Надявам се, че си бил горд с мен\", написа в Туитър телевизионната знаменитост и бивш модел на \"Плейбой\" Джени Маккарти.  \"Да почива в мир легендарният Хю Хефнър. За мен е чест, че бях част от екипа \"Плейбой\". Много ще липсваш на всички ни. Обичаме те, Хеф\", гласи туитът на риалити звездата Ким Кардашиян.  \"Имал съм много възвишени разговори...с Хю Хефнър. Той беше толкова интересен човек. Истинска легенда. Смъртта му бележи края на една ера\", пише в Туитър актьорът Роб Лоу. \"Благодаря ти, че ме избра и ме въведе във вълшебния свят на \"Плейбой\". Сълзите ми не спират и не мога да си представя още колко \"зайчета\" също плачат за теб. Ти беше класен играч. Винаги ще си спомням с огромна благодарност за теб\", написа в Инстаграм актрисата и модел Кармен Електра.  \"Той беше един от най-милите хора, които някога съм познавала\", пише в Туитър певицата Нанси Синатра. \"Хю Хефнър беше ГИГАНТ в издателската дейност, журналистиката, свободното слово и борбата за граждански права. Той беше истински оригинален човек и мой приятел. Почивай в мир, Хеф\", гласи туитът на легендарния телевизионер Лари Кинг. \"Хю Хефнър ме сложи в \"Плейбой\" и даде старт на кариерата ми. Винаги ще ти бъда задължена, Хеф. Ти завинаги ще останеш епична икона\", пише в Туитър актрисата и бивш модел на списанието Дона Дерико. \"Изгубихме един истински изследовател, човек, който имаше остър усет за бъдещето. Научили сме много от Вас, г-н Хефнър\", написа в социалната мрежа сценаристът и продуцент Норман Лиър. \"Новината за смъртта на Хю Хефнър много ме натъжи. Той беше легенда, новатор, единствен по рода си. С него сме преживели купища забавни моменти и имаме невероятни общи спомени. Ще ми липсва много\", пише във Фейсбук светската особа, актриса, певица, бизнесдама и хотелиерска наследница Парис Хилтън.", "date": "2017.09.28", "title": "Вижте как знаменитости и бивши плеймейтки отдават почит към Хю Хефнър"}
{"url": "https://www.24chasa.bg/novini/article/6470084", "text": "Пътните проекти за Враца с европейско или национално финансиране са на стойност по над 10 млн. лв. Средствата за ремонта на бул. „Васил Кънчов“ са 14 млн. лв. Над 14 млн. лв. е бюджетът и на проекта за рехабилитация на третокласния път Враца – пещера Леденика. Толкова инвестиции за пътната инфраструктура във Враца в рамките на две години в предишни мандати не е имало. Това коментира днес министърът на регионалното развитие и благоустройството Николай Нанков при старта на проекта за рехабилитация на републиканския път от областния център до природния обект, съобщиха от пресцентъра на Министерството на регионалното развитие и благоустройството. Той допълни, че 17-километровият участък е връзка към АМ „Хемус“ и след година ще се ползва не само от жителите на Враца, а и от всички любители на туризма, спелеологията, така че градът да стане още по-привлекателна туристическа дестинация. Проектът е сложен, в него е включено едно тежко мостово съоръжение, укрепвания на скатове, преминаване на р. Лева при Дома на туриста в гр. Враца, в началото на пътя към пещера Леденика. Изцяло ще бъде подменена пътната настилка, ще бъде направена вертикална и хоризонтална маркировка. Предвидено е отводняване с водостоци, обясни Нанков. Убеден съм, че ремонтните дейности ще приключат в срок с необходимото качество и след около година и два месеца ще имаме завършен перфектен участък с финансиране от Оперативна програма „Региони в растеж“ 2014 – 2020, допълни той. Рехабилитацията на пътя включва подмяна на конструкцията на настилката, банкетите, предпазни огради и др. В чертите на града ремонтът ще бъде изпълнен по метода „студено рециклиране“, предвидено е и изграждане на колекторна система за дъждовна вода. С ремонта на третокласния път ще се повиши безопасността на движение до една от най-посещаваните пещери у нас Леденика, до с. Згориград и ще се подобри пътната инфраструктура на гр. Враца. Изпълнител на строително-монтажните работи е ДЗЗД „Пътища Северозапад 2016”, в което са: „Галчев Инженеринг” ЕООД и „Фармвил“ ЕАД. Стойността на договора е 13 664 574,92 лв. с ДДС. Строителният надзор ще осъществява Обединение „ТСП КОНСУЛТАНТИ“ ДЗЗД с участници: „ТРИ - ЕС“ ЕООД, „СТРОЛ 1000“ АД и „ПИ ЕС КОНСУЛТ“ ЕООД. Техният договор е за 202 787,57 лв. с ДДС. Авторският надзор ще е на „Виа План“ ЕООД. Договорът им е за 2 935 лв.с ДДС. Общата стойност на проекта за Лот 10 с обща дължина 17.429 км е 14 436 124,31 лв. с ДДС. Финансирането от Европейския съюз по линия на ОПР „Региони в растеж“ е 85% или 12 210 705,66 лв. Националното съфинансиране е 15% - 2 225 418,65 лв. По думите на министъра, въпреки сложните процеси по стартиране на програмата, резултатите от нея вече започват да се виждат. Той обяви, че вече е подписан договорът по ОПРР 2014-2020 за обновяване на образователната инфраструктура във Враца, по който с 6,8 млн. лв. ще бъдат модернизирани училища, детски градини и два спортни салона. До 12 октомври се подават оферти за участие в обществената поръчка за градската среда и от следващата година ще започне и проекта за обновяване на централна градска част и междублоковите пространства на кварталите в периферните райони с финансиране от програмата. В сътрудничество с народните представители, областната администрация и общината проектите ще се случат качествено и в срок, изрази увереността си министърът. Пред медии той обяви, че предстои старта на ремонта на 24-километров участък от пътя от Михайлово, през Хайредин, Хърлец, Крушовица и Мизия, към Оряхово, за който с правителствено постановление е осигурено финансиране от националния бюджет в размер на 9,6 млн. лв. Винаги сме казвали, че Северна и в частност Северозападна България ще бъдат приоритетно разглеждани като инвестиции през настоящия мандат, посочи Нанков. Включихме пътя Бели мел – Монтана, ще довършим надлеза, свързващ ремонтирания участък на бул. „Васил Кънчов“ с пътя за Криводол, съобщи той. Текат отчуждителни процедури за пътя Ботевград - Мездра, има технически проект. В края на годината възлагаме на инженеринг работно проектиране и строителство. Това е приоритетният участък по направлението Ботевград - Видин. Трябва да приключим възможно най-бързо с четирите платна на пътя Ботевград-Мездра, коментира министърът. Междувременно със средства от ОП „Транспорт“ се проектира трасето Бела – Ружинци – Димово. Вторият приоритетен участък е обходът на Димово, за да изнесем тежкия трафик от общинския център, каза още той. В отговор на въпрос министърът посочи, че след въвеждането на тол системата се очаква приходите от такси акумулират 3-4 пъти по-голям ресурс в сравнение с постъпващите от винетки в момента 300 млн. лв. годишно. Така в рамките на 4-5 години ще направим коренна промяна и в поддръжката на републиканските пътища, в ново строителство на магистрални отсечки и скоростни пътища, за които ще има необходимия ресурс, каза той и потвърди поетия ангажимент новата система да заработи до края на 2018 година. Прави се необходимата подготовка за зимата. Ще се стараем с добро качество, необходимите материали и техника да се справим и този зимен сезон. През следващата година изтичат 4-годишните договори за текущ ремонт и поддържане и затова процедурите за нови се предвижда да стартират в края на октомври – ноември месец т.г., за да има готовност за следващия зимен сезон, информира Нанков. Очаква се финансиране за Целенасочената инвестиционна програма, която е реален инструмент за правене на регионална политика в изостанали, планински и гранични райони, коментира регионалният министър. Проектите, които бяха генерирани, не бяха насочени към човешкия капитал, каквато беше концепцията на Министерство на финансите, а основно в инфраструктурни проекти. Затова кметовете трябва да генерират нови проекти, съобщи Николай Нанков.", "date": "2017.09.28", "title": "Министър Нанков стартира рехабилитацията на пътя Враца - пещера Леденика"}
{"url": "https://www.24chasa.bg/novini/article/6470134", "text": "Бизнесът в България трябва да бъде по-амбициозен и да си поставя по-високи цели, като индустрия 4.1, а не 4.0, това заяви в Пловдив вицепремиерът Томислав Дончев по време на Годишния бизнес форум \"Индустрия 4.0\", който се състои в рамките на Международния технически панаир. През последните 15 години /2000-2016 г./ производителността на труда в България расте, с изключение на 2009 г., когато българската икономика беше в рецесия. През 2016 производителността на труда се увеличава с 2,6% годишно, цитира БТА. По-същественият тренд през последните години, е че разходите за труд и ръстът на трудовите възнаграждения се увеличават по-интензивно отколкото производителността на труда, за да се стигне до настоящите параметри на заетост - изчерпан потенциал от работна сила, посочи вицепремиерът. По думите му изводите са два - през следващите години допълнителните работни места ще се запълват от хора с относително ниско образование, а това е пречка за развитие на индустрия с по-висока добавена стойност. И второ - при ясни перспективи за покачване цената на труда, това ще доведе до фалиране на производствата, базирани на ниска цена на труда, заради изчерпване на тяхната конкурентоспособност, а освободената работна сила ще бъде ангажирана в производства с по-висока добавена стойност и които осигуряват и по-атрактивно възнаграждение. Томислав Дончев посочи, че България е индустриална сила, като има среден дял на индустриалното производство 28 на сто от БВП. Страната ни има по-високи показатели и от Средноевропейските, например Гърция има 15,5% индустриалното производство от БВП, Румъния - 32%, Франция 19, 4% и 30 на сто за Германия. Промишленото производство в България е пораснало с 4,3 %, към юли тази година, ръстът на преработващата промишленост е над 6,3%, наблюдава се спад на добивната промишленост. Според вицепремиера ръстът на производствата с висока добавена стойност е скромен и е необходимо, когато говорим за \"Индустрия 4.0\" и за дигиталната трансформация, да си поставяме и да следваме по-високи цели. Бъдещето е на дигиталните технологии и в това е шансът на България, каза Томислав Дончев. Бизнесът в страната трябва да си поставя по-високи цели, като инициативите да бъдат бързи, умни и амбициозни. Недопустимо е една дигитална авангардна бизнес инициатива да е спъвана от излишен бюрократичен натиск от страна на държавата. В заключение Томислав Дончев посочи, че не е реално да се прави \"Индустрия 4.0\" с Администрация 1.0 -2.0 и с Образование 2.0.", "date": "2017.09.28", "title": "Дончев: Бизнесът в България трябва да си поставя по-виски цели като индустрия 4.1"}
{"url": "https://www.24chasa.bg/novini/article/6470136", "text": "Районният съд в Чирпан осъди двама бивши пътни полицаи, които опитали да прикрият заловен от тях по време на дежурство пиян шофьор, за да избегне той наказателно преследване. Марин Н., на 44 години, и Христо И., на 38 години, получиха по 2 години лишаване от свобода условно с по 3 години изпитателен срок, това съобщиха днес от Апелативната прокуратура в Пловдив. Присъдата може да бъде обжалвана или протестирана пред Окръжния съд в Стара Загора. Заради постъпката си те вече са отстранени от длъжност и не са служители на МВР, уточняват още от прокуратурата. Двамата бивши младши контрольори от сектор \"Пътна полиция\" се провинили на 14 декември 2015 година. През нощта те били дежурни. Към 1 часа спрели за проверка лек автомобил \"Марцедес\", чийто шофьор Д.П. от Чирпан не спрял на пътен знак. Рутинната в такива случаи проверка за алкохол показала, че мъжът седнал зад волана прилично почерпен - дрегерът заковал на 1,31 промила алкохол в издишвания от шофьора въздух. Полицаите му съставили акт за установяване на административно нарушение и му връчили талон за медицинско изследване. В този момент виновният шофьор обяснил на двамата катаджии, че му предстои да замине за чужбина и затова не иска в този момент да има дело срещу него. Дори помолил униформените да му помогнат, като обещал да си плати за това. Явно мотивирани от идеята на получат пари, полицаите го посъветвали, ако има приятел шофьор, който в момента не е употребил алкохол, да отиде вместо него и да даде кръв. Доброволец се намерил бързо и вместо Д.П., катаджиите отвели в Спешния център на Чирпон за кръвна проба неговия приятел Г.К., чиято проба се оказала отрицателна. На въпрос на медицинското лице защо има толкова драстична разлика с показанията от дрегера, Д.П. казал, че полицаите се заяждали с него и затова му написали промилите. Свидетели по делото твърдят, че виновният шофьор оставил 100 лева на предната седалка на полицейския автомобил за услугата и си тръгнал. Той и приятелят му Г.К., който се съгласил да даде кръв вместо него, вече били осъдени по друго дело, завадено срещу тях по този казус.", "date": "2017.09.28", "title": "Осъдиха условно 2 бивши катаджии, скрили пиян шофьор в Чирпан"}
{"url": "https://www.24chasa.bg/novini/article/6469529", "text": "ЧЕЗ Разпределение стартира през септември 40 инвестиционни проекта за обновяване на електроразпределителната мрежа на Западна България. В столицата се реализират обекти на обща стойност 243 хил. лева. За реконструкция на трафопост и кабелна мрежа ниско напрежение в „Люлин 10“ са заделени общо 95 хил. лева, в район „Слатина“ 61 хил. лева, в район „Триадица“ в същата дейност ще бъдат вложени 36 хил. лева, а в „Младост“ - 28 хил. лева. 30 от стартиращите през септември обекти се реализират извън столицата. В област Монтана се инвестират 442 хил. лева главно в реконструкция на мрежата ниско напрежение.За същата дейност в с. Тополница и с. Шатрово, Кюстендилска област, са предвидени 149 хил. лева. Реконструкцията на мрежата ниско напрежение в с. Гумощник, община Троян, в която ЧЕЗ Разпределение влага 172 хил. лева, е една от основните инвестиции на компанията в област Ловеч, където инвестициите през септември са общо 240 хил. лева. В област Благоевград през септември за присъединяване на нови клиенти са заделени 60 хил. лева. В област Плевен през септември се реконструират две въздушни линии 20 kV. ЧЕЗ Разпределение ще подменя по тях 43 железорешетъчни стъпба и 339 изолатора. Дейността, за която са предвидени190 хил. лева, е част от подготовката на мрежата в област Плевен за зимния сезон. ЧЕЗ Разпределение България подготвя електроразпределителната мрежа за предстоящия зимен сезон. Екипи на компанията предприемат съответните дейности, за да гарантират в максимална степен готовността ѝ да посрещне лоши метеорологични условия.", "date": "2017.09.28", "title": "ЧЕЗ Разпределение стартира 40 проекта в западна България през септември"}
{"url": "https://www.24chasa.bg/novini/article/6469507", "text": "35-годишен мъж е в ареста след като е нахлул с взлом в чужд апартамент и отправил закани и нецензурни думи към собствениците на жилището. М.Б. е разбил входната врата на домът им на ул. \"Стефан Стамболов\". Причината да влезе в жилището им е, че семейството уж пречело на приятелката му, която е съседка. Възлюбената се оплакала на приятеля си, че са шумни и често не може да спи. М.Д. обаче избрал точно след полунощ и след употреба на алкохол да се саморазправя с тях. След сигнал полицейските служители на РУ-Мадан задържали М. Б. за срок до 24 часа за влизане с взлом в чуждо жилище в малките часове на денонощието.", "date": "2017.09.28", "title": "Арестуваха мъж, влязъл с взлом при семейство, което тормозело гаджето му"}
{"url": "https://www.24chasa.bg/novini/article/6469508", "text": "Висшият съдебен съвет (ВСС) отказа да се отчете за свършеното през последните 5 години на финалното си заседание. Предложението бе на председателя на Върховния касационен съд Лозан Панов, то обаче не мина с 9 на 10 гласа \"против\". И на изпроводяк съдебните кадровици не пропуснаха да си разменят остри реплики. „Г-н Узунов прекрачи границите на добрия тон, не знам в израз на какво. Ще кажа само едно: Ако някой от вас, уважаеми колеги, смята, че до пролетта на миналата година е получавал допълнително трудово възнаграждение, различно от останалите, да го каже сега\", реагира Соня Найденова на твърдения на Узунов в сутрешния блок на Би Ти Ви, че взимала 35% допълнително над заплатата си като представляващ. Узунов обаче пак попита Найденова за парите й. \"Въпросът ви е извън дневния ред, ако сте искали такава точка, да бяхте я внесли\", възпря го министъра на правосъдието Цецка Цачева, която ръководеше заседанието, и пресече словесната престрелка. На заседанието присъстваха 19 от 25 членове, отсъстваше главният прокурор Сотир Цацаров, който е на посещение в чужбина. Мандатът на ВСС изтича на 3 октомври, ден по-рано обаче за последно ще заседава съдийската колегия, която трябва да освободи от длъжност новоизбраните членове и да избере временен шеф на Софийския градски съд. Церемонията по встъпването на новия състав на ВСС ще е на 3 октомври в зала №15 на Съдебната палата в София.", "date": "2017.09.28", "title": "На финала ВСС отказа отчет за работата си"}
{"url": "https://www.24chasa.bg/novini/article/6469510", "text": "Тестови модел на първия съветски изкуствен спътник бе продаден за 847 500 долара на търг на аукционна къща \"Бонамс\" в Ню Йорк, предаде ТАСС, цитиран от БТА.  Става въпрос за един от тестовите модели на \"Спутник-1\", който бе изстрелян през 1957 г. Лотът бе с първоначална оценка около 150 000 долара. Купувачът, пожелал анонимност, е платил за него 700 000 долара. Както отбелязаха от \"Бонамс\", като се прибавят комисионите, сумата възлиза на 847,5 хиляди долара, т.е. надвишава близо 5,5 пъти първоначалната оценка. Моделът на спътника представлява алуминиево кълбо с монтирани върху него 4 антени. Теглото му е около 45 кг, а височината му - близо 2 метра. Моделът на \"Спутник-1\" е създаден в съветското конструкторско бюро ОКБ-1 през 1957 г. и е предназначен за тестове, включително за изследване на електромагнитни смущения. Той бе изложен на търга от австрийски колекционер.", "date": "2017.09.28", "title": "Продадоха модел на първия съветски изкуствен спътник за 850 000 долара"}
{"url": "https://www.24chasa.bg/novini/article/6469539", "text": "ГЕРБ ще застане зад бъдеща кандидатура на Антон Тодоров за председател на Комисията по досиетата. Това каза пред журналисти в Народното събрание председателят на ПГ на ГЕРБ Цветан Цветанов по повод информация в медиите, че депутатът Антон Тодоров ще бъде предложен за председател на Комисията по досиета, предаде „Фокус“. „Антон Тодоров има необходимата експертиза, той е добър анализатор“, посочи той. „Смятам, че ако неговата кандидатура бъде разгледана и одобрена това ще бъде от полза за Комисията по досиетата“, заяви Цветан Цветанов. „Има процедурни правила, които са приети от парламента. Сроковете изтичат другата седмица“, обясни той. \"Смятам, че това е несериозно, защото и към момента Комисията по досиетата е в международната мрежа със сходни комисии в държавите от ЕС, по-специално от Източна Европа\", отвърна Цветанов на въпрос как ще коментира  „Знам, че ще има мероприятие, което ще бъде проведено в края на ноември в Румъния. Догодина България трябва да бъде домакин на такъв международен форум“, посочи той. Според него предложението за закриване на комисията е повече спекулативно, отколкото реално. „Убеден съм, че Комисията по досиетата има своето бъдеще. В един период трябва да премине към някаква друга форма, но все още има много работа, която трябва да бъде свършена“, заяви председателят на ПГ на ГЕРБ. „С решение на 43-тия парламент в някои от случаите се разшириха възможностите да се проверяват повече лица. Това означава, че има повече работа“, обясни Цветан Цветанов. „Тази зависимост трябва да отпадне, а това може да стане само когато има прозрачност и достоверност на фактите и данните, които могат да бъдат обявявани“, каза още той.", "date": "2017.09.28", "title": "Цветанов: Ще подкрепим Антон Тодоров за председател на Комисията по досиетата"}
{"url": "https://www.24chasa.bg/novini/article/6469530", "text": "Закриване на Комисията по досиетата поискаха от парламентарната група на БСП. Народният представител Жельо Бойчев обяви, че по-рано днес червените са внесли проектопредложение за Закона за архивите на Държавна сигурност и на разузнавателните служби на Българската народна армия. \"Внесохме Законопроект за архивите на Държавна сигурност и на разузнавателните служби на Българската народна армия. Предлагаме да бъде създаден Институт за национална памет, в който да попаднат всички активни единици от дейността на Държавна сигурност и разузнавателните управления на Българската народна армия\", заяви Бойчев. Причините БСП да поиска създаване на института са, за да може \"знанието и информацията, която съдържат архивите на Държавна сигурност да бъде обект на анализи от историци и изследователи\". Червените призоваха да се гледа към бъдещето на страната и това как да останат българите в страната, да се повишат икономическите показатели и да се решат социалните проблеми на хората.", "date": "2017.09.28", "title": "БСП поискаха закриване на Комисията по досиетата"}
{"url": "https://www.24chasa.bg/novini/article/6469518", "text": "Заплахите в киберпространството са свързани не само с традиционните престъпления - като кражби, измами, детска порнография, но и с възможността да се извърши сериозен тероризъм. За това предупреди председателят на Държавната агенция \"Електронно управление\" (ДАЕУ) Росен Желязков по време на откриването на 16-тата международна конференция \"InfoSec and Data Storage\" , под наслов \"Колаборацията в основата на опазването на критичните данни\". По думите на Желязков, чрез информационните системи се застрашават и обекти на критичната инфраструктура, предаде БТА. Председателят на ДАЕУ уточни, че мерките, предприети от Европейския съюз (ЕС), са за засилването на капацитета на Европейската агенция по киберсигурност, както и регулация, свързана със сертифицирането на информационните и комуникационните технологии. ЕС усилено работи и върху възможността за изграждането на Европейски фонд за реакции при масирани кибер инциденти. \"Всички тези политики ще имат съществено значение по време на българското председателство на ЕС. Според Желязков форуми като днешния могат да подскажат и практическите решения за прокламираните политики. Заместник-председателят на Държавната агенция \"Национална сигурност\" (ДАНС) Николай Ненков заяви, че ускореното интегриране на комуникационните и информационните системи в обществено-политическия живот налага прилагането на нови изисквания към киберсигурността. По думите му развитието на технологиите и увеличаващите се възможности за редица дейности в киберпространството води до разглеждането на киберсигурността като основна и неделима част от националната сигурност. Той увери, че на ниво ЕС системата за киберсигурност отдавна е приоритет и предмет на редица последователни стратегически и нормативни инициативи. \"Преди броени дни Европейският парламент и Европейската комисия публикуваха пакет документи, съдържащи конкретни мерки, с акцент върху ефективната реакция при кибератаки\", допълни Ненков.", "date": "2017.09.28", "title": "Росен Желязков: Заплахите в интернет са свързани с възможността за тероризъм"}
{"url": "https://www.24chasa.bg/novini/article/6469585", "text": "От парламентарната група на ДПС поискаха оставката на Красимир Велчев, депутат от ГЕРБ, като председател на Комисията по вероизповеданията и правата на човека. Това стана ясно на пресконференция в парламента, която дадоха от партията начело с лидера им Мустафа Карадайъ. Причината от партията да поискат оставката на Велчев е, защото е използвал \"език на омразата\" от парламентарната трибуна по време на обсъжданията на закона, който ДПС се опита да прокара в парламента миналата седмица, за защита на репресираните от комунизма. \"Ние даваме шанс на ГЕРБ да покажат кои са. Стенограмата е факт. Всеки може да я вземе и да я прочете, включително и ГЕРБ, независимо дали са били в залата\", заяви Карадайъ. Той се възмути от изказването на Велчев, че е възможно хората излезли на протест срещу режима, да са били ранени инцидентно. На мирни протести репресираните органи на държавата да стрелят по хората и ние да го обявяваме за злополука, нещо не е наред, обяви Карадайъ. По думите му тази комисия не може да се ръководи от човек, който е загърбил европейските ценности. Карадайъ обвини Велчев, че е \"изявен и завършен ксенофоб\" и допълни, че държавата не може да дели гражданите си.", "date": "2017.09.28", "title": "От ДПС поискаха оставката на Красимир Велчев като председател на Комисията по вероизповедания"}
{"url": "https://www.24chasa.bg/novini/article/6469659", "text": "Втори криминален инцидент с банкомат е станал в столицата миналата нощ. Освен въоръжения грабеж, който е станал в кв.\"Овча купел\" МВР съобщи, че неизвестни извършители са взривили банкомат с газ на бул. \"Цариградско шосе\" срещу \"Окръжна болница\", предаде Нападателите не са успели да вземат нищо. Полицията продължават издирването при въоръжения грабеж като са предприети са оперативно-издирвателни и процесуално-следствени действия, които продължават и в момента.", "date": "2017.09.28", "title": "Неизвестни взривиха банкомат с газ на Цариградско шосе в София"}
{"url": "https://www.24chasa.bg/novini/article/6469666", "text": " Полицията в Истанбул е провела антитерористична операция в ранните часове на четвъртък, в рамките на която са арестувани 16 души, предава Anadolu Agency, цитирана от Фокус. Уточнява се, че акцията е била насочена срещу предполагаеми членове на „Работническа партия на Кюрдистан“ (ПКК) и Съюза на кюрдската общност. Полицейски отряди са били изпратени едновременно в девет района в града, според източник, пожелал анонимност поради ограничения за изяви пред медиите. По време на операцията полицията е задържала 16 от 20 издирвани заподозрени, като същевременно е конфискувала пистолет, патрони и организационни документи. През последните две години Турция провежда операции срещу ПКК и свързаните с нея групировки в и извън страната.", "date": "2017.09.28", "title": "Арестуваха 16 души при антитерористична акция в Истанбул"}
{"url": "https://www.24chasa.bg/novini/article/6469660", "text": "Френските власти са заловили миналия четвъртък 1,7 тон канабисова смола на стойност 12 милиона евро. Тя е била намерена при проверка на камион, пътуващ за Великобритания, в тунела под Ламанша в Кокел, Па дьо Кале, съобщиха вчера френските митници. Митничарите са открили в индустриални филтри \"термозаварени сиви пластмасови торби с канабисова смола\", предаде Франс прес. Конфискувани са 32 индустриални филтъра с 1698 кг наркотик. Стойността на стоката се оценява на над 12 милиона евро по цени на дребно на нелегалния пазар за наркотици, се казва в съобщението на митниците, цитира БТА. Шофьорът е бил придружаван от сина си. Двамата са румънски граждани. През 2016 г. френските митничари са заловили 83,4 тона наркотици, в това число 64,5 тона канабис.", "date": "2017.09.28", "title": "Заловиха 1,7 тон канабисова смола в тунела под Ламанша"}
{"url": "https://www.24chasa.bg/novini/article/6469680", "text": "Бащата на 14-годишната Радостина, която обвини директора на училището, в което учи, в блудство, е потърсил обяснение от него и вече отстраненият директор се е извинил за видеозаписа, съобщи самият баща на потърпевшата пред  . „Просто се извини, каза: „Съжалявам” и така. Но аз казах, има си институции, на тях можеш да кажеш каквото имаш да казваш, на мен – не! И се обадих там, където трябва”, разказа Христо Христов. Той е категоричен, че ще заведе дело срещу отстранения директор. Ако бъде признат за виновен, директорът може да получи до осем години затвор.", "date": "2017.09.28", "title": "Директорът, обвинен в блудство, се извинил за деянието си на бащата на ученичката"}
{"url": "https://www.24chasa.bg/novini/article/6469700", "text": "Не съм ксенофоб. Това заяви депутатът от ГЕРБ Красимир Велчев по повод поисканата му оставка от ДПС и обвиненията на лидера Мустафа Карадайъ, че е ксенофоб. По думите на Велчев той отдавна е в парламента и няма нужда да се обсъжда дали е или не е ксенофоб, защото било ясно, че не е така. Той обвини ДПС, че внасят едни и същи промени в Закона за репресираните през шест месеца, защото трябва да покажат на избирателите си, че са свършили нещо. Според него това, което ДПС се опива да прокара е същото като едно време, когато е имало \"активни борци\", на които са се давали привилегии и пари, а от тях и на техните деца. Това, което ДПС искали било да се даде еднократна помощ на репресираните от режима и да се дават допълнения към пенсиите, и на тях и наследниците им. Велчев бе категоричен, че не иска тази практика да се връща. \"Излъчен съм от ПГ на ГЕРБ за председател на Комисията по вероизповеданията и правата на човека и само те могат да дадат оценки и да решат дали да остана или да се оттегля\", категоричен бе той. Велчев подчерта, че за втори път е председател на комисията, което говорело за голямо доверие от страна на съпартийците му.", "date": "2017.09.28", "title": "Красимир Велчев: Само ГЕРБ може да реши дали да остана председател на Комисията"}
{"url": "https://www.24chasa.bg/novini/article/6469723", "text": "Мъж трови бебешката храна в Германия, иска 10 милиона Заплахата му важи за суперите в страната и в чужбна Неидентифициран засега мъж е сложил отрова в бебешка храна в най-големите вериги за храна и бебешки стоки в Германия. Той настоява да получи 10 милиона евро, за да спре. Мъжът е пратил заплашително писмо до полицията и Централата за защита на потребителите в Баден-Вюртемберг. Също и на редица вериги за хранителни и бебешки стоки, но полицията отказа д аги надзове. Според вестник „Билд“ това са „Алди“, „Росман“, „Лидъл“, ДМ, „Мюлер“, „Едека“, „Норма“ и „Реве“.  То е получено още на 16 септември с твърдение, че отровата вече е в храната по складовете и в конкретен магазин във Фридрихсхафен. Отровени са поне 20 бебешки храни, твърди изнудвачът или изнудвачите. Полицията незабавно е иззела всички бурканчета с бебешка храна от магазина и действително в пет от тях е открила силна смъртоносна отрова. Изнудвачът действа по точен план – той явно вече е вкарал в мрежата отровена храна, но тя все още не е в магазините и клиентите не са я купили. Ако не получи парите обаче, той ще продължи да трови продукти. Заплахата важи както за Германия, така и за чужбина. Според полицията под риск е и Австрия, целият регион на южна Германия, но и всички останали провинции, както и цяла Европа. Запахата в писмото е била насочена и към европейските клонове на заплашените магазини. Полицията в Баден-Вюртемберг има видеозапис на мъжа, който слага бурканчета по рафтовете в магазина във Фридрихсхафен. Става дума за мъж на около 50 години, светъл, с очила, сложени вероятно като маскиовка, сива шапка и черни обувки с бяла подметка. Той е слаб и по-скоро нисък. Полицията смята, че се държи силно подозрително и е твърде вероятно да е извършителят или поне негов съучастник. Полицията предупреди клиентите да внимават при покупка на стоки за деца. Фабричните бурканчета са затворени, така че капачката е леко вдлъбната поради вакуума, а при отваряне издава звук. Манипулираните вероятно няма да изпълняват тези критерии. Полицията призова всеки, който има подозрителн ибурканчета у дома или попадне на такива в магазина, да се обади на ръководството на супера и на полицията. Случаят е от изключителна сериозност, но не бива да има паника, а само повишено внимание, предупредиха властите. 220 полицаи издирват изнудвача.", "date": "2017.09.28", "title": "Мъж трови бебешката храна в Германия, иска 10 милиона (Обновена, видео)"}
{"url": "https://www.24chasa.bg/novini/article/6469688", "text": "Изменението на обема на сива икономика в България е средно 3,1 на сто за периода 2007 - 2016 г., като най-малко е през 2008 г. спрямо 2007 г. - минус 0,02 на сто, показват данни на Българската стопанска камара, предаде БТА.  Чувствителен ръст на сивата икономика се наблюдава през 2010 г. - повече от 5,02 на сто, който постепенно намалява през следващите години. В номинално изражение за периода 2008 - 2016 г. несъбраните данъчни вземания са повече от 22,6 млрд. лева, като това са доста занижени оценки, коментира на пресконференция изпълнителният председател на БСК Божидар Данев и допълни, че това означава, че над два милиарда лева всяка година изчезват. Изводите са направени на основата на методология, работеща с числови данни на НСИ, Евростат и други източници на статистическа информация, уточни Данев. Особено тревожно е намаляването на дела на ДДС и данък печалба /ДП/ в приходната част на бюджета - от 34,1 на сто на 32,9 на сто за ДДС и 9,5 и 8 на сто за ДП от общо данъчните приходи за 2007 г. и съответно за 2016 г. Масово явление е криенето на данък печалба, отбеляза Данев и допълни, че топ 50 компании по приходи почти нямат печалби, а освен това голяма част от тези фирми правят инвестиции. Почти няма промяна в приходите от акцизи, въпреки че има рязката промяна на стойността на акцизните ставки и обемите на продажби на акцизни стоки, коментира Данев. Сред предложенията на БСК за намаляване на обема на сивата икономика е ускоряване на сроковете за въвеждане на евродиректива по възстановяването на ДДС, корекции в процедурата за възстановяване на здравноосигурителните права, проверка на осигурителните плащания в държавните и общинските структури, където събираемостта намалява, авансово въвеждане на директивата, според която данък печалба се плаща там където е произведена услугата или продуктът, с което ще се прекрати износа на национален продукт чрез трансфериране на печалби, както и отмяна на механизма на минималния размер на осигурителния доход - източник на сивия сектор. В отговор на въпрос за препоръките на Камарата за новия бюджет Данев посочи, че БСК настоява той да е децентрализиран и да е с намалена разходна част - например чрез рязко \"свиване\" на администрацията.", "date": "2017.09.28", "title": "Ръст на сивата икономика - несъбраните данъчни вземания са повече от 22,6 млрд. лв"}
{"url": "https://www.24chasa.bg/novini/article/6469725", "text": "Москва. Руският президент Владимир Путин е подписал указ за призоваване на военна служба на 134 000 души на възраст от 18 до 27 г., предава агенция ТАСС. В указа се казва, че приемането в армията на новите войници ще се извърши през периода от 1 октомври 2017 г. до 31 декември 2017 г. Със същия указ се уволняват от армията военнослужещите, които са отбили военната си служба.", "date": "2017.09.28", "title": "Путин подписа указ за призоваване на военна служба на 134 000 души"}
{"url": "https://www.24chasa.bg/novini/article/6469727", "text": "За пръв път гравитационни вълни бяха уловени от започналия отново да функционира европейски детектор Advanced Virgo в рамките на съвместно наблюдение заедно с два американски инструмента, оповести международен изследователски екип, цитиран от Франс прес. Гравитационните вълни са се разпространявали 1,8 милиарда години в космоса, преди да бъдат открити от детектора Advanced LIGO в Луизиана, САЩ, а след това 8 хилядни от секундата по-късно от друг детектор в щата Вашингтон и накрая нови 6 хилядни от секундата по-късно от Advanced Virgo в Пиза, Италия, се казва в комюнике на Френския център за научни изследвания, предаде БТА. Американксият инструмент LIGO (Laser Interferometer Gravitational-Wave Observatory), съставен от два сходни детектора в щатите Луизиана и Вашингтон, бе наблюдавал три пъти въпросния феномен, предсказан от Общата теория на относителността на Айнщайн от 1915 г. Първото директно откриване, оповестено на 11 февруари 2016 г., бе историческо събитие и бе плод на 40-годишни усилия. Сега обаче става въпрос за първо откриване, свързано с Advanced Virgo, който на 1 август отново започна да функционира след няколкогодишни реновационни работи и няколкомесечни тестове. Той позволява да се установи по-прецизно местонахождението на източници на гравитационни вълни, които се дължат на леки смущения в пространство-времето под ефекта на преместването на масивен обект. Новооткритите на 14 август 2017 г. гравитационни вълни са произведени в резултат на сливането на две черни дупки, намиращи се на разстояние около 1,8 милиарда светлинни години от Земята. Двете черни дупки, чиито маси били 25 пъти и 31 пъти по-големи от тази на Слънцето, се слели в една, чиято маса е 53 пъти по-голяма от слънчевата, като еквивалентът на 3 слънчеви маси бил превърнат в енергия под формата на гравитационни вълни. Резултатите от изследването са публикувани във Physical Review Letters.", "date": "2017.09.28", "title": "За пръв път европейски детектор улови гравитационни вълни"}
{"url": "https://www.24chasa.bg/novini/article/6469730", "text": "53-годишен велосипедист е блъснат от автомобил на Карловско шосе, на километър преди Пловдив. Това съобщи за  „Фокус\" говорителят на Областната дирекция на МВР - Пловдив. Сигналът за инцидента е получен към 10.00 часа. 53-годишният велосипедист е блъснат от лек автомобил „Пежо“ с 63- годишен водач. Пострадалият велосипедист е настанен в болница, няма информация за състоянието му. Продължава работата по случая, като служители на реда изясняват причините за настъпването на пътнотранспортното произшествие.", "date": "2017.09.28", "title": "Блъснаха велосипедист на километър преди Пловдив"}
{"url": "https://www.24chasa.bg/novini/article/6469720", "text": "Съюзът на съдиите в България остро реагира на   с 4500 лв. затова, че брутално изрита камериерка в Слънчев бряг. \"Г-жа Нинова, която посочва, че е юрист, заявява, че иска да знае „името на съдията, унижил достойнството ни, оценил подигравката на безпаметно пиян чужденец с една българска жена на 4500 лв.“, а също и мотивите му (на съдията), за да го попита, „освен закона, какво му говори съвестта“\", цитират позицията на Нинова съдиите. От организацията отбелязват за гражданите, \"които не са юристи и от които не се очаква да знаят текстовете от Наказателния кодекс, че законите се приемат от Народното събрание, а съдът е длъжен ги прилага\". \"Прокуратурата е повдигнала обвинение срещу Ралф Сундберг за причиняване на лека телесна повреда по хулигански подбуди. Съдът, спазвайки закона и приемайки за доказано обвинението, е освободил обвиняемия от наказателна отговорност и е наложил административно наказание в размер, близък до максималния. И прокурорът, и съдът са длъжни да съблюдават закона, а в него е предвидено, че в случай като този задължително следва да се приложи чл. 78 а НК.\", се казва още в позицията на съдиите. \"Чия съвест се поставя под съмнение тогава и по каква причина представител на законодателния орган си позволява превратни внушения за дейността на онези, които прилагат закона, приет от законодателя?!\", възмущават се от организацията. Съдиите завършват позицията си така: \"Съдът не приема законите. Прилага ги. А дори когато се налага да консултира законодателя, в напълно легитимна форма, последният рядко се съобразява с предложенията на прилагащите закона. Г-жо Нинова, би следвало да се извините не само на потърпевшата, но и на съдията, когото охулихте, загдето е разгледал делото и приложил закона\".", "date": "2017.09.28", "title": "Съдии към Корнелия Нинова: Извинете се на съдията, когото охулихте"}
{"url": "https://www.24chasa.bg/novini/article/6469740", "text": "Българската държава настоява да бъдат гарантирани правата на българското малцинство в Албания в съответствие с международните правни норми, заяви министър-председателят Бойко Борисов в телефонен разговор с албанския премиер Еди Рама. Поводът беше готвеният от албанското правителство проектозакон за защита на малцинствата. Борисов посочи, че очаква той да съдържа текстове, които да защитават правата на българското малцинство в страната. Това съобщиха от пресцентъра на Министерски съвет. Премиерът Бойко Борисов получи уверение от своя албански колега, че проектозаконът все още е в процес на изготвяне. Еди Рама пое ангажимент, че Албания няма да наруши интересите на българското малцинство. Той подчерта, че комуникацията по законопроекта с България ще продължи, така че интересите на българите в Албания да бъдат защитени.", "date": "2017.09.28", "title": "Борисов говори с Еди Рама, иска гаранции за правата на БГ малцинство в Албания"}
{"url": "https://www.24chasa.bg/novini/article/6469728", "text": "Европейската комисия представи днес предложенията си за борба с разпространението в интернет на съдържание, свързано с тероризма и словото на омраза, предаде БТА. Комисията призовава интернет платформите да улеснят подаването на сигнали за опасно съдържание, както и да въведат срокове за неговото премахване. Настоява се платформите да направят така, че да разубеждават онези потребители, които веднъж са нарушили правилата, да повтарят опасните си действия. ЕК предлага платформите да въведат автоматизирани способи за засичане и премахване на съдържание, което не отговаря на изискванията, като същевременно направят така, че да не се стига до прекалени мерки. Платформите следва да съставят списък от потребители, на които може да се има доверие, и да приемат от тях сигнали за злоупотреби. Платформите следва да въведат способи за обратна връзка с националните власти, за да може властите да намират лесно и бързо към кого да се обърнат в случай на необходимост от премахване на съдържание. Интернет платформите са призовани да разработят похвати, с които да бъде затруднено връщането онлайн на съдържание, което веднъж вече е било отстранено.", "date": "2017.09.28", "title": "ЕК: Интернет платформите да имат срокове за премахване на опасно съдържание"}
{"url": "https://www.24chasa.bg/novini/article/6469667", "text": "Демонстрации на роботи, дронове, 3D визуализации и виртуална реалност, забавни експерименти, научни опити в различни области, както и на иновативни стоки и услуги. Всичко това ще могат да видят посетителите на \"София Тех Парк\" по време на Европейската нощ на учените – 29 септември 2017 г. Научно-технологичният парк ще е отворен за всички желаещи да се докоснат до науката от 17 до 22,30 часа. Център на програмата ще са екипи от 11–те лаборатории, като учените ще представят своята работа на своеобразно изложение в Лабораторния комплекс на парка. На организирани образователни беседи изследователите ще обяснят по интересен и забавен начин любопитни факти и нови постижения в областта на науката. Посетителите ще могат да се запознаят с лечебни и ароматни растения, отглеждани в in vitro условия, а най-малките ще могат да оцветят бижута с форма на различни бактерии и да изработят модели от био-пластелин. Суперкомпютърът в лабораторията \"Високопроизводителни изчисления\" ще покаже възможностите си, ще бъдат демонстрирани числени симулации на орбитите на планетите в слънчевата система, молекулярна динамика и метеорологични прогнози. Лабораторията „Виртуална и разширена реалност“ ще представи различни възможности за пресъздаване на виртуална и разширена реалност на посетителите, които ще могат да изпробват лично част от техниката, използвана в лабораторията (zSpace, Oculus Rift и Leap Motion). С помощта на Oculus Rift гостите ще могат да се потопят във виртуална среда, в която с Leap Motion ще контролират гравитацията и ще създават и взаимодействат с геометрични фигури. С възможностите на разширената реалност посетителите ще превърнат статично 2D изображение в 3D интерактивен обект. iGEM България е отбор от млади учени, който ще участва за втора година в единственото по рода си международно състезание по синтетична биология. Той е подготвил любопитни занимания свързани с бактериите и техните невероятно способности, с ДНК и микробите. Лабораторията по киберсигурност ще демонстрира опасностите на несигурните отворени мрежи като тези в кафета, ресторанти, хотели и други. Във фоайето на Лабораторния комплекс на \"София Тех парк\", ще можете да се запознаете и с един от най-симпатичните членове на лабораторията по киберсигурност – хуманоидният робот ЕСИКА. В серия от демонстрации ще научите повече за възможностите и функциите на ЕСИКА и роботи като нея, както и за това какви са основните елементи на един робот и за какво служат. Битки с бойни роботи, робот марсоход и обучение по ЛЕГО роботика ще предложат на посетителите нашите партньори от \"Роботика БГ\". Те ще демонстрират колко е интересно да се програмират истински роботи и с какво тази специалност е полезна в реалния живот. Желаещите ще могат да се запознаят с устройството и функциите на няколко робота животни и робот марсоход, пресъздадени с ЛЕГО. Бойните роботи ще се състезават в забавни сумо битки. Стартиращи компании, които работят и развиват идеи в Инкубатора на научно-технологичния парк, ще демонстрират свои иновативни стоки и услуги на изложение. Очакват Ви още много интересни и забавни демонстрации! График на образователните беседи     19:00 – 19:15 ч - Магнитни свойства на дефектен графен - Д-р Стоян Писов, експерт в лаборатория „Високопроизводителни изчисления“     19:20 – 19:35 ч - Природни и синтетични съединения – инструменти и методи за получаване на продукти за здравословен живот - проф. Владимир Димитров, ръководител на Лаборатория „Екстракции на природни продукти и синтез на биоактивни съединения“     19:40 – 19:55 ч - Биомолекулите - новите машини на века - д-р Борис Киров, експерт в лаборатория „Биоинфотех“     20:00 – 20:15 ч - Популярни хакерски похвати и как да защитим своите личните данни срещу тях Явор Папазов, експерт от лаборатория „Киберсигурност“     20:20 – 20:35 ч - Управление на роботи с използване на сигнали от човешка мозъчна активност - доц. Георги Ценов, експерт в лаборатория „Изкуствен интелект и CAD системи“     20:40 – 20:55 ч - Дигитално производство / Digital Manufacturing\" Д-р Явор Софронов, експерт в лаборатория „3D креативност и бързо прототипиране на нови продукти“     21:00 – 21:15 ч - Новата стара VR Д-р Димо Чотров, Експерт в Лаборатория „Виртуална и разширена реалност“ 21:20 – 21:40 ч - Микро- и нанотехнологиите - основа за индустриалното развитие д-р Д. Николов, експерт в Микро Нано Лаборатория Проектът FRESH (Find Research Everywhere and Share) за Европейска нощ на учените в България се финансира от Европейската комисия по дейностите \"Мария Склодовска-Кюри\"  на програма „Хоризонт 2020”. Целта на Европейска нощ на учените е да докаже, че наука има навсякъде около нас и е еднакво важна за всички ни.", "date": "2017.09.28", "title": "В \"София Тех парк\" роботи, дронове и виртуална реалност в нощта на учените"}
{"url": "https://www.24chasa.bg/novini/article/6469783", "text": "\"Господ да те накаже! Бял ден да не видиш, убиец мръсен!\" Тези викове на простреляни от 31-годишния Иван Николов жени се разнесоха в залата на пловдивския апелативен съд. Пазарджиклията иска да му бъде намалена 25-годишната присъда за двойното расистко убийство. На 5 ноември м.г. той нахлу през нощта в къщата на Асен и Василка Илиеви в Пазарджик и ги закла с кухненски нож по особено жесток начин. На следващия ден грабна ловна пушка и простреля на улицата в краката Ася Йорданова и Теменужка Бързакова. Именно те изригнаха в съдебната зала, когато Николов заяви, че съжалява. \"Доживотен затвор за теб!\", крещяха пострадалите. Адвокатът на убиеца пледира наказанието му да бъде намалено на 22 г. \"Става дума за млад човек. Целта е да се поправи\", изтъкна защитата. Това разгневи близките на жертвите и пострадалите. Техните адвокати пледираха присъдата да му бъде завишена на 30 г. Според тях първоинстанционният състав в Пазарджик е дал два пъти бонус на убиеца. Веднъж, че не му е постановил доживотна присъда, и втори път, че наказанието е само 25 г. Те изтъкнаха, че Николов има 7 присъди предимно за грабежи. При разпитите обвиняемият е заявил: \"Исках да се върна, да отрежа главата и да я изнеса на улицата. Съжалявам за хората, които убих, но се гордея с постъпката си. Исках да вдигна народа на въстание срещу циганите\". Според защитата на Николов първоначалната експертиза сочи, че той има хероинова зависимост и психотравма за това, че майка му е починала, когато е бил 6-годишен. В момента на извършване на престъплението бил на метадонова програма. \"Ако излезе от затвора, не знаем как ще живеем. Само като го видим и се разтреперваме\", заявиха Ася Йорданова и Теменужка Бързакова. Те разказаха, че Николов ги прострелял с въздушна пушка на улицата ден след двойното убийство. На 5 ноември м.г. Иван бил сам в апартамента, в който живее с баща си. Около 20,30 часа се надрусал здраво с хероин. Пуснал си силно музика. Песента \"Няма такава държава\" го превъзбудила и той грабнал кухненски нож. Насочил съм към къщите на ул. \"Дунав, където живеят роми. В първото жилище не открил никой. Това го вбесило и той нахлул в къщата на Асен и Василка Илиеви. Нанесъл 14 удара с нож в гърба, корема, челото и крайниците на 77-годишния мъж. После налетял на жената, която убил с 9 прободни рани в гърба и шията. На следващия ден решил, че трябва да вдигне хората на революция. Стрелял с пушката по две жени. На въпрос защо го направи, отговорил: \"Ей така. Исках да убивам цигани\". Пловдивският апелативен съд ще се произнесе в 30-дневен срок.", "date": "2017.09.28", "title": "Наркоман, заклал семейство роми: Гордея се с постъпката си!"}
{"url": "https://www.24chasa.bg/novini/article/6469797", "text": "Най-малко 12 полицейски служители са загинали, а четирима други са ранени при самоубийствен атентат в близост до контролно-пропускателен пункт в афганистанската провинция Кандахар, предава Reuters. По данни на местните власти атаката е извършена в близост до границата с Пакистан, където талибаните имат силни позиции, предаде \"Фокус\".", "date": "2017.09.28", "title": "Най-малко 12 полицаи са загинали при самоубийствен атентат в Афганистан"}
{"url": "https://www.24chasa.bg/novini/article/6469811", "text": "\"Интерконекторът Гърция-България е стратегически не само за страната ни, но и за региона на Югоизточна Европа. След като през изминалите две години се свърши сериозна работа, сега проектът се намира на много важен етап от своето развитие. В момента се подготвя документация за възлагане на обществени поръчки, свързани с избор на изпълнител за неговатареализация. През октомври предстои да бъде възложена обществената поръчка за избор на инженер-консултант, а през ноември ще стартират процедури за избор на доставчик на тръбите и на строител. От миналата седмица е факт и разрешението за строеж на интерконектора на българскатеритория. Подобна процедура тече и за гръцката територия. Това показва, че реализацията на газовата връзка Гърция - България е необратим процес. Очаква се въвеждането му в търговска експлоатация да е през 2020 година\". За това информира българският енергиен министър Теменужка Петкова по време на четвъртото заседание на Групата на високо равнище на инициативата за газова междусистемна свързаност в Централна и Югоизточна Европа (CESEC) в Букурещ, цитирана в съобщение на МЕ. Тя припомни, че за трета поредна година българското правителство потвърждава държавна гаранция за проекта в размер на 110 млн. евро, работи се и за осигуряване на допълнително финансиране от български и гръцки оперативни програми. \"Убедена съм, че благодарение на общите усилия на България и Гърция, с подкрепата на Европейската комисия, проектът ще се реализира в заложените срокове, цитира БТА. На срещата страните, участващи в CESEC подписаха Меморандум за разбирателство, допълващ инициативата за газова свързаност в Централна и Югоизточна Европа със съвместен подход към електроенергийния пазар, енергийната ефективност и развитието на възобновяема енергия. Документът допълва подписания от 10-ти юли 2015 г. Меморандум за разбирателство, отнасящ се до предизвикателствата, пред които са изправени държавите от CESEC, отнасящи се до диверсификацията на източниците и сигурността на доставките на природен газ. Страните се ангажират да осигурят устойчива регулаторна рамка в електроенергийния сектор и да предприемат съвместни действия за обединение на пазарите. Тези мерки ще доведат до повишаване гъвкавостта и ликвидността на енергийната система, позволявайки пълноценно използване на регионалния потенциал за енергийна ефективност и възобновяема енергия. Проектите, с които България ще участва в разширяването на инициативата са междусистемен електропровод между България и Гърция, вътрешни мрежови подсилвания и подсилване на междусистемната връзка България-Румъния. По покана на министър Петкова следващото заседание на Групата на високо равнище на инициативата за газова междусистемна свързаност в Централна и Югоизточна Европа ще се проведе в България.", "date": "2017.09.28", "title": "Петкова: Изготвя се документацията за стартиране на газовата връзка с Гърция"}
{"url": "https://www.24chasa.bg/novini/article/6469823", "text": "Държавният глава на Руската федерация Владимир Путин пристига на посещение в Анкара, където ще се срещне с турския си колега Реждеп Тайип Ердоган, предава TACC, цитирана от Фокус. Говорителят на Кремъл Дмитрий Песков подчерта, че ситуацията в Сирия ще бъде една от темите, които ще бъдат обсъдени в Анкара. Същевременно той подчерта, че визитата на руския лидер има чисто прагматически цели. „Русия и Турция са страни, които са в тясно сътрудничество, било то търговско-икономическо, инвестиционно, сътрудничество във военнотехническата област, в културата, в изпълнение на мегапроекти. Освен това те сътрудничат по въпроси за гарантиране на регионалната сигурност, включително и в Сирия. По всички тези въпроси ще бъде направено сверяване на часовниците“, подчерта Песков.", "date": "2017.09.28", "title": "Путин пристигна на посещение в Турция, ще се срещне с Ердоган"}
{"url": "https://www.24chasa.bg/novini/article/6469845", "text": "17-годишният Атанас Георгиев, който удари с кол преподавателя по английски Антон Велков в гимназията по селско стопанство в Садово, се изправя на съд. Той ще отговаря за нанасяне на лека телесна повреда на учителя и за опит да удари и преподавателката по география Магдалена Дипчикова. Действието се разви на 19 септември в училището. Всичко това е било придружено с псувни и закани, което се отличава с дързост и цинизъм, изтъкват от прокуратурата. Делото ще протече по бързото производство. Максималното наказание, което предвижда законът, е до 2 г. лишаване от свобода. Процесът срещу Георгиев е в 15 часа в Асеновградския районен съд.", "date": "2017.09.28", "title": "До 2 г. затвор грозят ученика, ударил с кол учител в Садово"}
{"url": "https://www.24chasa.bg/novini/article/6469812", "text": "Пътуванията на български граждани в чужбина през август 2017 г. са 680.4 хил. или с 15.2% над регистрираните през август 2016 година, съобщиха от Националния статистически институт, цитирани от \"Фокус\". Увеличение на пътуванията на български граждани в сравнение със същия месец на предходната година е отчетено към Германия - с 27.9%, Италия - с 27.3%, Австрия - с 25.5%, Испания - с 22.9%, Обединеното кралство - с 19.3%, Турция - с 18.9%, Франция - с 12.9%, Сърбия - с 11.4%, Румъния - с 10.5%, Гърция - с 8.8%, и други. Същевременно намаляват пътуванията към Украйна - с 6.6%, Руската федерация - с 5.0%, и други. Най-голям относителен дял от общия брой пътувания на български граждани в чужбина през август 2017 г. формират пътуванията с други цели (гостуване, обучение, посещение на културни и спортни мероприятия) - 44.6%, следвани от пътуванията с цел почивка и екскурзия - 42.9%, и пътуванията със служебна цел - 12.5%. В сравнение с август 2016 г. e регистрирано увеличение при пътуванията по всички наблюдавани цели: с цел почивка и екскурзия - с 18.5%, с други цели - с 15.0%, и със служебна цел - с 5.7%. През август 2017 г. с други цели са били 70.2% от пътуванията към Турция и 66.0% - към Чешката република. Пътуванията с цел почивка и екскурзия към Италия и Гърция са съответно 64.1 и 63.8% от всички реализирани пътувания на български граждани към тези страни. През август 2017 г. посещенията на чужденци в България са 2 125.1 хил. или с 10.8% повече в сравнение с август 2016 година. Регистрирано е увеличение при всички наблюдавани цели: с други цели - с 19.7%, с цел почивка и екскурзия - с 6.4%, и със служебна цел - с 3.0%. От общия брой чужденци, посетили България през август 2017 г., делът на гражданите от Европейския съюз е 62.4%, или с 13.7% повече в сравнение със същия месец на предходната година. Увеличават се посещенията на граждани от Нидерландия - с 41.4%, Обединеното кралство - с 38.1%, Франция - с 34.7%, Румъния - с 33.1%, Белгия - с 30.3%, Гърция - с 19.1%, Австрия - с 9.5%, Полша - с 2.2%, и други. Същевременно намаляват посещенията на граждани от Дания - с 44.4%, Унгария - с 30.5%, Чешката република - с 16.1%, и други. Увеличават се и посещенията на граждани от групата „Други европейски страни” - със 7.1%, като най-голям е ръстът на посещенията на граждани от бившата югославска република Македония - с 16.7%. През август 2017 г. преобладава делът на посещенията с цел почивка и екскурзия - 55.4%, следвани от посещенията с други цели (вкл. гостувания и транзитни преминавания) - 37.9%, и със служебна цел - 6.7%. Посещенията с цел почивка и екскурзия формират 98.2% от всички посещения на граждани от Израел и 94.7% - от Руската федерация, а с други цели са 81.5% от посещенията на граждани от Гърция и 73.9% - от Турция.", "date": "2017.09.28", "title": "Пътуванията на българите в чужбина през август са с 15,2% повече в сравнение с 2016г."}
{"url": "https://www.24chasa.bg/novini/article/6470130", "text": "Двама души са пострадали при катастрофата по главен път Е-79, в района на „Монца“, съобщиха от пресцентъра на МВР, предаде \"Фокус\". Към 14.00 часа, в полицията е постъпил сигнал за възникнал пътен инцидент на пътя Благоевград-Кулата. Незабавно към мястото са насочени екипи на полицията. Според първоначалната информация, катастрофата е между четири леки автомобила. По данни към момента, двама души са пострадали, без опасност за живота. Пътният участък, около 2-3 км след Благоевград, е затворен за движение до приключване на огледа и освобождаване на платната. Създадена е организация и пътни полицаи пренасочват пътуващите по обходен маршрут: от пътен възел до кв. „Струмско“ по общински път до село Долно Церово. Тежкотоварните автомобили изчакват на място.                                                                                                                                                                                                                                                                                                                       ", "date": "2017.09.28", "title": "Двама пострадаха при верижна катастрофа на пътя Благоевград-Кулата (Обновена)"}
{"url": "https://www.24chasa.bg/novini/article/6470193", "text": "Съжалявам много, ще се извиня на господина. Това заяви 17-годишният Атанас Георгиев, който на 19 септември удари с кол по главата учителя от Садово Антон Велков. След минути дванадесетокласникът ще бъде изправен в Асеновградския районен съд да отговаря за хулиганство, извършено с особено дързост и за нанасяне на лека телесна повреда.  \"Учителят започна да вика, аз се изнервих и го ударих. Колът го намерих отвън\", каза ученикът и наведе глава. За делото дойдоха майка му и баща му.  \"Наско е добро момче. Щом е стигнал до 12 клас значи е добър ученик\", казаха те. Очаквайте подробности!", "date": "2017.09.28", "title": "Ученикът побойник от Садово: Учителят започна да вика, аз се изнервих и го ударих"}
{"url": "https://www.24chasa.bg/novini/article/6470224", "text": "Полицията в сръбския град Кралево съобщи днес, че е ликвидирала 32-годишен мъж, който заплашвал да активира ръчна граната в къща, където имало още 10 души, предаде Танюг. Снощи полицаи се опитали да арестуват мъжа, който бил заподозрян за няколко кражби, но той извадил ръчна граната и заплашил, че ще я хвърли срещу полицаите. След това мъжът се скрил в къща, където имало още 10 души, включително 18-месечно бебе и 4 деца на възраст от 6 до 13 години. В къщата била и неговата 15-годишна приятелка, цитира БТА. Полицията нахлула в къщата и тъй като мъжът се опитал да взриви гранатата, полицаите били принудени да го ликвидират. Един от полицаите успял да хване граната, преди да бъде активирана, и така предотвратил по-голяма трагедия. През цялото време мъжът предавал на живо във Фейсбук развитието на събитията до самия край.", "date": "2017.09.28", "title": "Ликвидираха мъж в Сърбия, заплашвал да активира граната"}
{"url": "https://www.24chasa.bg/novini/article/6470242", "text": "Каквито и институции и закони да се създават на високите нива на държавата, не трябва да забравяме, че кметовете и управлението на малките населени места са онези, които пряко работят с хората. Най-показателен критерий за състоянието и просперитета на страната са именно малките населени места, върху които рефлектират всички проблеми и успехи. Това заяви президентът Румен Радев, който днес на „Дондуков“ 2 проведе среща с представители на Националното сдружение на кметствата в Република България и на Сдружението на кметовете и кметски наместници на малките населени места. Това предават от прессекретариата на президента.  Актуалните предизвикателства и добрите практики в местното самоуправление, както и перспективите за подобряване на условията за живот в малките населени места, бяха във фокуса на срещата. Кметовете на малките населени места призоваха за по-голяма финансова независимост и справедливо бюджетиране за кметствата, подобряване на сигурността и подкрепа в борбата с битовата престъпност в българските села, както и за по-широк достъп до здравеопазване. „Възможността всяко населено място да решава как да изразходва средствата за развитието си е изключително важна. Тази самостоятелност ще направи хората по-активни и ангажирани с важните каузи, свързани със средата в която живеят“, заяви президентът. Представителите на малките населени места благодариха за заявеното желание за по-тясно сътрудничество от страна на държавния глава и подчертаха, че този потенциал не е бил пълноценно използван през последните години. Румен Радев обеща диалогът между президентската институция и ръководството на малките общини и населени места да продължи и в бъдеще. Държавният глава изрази и подкрепата си по-голяма част от населените места в България да избират сами, в рамките на справедлив изборен процес, своите кметове.   ", "date": "2017.09.28", "title": "Румен Радев: Критерий за успеха на една държава е състоянието на най-малките й населени места"}
{"url": "https://www.24chasa.bg/novini/article/6470244", "text": "Ново проучване на Европейската комисия показва, че през 2015 г. държавите от ЕС са изгубили общо 152 милиарда евро приходи от данъка върху добавената стойност (ДДС), съобщи пресслужбата на ЕК. Несъбраните приходи от ДДС, които представляват разликата между потенциалните и действително събраните приходи от ДДС, отново очертават необходимостта от задълбочена реформа, за да могат държавите от ЕС да се възползват в пълна степен от приходите от данъка в своите бюджети. Макар да има известни признаци на подобрение при събирането на приходите от ДДС, липсващите суми остават неприемливо големи. Макар средните за ЕС суми от събирането на ДДС да се подобряват, резултатите са различни в отделните държави. Най-голямо неизпълнение е отчетено в Румъния (37,2 на сто), Словакия (29,4 на сто) и Гърция (28,3 на сто). Най-малката разлика между потенциалните и действително събраните приходи от ДДС е отчетена в Испания (3,5 на сто) и в Хърватия (3,9 на сто). В абсолютно изражение най-голямата разлика между потенциалните и действително събраните приходи от ДДС, възлизаща на 35 милиарда евро, е отбелязана в Италия. Несъбраните приходи от ДДС намаляха в повечето държави от ЕС, като най-големи подобрения има в Малта, Румъния и Испания. В седем държави несъбраните приходи от ДДС леко се увеличиха (Белгия, Дания, Ирландия, Гърция, Люксембург, Финландия и Великобритания). През октомври Европейската комисия ще представи предложения за промяна на правилата за ДДС на ЕС. Целта е борбата с измамите с ДДС да стане по-лесна. Макар държавите от ЕС вече да са положили усилия за намаляване на несъбраните приходи от ДДС, осъвременяването на системата на данъка и пригодяването й към предизвикателствата, поставени от мащабните измами, е най-добрият начин за подсигуряване на бъдещето на единния пазар. Би трябвало реформата на настоящата система на ДДС да подпомогне и развитието на цифровия единен пазар и да допълни програмата на ЕК за постигане на една по-справедлива и по-ефикасна данъчна система в ЕС.", "date": "2017.09.28", "title": "Държавите от ЕС са загубили 152 милиарда евро през 2015 г. от несъбран ДДС"}
{"url": "https://www.24chasa.bg/novini/article/6470279", "text": "„Нямаме съществени различия със земеделския бранш относно визията на новата Обща селскостопанска политика, основният дебат ще бъде свързан с бюджета“. Това каза министърът на земеделието, храните и горите Румен Порожанов по време на Четвъртата международна конференция „Мир и земеделие”, която се провежда в рамките на проекта „Хляб на мира” от 27 до 29 септември 2017 г., в к.к. „Златни пясъци”, под надслов „Устойчиво управление на земеделската земя”. Във форума участват представители на 12 страни от Централна и Източна Европа. Визията за следващия програмен период на българския земеделски бранш е сходна с тази на останалите страни от Европейския съюз, съобщават от пресцентъра на МЗХГ.  Бюджетът на ОСП се очаква да стане ясен през май следващата година, заедно с многогодишната финансова рамка, до тогава дебатите са на ниво премиери и финансови министри. По думите на Порожанов Европейската комисия трябва да извърши анализи като например, какви ще са последствията за фермерите в различните сектори, ако се намали бюджетът на ОСП. В глобален мащаб конкуренцията от трети страни е много силна спрямо европейските фермери, обясни министърът. Председателството на България на Съвета на ЕС през 2018 г. е предизвикателство, като една от основните теми ще е бюджетът на Общата селскостопанска политика, допълни още той.  Румен Порожанов обясни още, че от двата програмни периода на ОСП до момента България си е направила вече поуките накъде да се насочи след 2020 г. Той посочи като изключително важни финансовите инструменти, които трябва да са неразривна част от двата стълба на ОСП поради различните рискове, които ескалират напоследък – както свързани с климата, така и със заболявания по животните. Земеделският министър подчерта необходимостта от ефективно опростяване на Общата селскостопанска политика, едновременно и за фермерите и за администрацията, както и поставянето на ясни и прозрачни правила при контрол и одит, за да се избегне субективният фактор.", "date": "2017.09.28", "title": "Министър Порожанов: Основният дебат ще бъде за бюджета на новата ОСП"}
{"url": "https://www.24chasa.bg/novini/article/6470297", "text": "Светослав Иванов е новият изпълнителен директор на Българската аутсорсинг асоциация (БАА), съобщиха от Асоциацията. Той е с над 15 години опит на национално и международно ниво в областта на мениджмънта, бизнес развитието, бизнес операциите и предоставянето на услуги. Експертизата му обхваща оптимизацията на бизнес процесите, информационните технологии, продажбите на дребно и мобилните разплащания. \"В ролята си на изпълнителен директор на БАА ще работя усилено за постигането на целите на асоциацията - затвърждаването на България като водеща бизнес и аутсорсинг дестинация, стимулирането на иновациите в сектора и не на последно място подкрепата и развитието на качествено образование. Вярвам, че опитът ми ще е много полезен и че заедно с екипа ще успеем да разгърнем дейността на БАА не само на национално, но и на ниво Югоизточна Европа\", е казал Светослав Иванов, цитиран в прессъобщението.", "date": "2017.09.28", "title": "Българската аутсорсинг асоциация с нов изпълнителен директор"}
{"url": "https://www.24chasa.bg/novini/article/6470261", "text": "Американският студент, който бе задържан в Северна Корея в продължение на 17 месеца, е починал от липсата на приток на кислород и кръв към мозъка, предава Reuters, като се позовава на доклад на експерти. Смъртта на Ото Уормбиър на 19 юни се дължи на травма, получена преди повече от година преди кончината му, съобщи д-р Лакшми Самарко на конференция в Хамилтън. „Не знаем какво се е случило с него“, призна Самарко, цитиран от \"Фокус\". Родителите на починали студент не са намерени за коментар на доклада на съдебния лекар. Уормбиър бе осъден за престъпление срещу държавата, а именно – кражба на пропаганден плакат от хотел в Пхенян, който американският студент е искал да вземе със себе си като сувенир.", "date": "2017.09.28", "title": "Студентът, задържан в КНДР, е починал от недостиг на кислород и кръв в мозъка"}
{"url": "https://www.24chasa.bg/novini/article/6470296", "text": "Геодинамичният институт на Националната обсерватория в Атина съобщи, че днес в Гърция е регистрирано земетресение със сила 4,1 по Рихтер, предаде агенция АНА-МПА, цитирана от БТА. Епицентърът на труса е бил на 252 километра западно от Атина.                                                                                                                                                                                                                                                                                                                       ", "date": "2017.09.28", "title": "Земетресение разлюля Гърция"}
{"url": "https://www.24chasa.bg/novini/article/6470250", "text": "И да иска, няма как шведът Ралф Сундберг да плати 4500 лв. глоба заради ритнатата камериерка по-рано от 10 октомври, тъй като присъдата му все още не е влязла в сила. В момента тече 15-дневния законов срок, в който тя може да бъде обжалвана или протестирана, коментираха магистрати. Делото на първа инстанция мина на 26 септември в районния съд в Несебър. По всяка вероятност държавното обвинение няма да протестира, защото наложената на шведа глоба от 4500 лв. е близка до максималната в размер на 5000 лв., за която пледираше прокуратурата.      Дали самият Сундберг ще обжалва все още не е ясно, но той стана свободен гражданин веднага след приключване на съдебното заседание в Несебър. Тогава съдът отмени мярката му за задържане \"домашен арест\" и шведът отлетя за родината си още на следващия ден. \"Все още не сме решили окончателно дали ще обжалваме, ще се съобразим със законовия срок. Няма как г-н Сундберг да извърши плащане преди окончателната присъда. Нека актът да стане окончателен и тогава да се разбере какво и в какъв порядък да се плаща\", заяви пред 24 часа адвокат Никола Атанасов, който представлява шведа. Според него Ралф Сундберг имал нагласата доброволно да плати наложената му глоба. \"Дори това да не стане, съществуват процедури в Европейския съюз, по които се действа. Ние в България имаме специален закон, по силата на който когато има публично задължение на чужденец към нас, въпросната държава по искане на молещата страна изпълнява това, което е необходимо\", коментира адв.Атанасов. Дори Сундберг да обжалва присъдата си пред Бургаския окръжен съд, неговото присъствие в залата не е необходимо, разясниха юристи. \"От самото начало неговото участие в процеса по това обвинение /нанасяне на лека телесна повреда по хулигански подбуди - б.р./ не бе задължително. Той си е дал обясненията и можеше изобщо да не присъства. Вместо това бе задържан, прекара няколко месеца в ареста,  макар че всичко можеше да приключи за три дни\", коментира адв.Атанасов. Според него най-фрапиращото в случая с шведа било, че непрекъснато се правели асоциации с инцидента в Берлин, при който българин изрита жена в метрото. \"Там извършителят бе съден за опит за убийство, защото ритайки жената в гръб тя пада по стълбите, при което има реална опасност да загине. И в Германия и в Швеция за това, в което бе обвинен Сундберг, наказанието би било единствено глоба\", смята столичният юрист. На въпрос на 24 часа дали Сундберг може да съди България за дългия си престой в ареста адв.Атанасов заяви, че това е възможно, но не е обсъждано, поне засега. ", "date": "2017.09.28", "title": "Адвокатът на шведа бияч: Няма как да плати, преди да е осъден окончателно"}
{"url": "https://www.24chasa.bg/novini/article/6470470", "text": "Вдигат с  3,9% минималните осигурителни прагове по браншове и дейности през следващата година. Това ще предложи социалният министър Бисер Петков. Той обяви решението си за административно определяне на праговете пред работодатели и синдикати след отказа на бизнеса да договаря минималните доходи по този начин. Петков мотивира стойността на увеличението с прогнозите за ръста на брутния вътрешен продукт, на средния осигурителен доход и прогнозната стойност на инфлацията. Министърът припомни, че миналата година нямаше административно повишение, а увеличението беше на тези позиции, които бяха на минимална работна заплата. Той уточни също, че ако праговете не бъдат повишени административно, в над 60% от дейностите те ще останат под минималната работна заплата. Бизнесът иска държавата да насърчава основно колективното трудово договаряне на фирмено и браншово ниво, вместо административно налагане на нови нива на минималните осигурителни доходи.", "date": "2017.09.28", "title": "Вдигат с 3,9% минималните осигурителни прагове"}
{"url": "https://www.24chasa.bg/novini/article/6470555", "text": "Хърватски проект за закон за семейството, който бе обявен за обществено обсъждане, още от първия ден предизвика ожесточени критики заради някои от неговите разпоредби и особено тази, която гласи, че \"без деца няма семейство\", предаде Танюг, цитирана от БТА. \"По смисъла на този закон семейство се състои от майка, баща и техните деца; майка с дете или баща с дете, дори да не живеят заедно; и останалите роднини, които живеят с тях\", се казва в текста на законопроекта. Документът предизвика недоволството и на премиера Андрей Пленкович, който на заседание на правителството днес каза, че занапред нито един законопроект няма да се обнародва, преди да бъде координиран от компетентните институции. \"Подобна дефиниция на семейството е ужасно дискриминационна. Нима вече не сте семейство, ако детето ви е починало?\", заяви депутатката Миланка Опачич, бивш министър. Тя припомни, че Европейският съюз препоръчва семейството да не се дефинира със закон, защото в момента съществуват толкова различни семейства, че трудно могат да се обхванат с обща дефиниция. Според адвоката Крунослав Олуич законопроектът дискриминира и еднополовите партньори, които имат деца от предишни бракове. Той каза, че не е сигурен дали законопроектът е в съответствие с конституцията, но със сигурност противоречи на практиката на Европейския съд за правата на човека.", "date": "2017.09.28", "title": "Хърватски законопроект: Без деца няма семейство"}
{"url": "https://www.24chasa.bg/novini/article/6470559", "text": "Заместник-министърът на финансите на САЩ по противодействието на тероризма и финансовото разузнаване Сигал Монделкер призова Русия и Китай да направят всичко възможно за прилагането на санкциите срещу Северна Корея, предава РИА Новости, цитирана от Фокус. „Китай и Русия заслужават признание за поддръжката на приетите последни резолюции на Съвета за сигурност на ООН. Въпреки това, тези страни могат да направят много повече“, каза той.", "date": "2017.09.28", "title": "САЩ: Русия и Китай трябва да затегнат мерките срещу Северна Корея"}
{"url": "https://www.24chasa.bg/novini/article/6470572", "text": "Председателят на Софийския градски съд /СГС/ Калоян Топалов, който преди седмица депозира оставката си, е изпратил отчет за дейността на ръководството на СГС до Съдийската колегия на ВСС, председателя на ВКС Лозан Панов и председателя на САС Даниела Дончева, съобщиха от пресцентъра на градския съд, цитирани от БТА. Отчетът съдържа 21 основни мерки по организационното и административното управление на най-големия окръжен съд в страната и обхваща периода от юли 2015 г. досега. Мерките са свързани с преодоляването на заварените съществени пропуски в правораздавателната дейност, липсата или лошата организация на администрацията и дейността на съда като цяло, се посочва в доклада. Също така се заявява, че справянето с проблеми е станало в условията на изключителна натовареност на съда и огромни обществени очаквания, и въпреки често срещаното неразбиране от страна на част от магистратите, съдебните служители и кадровиците от ВСС. Според отчета е установено, че от 1997 г., когато е влязъл в сила Законът за СРС, не е извършвана инвентаризация на съхраняваните веществени доказателствени средства, поради което в началото на декември 2015 г. със заповед е разпоредена пълната проверка и инвентаризацията им. Установено е още, че в отдел \"Защита на класифицирана информация\" не се архивират приключилите с влязъл в законна сила съдебен акт дела, по които има декласифицирани писмени материали. Отново със заповед е направена инвентаризация на делата в службите \"Съдебни деловодства\" и архиви на СГС. На съдиите, допуснали просрочие в изготвянето на решения, са започнали да се определят срокове за произнасяне или изготвяне на съдебни актове или мотивите към тях. От отчета става известно и това, че броят на всички неприключили към 1 април 2016 г. дела на СГС е надхвърлял над 10 000. По предложение на Калоян Топалов Висшият съдебен съвет е образувал 25 дисциплинарни производства на съдии от СГС и СРС, при които са констатирани драстични и системни случаи на забавяне произнасянето по дела, като в два от случаите, с оглед направеното от председателя на съда предложение, съдии са освободени от длъжността \"съдия\" поради системно неизпълнение на задълженията им. Също така броят на звената в администрацията е редуциран до 17, при 27 в старата структура на съда.", "date": "2017.09.28", "title": "Калоян Топалов изпрати до ВСС отчет за дейността на Софийския градски съд"}
{"url": "https://www.24chasa.bg/novini/article/6470584", "text": "Има нужда от балансирана, прозрачна и предсказуема регулация, която да стимулира предлагането на нови услуги на потребителите и създаване на нови работни места в ЕС. Това заяви Атанас Добрев - главен изпълнителен директора на \"Виваком\" по време на годишната среща на Eвропейската асоциация на телекомуникационните оператори, която се проведе в Брюксел. На нея основната тема бе за европейските регулации във времената на промени за бизнеса. Добрев участва в дискусия за проблемите в подготвяното ново европейско законодателство заедно с еврокомисаря по цифровизацията Мария Габриел и шефовете на \"Дойче телеком\" Тимотеус Хьотгес, на \"Ориндж\" Стефан Ришар и на \"Куалком Европа\" Енрико Салваторе. \"Телеком операторите в Европа трябва да имат свободата да рискуват. Не би било успешно да се опитваме да ограничаваме бъдещето преди то да се е случило. Моят апел към регулаторните органи е да оставят индустрията свободна от рестрикции и нека конкуренцията е основен регулаторен двигател. Това би бил верният път, който подхожда на Европа\", заяви още Добрев. Той изрази и подкрепата от страна на телеком сектора за усилията на български еврокомисар Мария Габриел при отстояване предложените от ЕК политики за дерегулация и стимулиране на инвестициите и иновациите. И добави, че Виваком има интерес от сътрудничество с българското правителство относно намаляване цените за роуминг със страните от Западните Балкани. По време на форума Мария Габриел призова операторите в Европа да действат сега за въвежането на нови технологии, за да може Европа да си върне лидерството в този сектор. На дикусията бе подчертано, ако има опасност, то тя не е в задаващата се цифровизация, а в това кой ще успее да е пръв при нея - европейските телекоми или компаниите зад океана, които имат много по-голяма свобода на действие и обхват. Европейските компании имали притеснения заради усложнената регулация и стеснен спектърен обхват в сравнение с конкурентите си от САЩ. Поради това била нужна по-голямо свобода и възможности за възвръщаемост на инвестициите.", "date": "2017.09.28", "title": "Телекомите искат по-малко регулации"}
{"url": "https://www.24chasa.bg/novini/article/6470618", "text": "Лидерът на АТАКА Волен Сидеров осигури работа на изританата в лицето от пиян швед българска камериерка Диана Петкова. Това стана ясно в четвъртък, след като единствено партията на Сидеров и неговите медии подеха сериозно темата за несправедливото наказание, което получи чужденецът за бруталното си деяние. Това съобщиха от партията. Петкова сподели пред медии, че иска отново да започне работа като камериерка, но до момента никой не й е съдействал. За по-малко от ден лидерът на АТАКА и председател на парламентарната група на Обединени патриоти намери препитание за Диана. Повече подробности в предаването „Неделник” по АЛФА ТВ тази неделя след 17 часа. Припомняме, че във вторник беше оповестено съдебното решение, от което стана ясно, че 4500 лева струва това да разбиеш с крак лицето на българска жена. А ден по-късно шведът Ралф Сундберг вече беше на летище София в очакване на полета към скандинавската страна.", "date": "2017.09.28", "title": "Сидеров намери работа на изританата от швед българска камериерка"}
{"url": "https://www.24chasa.bg/novini/article/6470625", "text": "Неправителствената организация \"Репортери без граници\" изрази днес безпокойство от \"отровния климат\" за свободата на медиите в Каталуния, предаде Франс прес, съобщи БТА. Агенцията отбелязва, че това е станало в разгара на кризата между просепаратисткото правителство на испанската автономна област и централните власти. В доклад, публикуван днес, \"Репортери без граници\" казва, че \"постоянните предизвикателства, които си отправят взаимно (испанското) и каталунското правителство само са влошили и без това много лошия за свободата на информацията климат в Каталуния\". Напрежението в испанската автономна област е много силно между централните власти и регионалните, които искат да организират в неделя референдум за самоопределение. Допитването е забранено по конституция и Мадрид прави всички опити, за да го провали. Неправителствената организация за защита на журналистите критикува, от една страна, \"линчуванията в социалните мрежи, очевидно насърчавани и/или подпомагани от управляващите кръгове в Каталуния\", а от друга - \"използването на съдебни процедури с цел сплашване на каталунските медии с просепаратистка редакционна политика\". Онези журналисти, които работят за медии, които не подкрепят независимостта на автономната област, страдат най-силно от \"киберхулигантството в социалните мрежи\", обръща внимание \"Репортери без граници\".", "date": "2017.09.28", "title": "\"Репортери без граници\" се безпокои \nза свободата на медиите в Каталуния"}
{"url": "https://www.24chasa.bg/novini/article/6470626", "text": "Ръководството на ГЕРБ-Ботевград свали доверието си и изключи от групата на ГЕРБ в Общинския съвет Филип Филипов, Цветан Цолов и Еленко Иванов, съобщиха от пресцентъра на партията. Мотивите за това са системните действия на въпросните общински съветници, компрометиращи политиката и репутацията на ГЕРБ. Чрез тях тe нарушават нормите на човешката и политическата почтеност, която дължат на гражданите, гласували за ГЕРБ. В декларацията на ГЕРБ-Ботевград се посочва, че взаимното доверие между партията и гражданите е резултат от всекидневни усилия в продължение на дълги години. „Недопустимо е който и да е да унищожава доверието към ГЕРБ и към институцията Общински съвет, както и да подменя избора на гражданите“, се казва още в документа. От ботевградската структура на ГЕРБ призовават вече изключените от групата на партията Филип Филипов, Цветан Цолов и Еленко Иванов да напуснат Общинския съвет, тъй политическият морал го изисква и налага.", "date": "2017.09.28", "title": "ГЕРБ-Ботевград изключи трима свои общински съветници"}
