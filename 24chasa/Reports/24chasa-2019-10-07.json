{"url": "https://www.24chasa.bg/novini/article/7695876", "text": "Един български гражданин е загинал, а трима са пострадали при инцидент с кораб край бреговете на италианския остров Сардиния. И четиримата български граждани са моряци от екипажа на кораба, съобщи пресцентърът на министерството на външните работи. По данни на българското посолство в Рим инцидентът е станал, когато силна вълна е ударила моряците, докато работели на палубата. Посолството ни в Рим е в контакт с местните власти по случая и е готово да окаже необходимото съдействие.", "date": "2019.10.07", "title": "Силна вълна е ударила моряците, докато са били на палубата на кораба със загиналия българин"}
{"url": "https://www.24chasa.bg/novini/article/7695511", "text": "24-годишен български моряк е загинал на кораб до остров Сардиния в понеделник в 10,30 сутринта. Друг моряк, за когото също се смята, че е българин, е бил ранен, има фрактури и на двата крака, съобщиха италианските медии. Не се съобщават нито имената на моряците, нито вида на инцидента. Става въпрос за кораб „Малта” на италианската компания „Грималди”. Инцидентът станал, докато корабът плавал между пристанищата на Каляри и Порто Торес. Капитанът на кораба поискал оказването на помощ от Бреговата охрана. От пристанището на Порто Торес се вдигнал хеликоптер, за да бъдат организирани дейностите по оказването на медицинска помощ. Веднага след оценка на ситуацията било решено корабът да пристигне до дестинацията си в Порто Торес, за да могат в него да се качат представители на Бреговата охрана, сред които капитан Джанлука Оливети. По случая разследват Бреговата охрана на Порто Торес и Прокуратурата на град Сасари.", "date": "2019.10.07", "title": "Български моряк е загинал на кораб до Сардиния, друг е ранен"}
{"url": "https://www.24chasa.bg/novini/article/7695496", "text": "Турция и Сърбия днес подписаха девет споразумения, съобщи турският президент Реджеп Тайип Ердоган, цитиран от телевизия СиЕнЕн-Тюрк. Ердоган говори по време на съвместна пресконференция със сръбския президент Александър Вучич в Белград. Турският държавен глава днес пристигна на официално двудневно посещение в Сърбия. Турция и Сърбия подписаха девет споразумения. Определихме нови цели за развитието на двустранното сътрудничество, каза Ердоган, като добави, че стокообменът между двете държави е достигнал 1,2 милиарда долара. Днес правим още една историческа стъпка за развитието на двустранните ни отношения. Сърбия днес отговори положително на молбата ни за откриване на турско консулство в Нови Пазар, посочи турският президент.", "date": "2019.10.07", "title": "Ердоган: Турция и Сърбия подписаха 9 споразумения"}
{"url": "https://www.24chasa.bg/novini/article/7695521", "text": "България очаква устойчивост и финансова предвидимост в процеса на модернизация на Военновъздушните сили, заяви президентът Румен Радев на среща на „Дондуков“ 2 с директора за бизнес развитие на ”Локхийд Мартин” Ранди Хауърд. Това съобщиха от прессекретариата на президентството. Предвиденото в рамковото споразумение индустриално сътрудничество в областта на високите технологии също беше сред акцентите на разговора. На срещата държавният глава посочи, че българските ВВС следва да разполагат с многофункционален самолет с пълен пакет способности и необходимото оборудване, които да позволяват неговата надеждна поддръжка и пълноценно обучение на българските пилоти. Пълнотата на пакета наземно оборудване и въоръжение, както и спазването на сроковете за доставка са от ключово значение за оперативните способности на българските ВВС, заяви още Румен Радев. Ранди Хауърд подчерта, че ”Локхийд Мартин” ще изпълни заложените в договора срокове за производство и доставка на F-16 за страната ни. Той увери и че България ще получи многофункционални самолети със съвременни отбранителни способности, а компанията ще търси финансови буфери в споразумението, за пълноценната поддръжка на самолетите и тяхното оборудване, както и за постигане на търсените от България способности.", "date": "2019.10.07", "title": "”Локхийд Мартин” пред Радев: Ще изпълним сроковете за доставка на F-16"}
{"url": "https://www.24chasa.bg/novini/article/7695533", "text": "Иранска звезда в инстаграм, която се слави с публикации, на които   е арестувана, съобщава Би Би Си. Сахар Табар е обвинена в няколко престъпления, включително и за богохулство и подстрекателство към насилие, предаде информационна агенция Тасним. Тогава тя бе последвана и от хиляди потребители на инстаграм, много от които я оприличиха на \"зомби\". Въпреки слуховете, че си е направила 50 пластични операции, в последствие призна, че повечето от снимките й са силно променяни дигитално.  Табар е арестувана, след като потребители в инстаграм са подали жалби срещу нея, съобщи Тасним. Тя е обвинена в богохулство, подбуждане към насилие, незаконно придобиване на имущество, нарушаване на дрес-кода на страната и насърчаване на младите хора към корупция. Инстаграмът й оттогава е изтрит.", "date": "2019.10.07", "title": "Арестуваха „иранската Анджелина Джоли“ за богохулство"}
{"url": "https://www.24chasa.bg/novini/article/7695539", "text": "Шестокласничката в СУ „Христо Ботев“ в Джебел Селин Сюлейман намерила на пейка в градския парк портмоне с пари и лични документи и незабавно го предала в полицейското управление, предаде    В писмо до директорката на училището Незиха Хасан началникът на РУ-Джебел главен инспектор Севал Карамехмед изказа специални благодарности за доблестната и благородна постъпка на ученичката. „Вярвам, че принос за това Селин да бъде възпитана в дух на честност и почтеност имат в голяма степен както родителите ѝ, така и учителите и възпитателите в училището, което ръководите“, написа в благодарственото писмо полицейският началник и го връчи лично. Той изрази надежда, че с достойната постъпка на Селин Сюлейман ще бъдат запознати учениците в учебното заведение, за да имат ориентир и пример, който да следват. Собственичката на изгубените вещи е открита и парите и документите са ѝ върнати.", "date": "2019.10.07", "title": "Ученичка намери портмоне, пълно с пари, и го предаде на полицията"}
{"url": "https://www.24chasa.bg/novini/article/7695545", "text": "Заместник министър-председателят по икономическата и демографската политика Марияна Николова участва в официалното откриване на 23-ия Световен конгрес по информационни технологии, който се провежда в арменската столица Ереван. Старт на форума под мотото „Силата на децентрализацията“ даде премиерът на страната Никол Пашинян. Това съобщиха от правителствената пресслужба. Вицепремиерът Николова разговаря с министъра на високотехнологичната индустрия Хакоб Аршакян за развитието на сектора на информационните и комуникационните технологии. По-късно тя беше посрещната от външния министър Зохраб Мнацаканян в сградата на правителството, където заедно с останалите ръководители на делегации бяха приети от министър-председателя Никол Пашинян. Пред него тя даде висока оценка на домакинството на Армения на Световния конгрес по информационни технологии и изрази благодарност за отправената покана за участие. Вицепремиерът Николова подчерта, че двете страни имат традиционно добри дипломатически отношения и изрази увереност за бъдещото им положително развитие. Във вторник българският заместник министър-председател ще се включи в кръгла маса заедно с министри от Армения, Сингапур, Естония, Бангладеш, Мексико, Малайзия и Република Корея. На нея всеки от участниците ще представи добри практики и ще бъдат обсъдени предизвикателствата пред развитието и разпространението на усъвършенствани обществени услуги.", "date": "2019.10.07", "title": "Вицепремиерът Николова участва в официалното откриване на 23-ия Световен конгрес по информационни технологии"}
{"url": "https://www.24chasa.bg/novini/article/7695556", "text": "Някои среди в Киев критикуват т. нар. формула Щайнмайер, която той бе предложил още докато беше външен министър на страната си. Тя предвижда заради организирането на местни избори да се предостави временен специален статут на източните региони, където Русия подкрепя сепаратистките сили, предава БТА. Преговорите в Париж преди три години в т. нар. Нормандски формат навлязоха в задънена улица, каза днес Щайнмайер в грузинската столица. По думите му, макар че проектите, които е трябвало да бъдат реализирани според Минските споразумения от 2014 г., да са били ясно формулирани, необходимите стъпки за тази цел са се оказали \"прекалено големи\" за двете страни. Ето защо въпросната формула не е нищо повече от опит \"големите стъпки, които никоя от страните не желае да направи, да бъдат превърнати в по-малки стъпки\", обясни Щайнмайер. По думите му е било предвидено впоследствие тези по-малки стъпки да бъдат договорени по същество, както и тяхната поредност. Вчера няколко хиляди души демонстрираха в Киев срещу предоставянето на специален статут на Донбас. \"Формулата Щайнмайер\"предвижда организирането на местни избори в Донецка и Луганска област, като в деня на гласуването ще важи временен специален статут за двата региона. Ако Организацията за сигурност и сътрудничество в Европа признае изборите за действителни, този статут ще залегне в украинската конституция.", "date": "2019.10.07", "title": "Германският президент отхвърли критиките към плана си за конфликта в Украйна"}
{"url": "https://www.24chasa.bg/novini/article/7695485", "text": "• TESLA MODEL 3 ще спечели един от клиентите на МЕТРО по случай 20-та годишнина на компанията Изследване на МЕТРО сред 10 000 души на 10 от пазарите, на които компанията оперира показва, че 80% от потребителите биха желали да има повече частни предприемачи от малкия бизнес, от които да пазаруват там, където живеят. Според 52% от запитаните малкият бизнес предлага по-високо качество; 50% смятат, че независимият предприемач предлага по-добро обслужване, а 43% казват, че избират да пазаруват от малкия бизнес, за да подкрепят развитието му на местно ниво. Проучването се прави за 3-та поредна година по случай Деня на предприемача, който МЕТРО отбелязва на всеки втори вторник от октомври, за да изрази уважението си към своите над 24 милиона професионални клиенти от малкия бизнес по целия свят. През настоящата 2019 година, празникът се отбелязва на 8 октомври. Проучването сред малкия бизнес показва, че въпреки клиентските предпочитания независимите предприемачи са изправени пред ред предизвикателства. Измежду 1500 запитани независими предприемачи 44% от споделят, че трудностите, с които се сблъскват произтичат от икономическата ситуация в техните страни, 37% виждат по-малка сигурност за доходите си, а за 32% размерът на данъците остава най-голямо предизвикателство. Намирането на добри служители също остава сериозно предизвикателство - 44% от всички предприемачи трудно намират подходящ персонал за своя бизнес, а 59% не са убедени, че са намерили най-подходящите за бизнеса си служители. Въпреки че общата икономическа ситуация се различава в отделните страни, собствениците на фирми на всички пазари имат нещо общо помежду си: Успехът на техния бизнес зависи до голяма степен от намирането и обучението на подходящ персонал, както и включването на дигитални решения за ефективно оптимизиране на работните процеси в бизнеса. Въпреки трудностите, с които независимите предприемачи продължават да се сблъскват 91% от запитаните казват, че не се страхуват да започнат своя бизнес отначало, ако им се наложи да направят това. В България МЕТРО обслужва над 400 000 професионални клиенти – хотелиери, ресторантьори и малки търговци. В чест на Деня на предприемача, 8 октомври, МЕТРО България кани всички желаещи да се възползват от хилядите оферти на малки търговци и локални бизнеси, които компанията промоцира в специалния уебсайт -  В чест на своя 20 годишен юбилей МЕТРО дава шанс на своите клиенти да спечелят TESLA MODEL 3. Голямата годишна награда по случай 20-тия юбилей на компанията е вече изложена в МЕТРО София.  .", "date": "2019.10.07", "title": "Изследване на МЕТРО: Малкият бизнес предлага по-високо качество и обслужване според  потребителите"}
{"url": "https://www.24chasa.bg/novini/article/7695559", "text": "Докторът по компютърни науки от Харвард Свилен Кънев е носителят на Голямата награда \"Джон Атанасов\" за 2019 г., която беше връчена от президента Румен Радев на церемония в Гербовата зала на \"Дондуков\" 2, предаде БТА.  Кънев е на 31 години. Той има десетки публикации, цитирани над 500 пъти във всички големи списания и световнозначими конференции. В момента Свилен Кънев е старши софтуерен инженер в Google. Има бакалавърска, магистърска и докторска степен по компютърни науки от Харвард. Основният му научен интерес и принос е в областта на компютърните архитектури - на границата между хардуер и софтуер. Носител на Грамота в категорията Награда \"Джон Атанасов\" - подгласник на победителя, е инж. Светлин Пенков, на 29 години, за изключителните му успехи със собствена разработка. Пенков е доктор по роботика и изкуствен интелект от Единбургския университет. Научните интереси и работа на Светлин Пенков са фокусирани върху пресечните точки между роботика и изкуствен интелект. Президентът Румен Радев поздрави всички, допринесли за това престижната награда да се развива с времето, като хора, свързани с развитието на компютърните науки и утвърждаването на престижа на България в тази област. Радев напомни, че този месец отбелязваме 80-ата годишнина от първия в света прототип на цифров компютър, създаден от българина Джон Атанасов - с безспорно влияние върху образованието, науката, технологиите и съвременния живот. Президентът отбеляза, че днес в Гербовата зала се връчват отличията на победителите в конкурса за 17-и път, като изрази удовлетворение от нивото на представените разработки. Наред със забележителните научни прозрения, в тях ясно прозира стремежът на младите ни учени тяхната работа да бъде в служба на хората и на обществото, отбеляза държавният глава. Като радостно той посочи, че много от приложните разработки са подплатени с патенти, което показва сериозното отношение на младите хора към конкурса. Президентът добави, че го радва това, че където и да учат, в каквито и научни звена и лаборатории у нас и по света да работят, те го правят с мисъл за България, съхранявайки връзката си със страната. Президентът отбеляза също, че тази година поставя нова традиция - с грамота се отличава преподавател, вдъхновител и създател на таланти. Това е д-р Бисерка Йовчева, гл.ас. в катедрата \"Компютърна информатика\" на Шуменския университет, разработила успешна методика за преподаване по информатика, обучила над 1900 деца и 1800 възрастни. Председателят на БАН акад. Юлиан Ревалски отбеляза, че когато става въпрос за научни центрове, сме малка страна и едва ли можем да си позволим това, което си позволяват САЩ, Китай, Япония, Франция, Германия, но когато става въпрос за учени, ние по нищо не отстъпваме на никоя друга страна, което доказват учените ни в различни области. Вие сте един от тези примери, добави Ревалски на церемонията. На нея бяха връчени също Грамотата \"Джон Атанасов - проект с голям обществен принос\"; награди в категорията \"Джон Атанасов - дебютен пробив в областта на компютърните технологии\"; награди в категорията \"Джон Атанасов - ученици и техните преподаватели\".", "date": "2019.10.07", "title": "Докторът по компютърни науки от Харвард Свилен Кънев е носителят на \"Джон Атанасов\""}
{"url": "https://www.24chasa.bg/novini/article/7695644", "text": "Растенията ползват предупредителни сигнали, за да информират побратимите си, че са нападнати от вредители, сочат резултатите от изследване, цитирани от в. \"Дейли мейл\" и БТА.  Когато насекомо изгризва листо, цвете или стъбло, незабавно се отделя зловонен химикал като част от защитата на растението. Учени сега установиха, че тези летливи органични съставки също са отделяни, за да може други видове растения да научат незабавно за грозящата ги опасност. Растенията имат различни аромати в зависимост от генотипа си. Когато обаче растенията са нападнати, всички аромати се сливат в един. Така той може да бъде разпознат от всички растения. Това бе окачествено от учени от Корнелския университет като общ \"език\", чрез който растенията комуникират помежду си. \"Растенията сякаш ползват един и същ език или едни и същи предупредителни знаци, за да споделят информация помежду си - заяви проф. Андре Кеслър от екипа. - Обменът на инфомация се извършва, независимо каква е роднинската връзка между растенията. Летливите органични съставки от едно растение се улавят друго.\" Учените извършили експерименти с растението енчец, известно също като канадска златна пръчка (Solidago altissima). Растения в саксии били подредени в няколко кръга в естествения им хабитат, като в средата на всеки кръг имало растение, нападното бръмбар листояд. Саксиите позволили да се избегне възможността от комуникация посредством корените. Проф. Кеслър освен това констатирал, че растенията споделяли информация, ако по-голяма общност рискува да бъде атакувана, но в спокойни времена комуникирали единствено с други представители на своя вид. \"Кодираме езика си, ако искаме разговорът ни да бъде частен - поясни ученият. - Точно това се случва с растенията, но на химично ниво.\" Резултатите от изследването са публикувани в сп. \"Кърънт байолъджи\".", "date": "2019.10.07", "title": "Растенията \"разговарят\" помежду си"}
{"url": "https://www.24chasa.bg/novini/article/7695653", "text": "Папа Франциск прикани южноамериканските епископи да се изказват \"смело\" на срещата за Амазония, където недостигът на свещеници е толкова остър, че Ватикана обмисля ръкополагане на женени мъже и предлагане на официални богослужебни длъжности на жени, предаде Асошиейтед прес, цитирана от БТА.  Едно от най-спорните предложения в дневния ред на триседмичния епископски синод, открит вчера, е дали може женени мъже да бъдат ръкополагани за свещеници - потенциално революционна промяна в католическата църковна традиция. Идеята се предлага на обсъждане, защото католиците сред туземното население в изолирани части от Амазония с месеци не виждат свещеник, нито получават причастие. Друго спорно предложение е епископите да предложат помощни църковни длъжности за жени, макар че ръкополагане на жени за свещеници засега се изключва. На испански първият папа от Латинска Америка прикани епископите да използват трите седмици, за да се молят, да слушат, да вникват и да говорят без страх. \"Говорете смело. Даже и да се срамувате, кажете какво чувствате\", добави Франциск. Критици традиционалисти, дори някои кардинали, твърдят, че предложенията в работния документ на синода са \"еретични\" и обръщане към \"езическа\" религия, която се кланя на природата, а не на Бог. На тези криткики отговори бразилският кардинал Клаудио Хуммес, пенсионираният архиепископ на Сао Пауло и водещ организатор на синода, който порица \"традиционализма, заседнал в миналото\", за разлика от \"истинската традиция на Църквата, която винаги гледа напред\". Църквата не може да остава бездейна в собствения си затворен кръг, фокусирана върху себе си, заобиколена от защитни стени, а още по-малко може да си позволи да гледа носталгично към миналото - тя трябва да разтвори вратите си, да събори заобикалящите я стени и да гради мостове, каза той. В унисон с екологичното послание на форума организаторите са взели мерки да ограничат въглеродните му \"следи\" - няма да се ползват пластмасови съдове и прибори, а сувенирните чанти и химикалки ще са биоразградими. Освен това емисиите от самолетното гориво, изразходвано за транспортирането до Рим на близо 200 свещеници и туземци от Южна Америка, оценявани на 572 809 кг въглероден диоксид, ще бъдат компенсирани с купуването на 50 хектара новозасадена гора в Амазония.", "date": "2019.10.07", "title": "Папа Франциск призова за \"смели дебати\" за недостига на свещеници в Амазония"}
{"url": "https://www.24chasa.bg/novini/article/7693753", "text": "Специализираният съд в София да разглежда делата, по които обвинения повдига новосъздадената Европейска прокуратура. Тази промяна в Наказателнопроцесуалния кодекс предлагат управляващите от ГЕРБ. Промяната, подписана от шефката на правната комисия на парламента Анна Александрова и депутатите Красимир Ципов и Иглика Събева, е направена като предложение за второ четене на промените в НПК, свързани с отмяната на съкратеното съдебно производство при убийства. Предложението трябва да бъде обсъдено от правната комисия още във вторник, когато е насрочено нейно заседание по промените в Наказателнопроцесуалния кодекс. Европейската прокуратура, за чийто началник бе избрана румънската прокурорка Лаура Кьовеши, ще разследва финансови престъпления и корупция, свързани с европейските фондове и интересите на ЕС. Тя обаче ще завежда делата си пред националните съдилища на страните от съюза. Корупцията и финансовите престъпления, както и организираната престъпност в България са от компетенциите на Специализирания съд и заради това към него се насочват и обвиненията, които ще повдига Европейската прокуратура, става ясно от мотивите на тримата депутати от ГЕРБ. От основаването си Специализираният съд обаче е един от най-натоварените и съдиите в него често се оплакват, че са в невъзможност да изпълняват нормално задълженията си. Наказанието за длъжностно присвояване от 8 години затвор, което предвижда Наказателният кодекс, да важи не само за български, но и за чужди политици и чиновници, предвижда пък свързана с Европрокуратурата поправка на НК, която предлагат Александрова, Ципов и Събева. Съкратеното производство, което води до бърза присъда, но и намаляване на наказанието, да не се прилага в случаи на убийства и тежки телесни повреди. Това предвижда пък текстът на обединения законопроект за поправка на НПК. До него се стигна, след като свои предложения за отпадане на бързия съд направиха БСП, патриотите и “Воля”. ГЕРБ пък искат бързият съд след самопризнания да не се прилага само при убийства, но да остане като процедура при тежките телесни повреди. До промените в НПК се стигна след изнасилването и убийството на 6-годишно дете в село Сотиря. Преди това темата бе повдигана през годините и при други зверски убийства.", "date": "2019.10.07", "title": "Спецсъдът ще гледа делата на Европейската прокуратура"}
{"url": "https://www.24chasa.bg/novini/article/7695668", "text": "АТАКА излезе на мощен протест пред БНТ срещу неправомерното и противозаконно решение на генералния директор Емил Кошлуков и Управителния съвет на телевизията да не допускат до участия кандидата за кмет и лидер на АТАКА Волен Сидеров до края на предизборната кампания. „АТАКА има подписано Споразумение с БНТ за отразяване на кампанията и то е със сила на договор. По Закона за задълженията и договорите не може да се отмени, освен с друг договор или анекс”, заяви Сидеров пред медиите по време на митинга. Въпреки това неговите участия в обществената телевизия бяха прекратени и по този начин той беше лишен от правото да излага вижданията си като кандидат-кмет. Нарушен е и чл. 189 от Изборния кодекс, който задължава да има равнопоставеност на всички кандидати. „В случая Управителният съвет на БНТ нарушава принципа за равнопоставеност, като изважда един от кандидатите”, заяви още Сидеров. От думите му стана ясно, че партията започва съдебни искове срещу БНТ. „Фактически БНТ ще остане като медията, която е нарушила принципа за равнопоставеност за участие в избори”, подчерта той. Припомняме, че АТАКА беше на протест на „Сан Стефано” в петък в продължение на 5 часа пред завързана с верига бариера. „Научих по-късно, че са очаквали ние да се изнервим и да минем бариерата, за да бъда арестуван. Беше пълно с жандармерия и спецчасти. Мислели са, че ще прекрача бариерата и ще бъде вдигнат шум около моето име, че съм хулиганствал. Но аз и моите колеги стоически издържахме на тази провокация от страна на ръководството на БНТ”, обясни още Сидеров. Той е категоричен, че заради наложената му цензура Кошлуков и целият Управителен съвет на държавната медия трябва да подадат оставка. АТАКА иска и пълна и обективна ревизия на БНТ, която само за последната година получи близо 70 млн. лв. от бюджета. След протеста пред БНТ Сидеров заедно със симпатизанти на АТАКА отидоха до ЦИК с искане за среща. По-късно Сидеров бе приет от ръководството на комисията и стана ясно, че юристите на партията обжалват решението на ЦИК по повод сигнала, подаден от АТАКА, за отказа на БНТ да допуска Сидеров до участия. „Ще продължа да си търся правата по всякакъв законов начин”, заключи той.", "date": "2019.10.07", "title": "АТАКА започва дела срещу БНТ заради цензурата над Сидеров"}
{"url": "https://www.24chasa.bg/novini/article/7695682", "text": "Картината \"Мона Лиза\" се завърна на обичайното си място в Лувъра - в обновената, освежена и преустроена Държавна зала, предаде Франс прес, цитирана от БТА. След продължила два месеца ремонтна дейност, прочутата творба на Леонардо да Винчи, посещавана от милиони туристи от цял свят, отново заема мястото си срещу най-голямата картина в музея - \"Сватбата в Кана\" на Веронезе. От днес посетителите ще могат да я наблюдават през стъкло с по-голяма прозрачност. По време на ремонта \"Джокондата\" \"пребиваваше\" в галерия \"Медичи\". Държавната зала не е обновявана от 15 години - период, през който през нея са преминали над 100 милиона посетители. \"Мона Лиза\" е най-голямата икона на Лувъра. От музея не крият съжалението си, че посетители от далечни места, водени от желанието да я видят, често не възнамеряват да разглеждат други шедьоври. Когато в края на месеца бъде открита голямата изложба, посветена на Леонардо да Винчи, \"Мона Лиза\" няма да бъде местена и желаещите ще могат да я видят на обичайното й място.", "date": "2019.10.07", "title": "\"Мона Лиза\" се завърна на обичайното си място в Лувъра"}
{"url": "https://www.24chasa.bg/novini/article/7695684", "text": "Петър Стоянов е носителят на наградата за европейски принос \"Проф. Иван Шишманов\" за 2019 г. Той получи приза си от президента на ПанЕвропа България Гергана Паси на церемония, организирана съвместно с фондация \"Конрад Аденауер\" и \"Аурубис България\". Стоянов, който бе президент от 1997 до 2002 г., бе отличен за историческия му принос към интеграцията на България в обединена и мирна Европа. Наградата е присъдена единодушно от жури, в което участват проф. Андрей Пантев, журналистът Бойко Василев, арх. Бойко Кадинов, посланик Бисерка Бенишева, директор „Европейски въпроси“ в ПанЕвропа България, проф. д-р Ингрид Шикова, генералният директор на БТА Максим Минчев, предприемачът Пламен Русев, Росен Плевнелиев, президент (2012 – 2017 г.), проф. Румяна Конева, директор на Българския културен институт „Дом Витгенщайн“. За първи път наградата е връчена през 2017 г. на цар Симеон. Като премиер от 2001 до 2005 г. той подписа договорите за присъединяване на България към НАТО и ЕС. \"От дистанцията на времето днес изглежда изключително лесно да се вземе решение България да заяви желание за членство в НАТО и ЕС, но преди 20 г. не бе така. В момент на голяма международна и регионална нестабилност, в момент, в който България се е сблъсквала с икономически трудности, само политици с визия, доблест и лична смелост могат да вземат такова решение\", похвали Стоянов вицепремиерът и министър на външните работи Екатерина Захариева, която бе сред гостите на церемонията. Тя напомни, че назначеният от Петър Стоянов служебен кабинет подава молба за членство. Време е за равносметка. Слушайки дебата за новата Еврокомисия, става все по-ясно, че и ЕС, и целият свят се изправят пред дилемата отсега нататък някъде. Искаме да имаме силна обща външна политика, обща отбрана и сигурност, но си задаваме въпроса дали имаме инструментите, каза още Захариева. Много се надявам настоящите политици да вземаме пример от куража и балансирания подход на президента Стоянов и да му благодаря, че след всичките години продължава да бъде защитник на българските интереси. А по време на дискусията Стоянов бе определен като \"архитект\" на членството ни в ЕС. Сред гостите на церемонията бяха и Гюнтер Ферхойген, еврокомисар по разширяването (1999 – 2004 г.) и зам.-председател на Европейската комисия (2004 – 2010 г.) и Джефри ван Орден, член на Европейския парламент, както и и докладчик за България (1999 – 2006 г.) Бившият външен министър и шеф на Атлантическия клуб Соломон Паси пък разказа спомени от първите стъпки на България към членството в НАТО и в ЕС. И с типичното си чувство за хумор обяви, че Джефри Ван Орден заслужава български паспорт, защото след Брекзит всички британци ще бягат от Острова. Много си надявам, когато Великобритания един ден реши да се върне в ЕС, българин - Гергана или Захариева, да е докладчик, разсмя Паси залата. След това обяви, че Гюнтер Ферхойген е може би единственият еврокомисар, който се е срещал с Тодор Живков. Паси разказа, че по време на преговорите с България Ферхойген не се опитвал да се прави на дипломат, а казвал всичко фронтално. И призна, че по време на първия им обяд в София почти го отровил с люти чушки. Искам да видя Европа като равностоен глобален играч, заяви пък самият Ферхойген. И той, и ван Орден разказаха спомени от преговорния процес на България и коментираха Брекзит и ставащото в Европа днес. С усещане за еврооптимизъм и дори политическо романтика обобщи дискусията Гергана Паси. Защото вярваме, че политиката не е само партизанщина, но и лидерство, политическа мисия, решихме да отличим българите, които са имали принос към модерността на държавата ни и европейското й лице, обясни тя и връчи наградата на Петър Стоянов. Приемам наградата с вълнение и от името на десетките хиляди български политици, граждани и общественици, които положиха огромен труд, в голямата си част анонимен, за да стане България член на ЕС. Продължавам да вярвам точно толкова неполокебима, като преди 22 г., когато се заклевах като президент, в единството на Европа, каза самият Стоянов. Той обясни, че обединението е исторически фактор, защото няма друг континент на нашата земя, който да е бил арена на толкова пртовиворечия и конфликти, като Европа. Но винаги е имало хора, които са вярвали непоколебимо в европейското единство, каза той. През всичкото време на изграждане на единна Европа - от Втората световна война насам, е имало проблеми. То е като да засади дърво - трябва да се грижиш за него, за да даде плодове, обясни Стоянов. И обясни, че продължава да вярва, че дори един случил се Брекдит може да помогне за бъдещото единство на Европа. Въпросът е не просто да имаме общ европейски дом, а какъв да бъде той, коментира Стоянов. Не вярвам, че идва края на европейската цивилизация. Но си струва да се помисли освен по общата земеделска политика и по общата цивилизационна политика, допълни той. Нямаме основания за песимизъм, защото в последните 150 г. светът извън европейския е почти озападнен. Почти няма държава в света, която да не изповядва двете стълба на европейската цивилизация - демократични избори и свободна търговия, коментира още Стоянов. В рамките на ЕС нямаме основания да се терзаем от това, което се случва днес, защото на фона на историята това са дребни проблеми. Признаваме плурализма за легитимен, ние продължаваме да смятаме от времето на просвещението, че основен стълб е критическото мислене - няма защо да се плашим тогава от разноговоренето, каза той. Стоянов говори дълго за Европа на нациите. И обяви идеята да се изгради обща европейска културна норма, канон, за много трудна осъществима на този етап. \"Няма защо да се спъваме непрекъснато, нека оставим душите на нациите, на членовете на ЕС, да имат по-голяма свобода. Но когато става въпрос за върховенството на закона, за базови права, за открити и честни избори, за граждански права, за борба с корупцията - там Европа трябва да универсиализира своите правила\", категоричен бе Стоянов. Членството на България в ЕС ни отне възможността да мрънкаме, че Великите сили ни пречат да се развиваме както трябва, заключи той.", "date": "2019.10.07", "title": "Петър Стоянов получи годишната награда за европейски принос"}
{"url": "https://www.24chasa.bg/novini/article/7695689", "text": "Извеждането на ромски деца от училище от собствените им родители, за да ги предпазят от отвличане, е в състояние на психоза и в резултат на фалшива новина.   Експертът по комуникации Любомир Аламанов обясни, че няма сведения за големи групи норвежци, които чакат с вагони, за изведат български деца. Той добави, че това е една странна симбиоза от десни ултраконсервативни религиозни секти и леви хиперзапалени привърженици на Путин.  „Хората са склонни към паника и особено общности, които когнитивно са на нивото на средните векове, когато са възниквали масови налудности, в които са вярвали хиляди, може би сте чували за „мяукащите монахини”, които изпаднали в епидемия. Взаимно индуцирайки се, започнали всички да мяучат, а в друг манастир запомчнали да се хапят една друга. Правозащитници протестираха срещу решението на КС за Истанбулската конвенция Едно от решенията, според специалистите, е достъпът до информация, но на достъпен език. За последен път фалшиви новини се появиха около дебата за Конвенцията за защита от домашно насилие, когато на протест излизаха групи от хора, които не са я чели, предаде ", "date": "2019.10.07", "title": "Експерти обясниха как фалшива новина\nпредизвика психоза сред родители"}
{"url": "https://www.24chasa.bg/novini/article/7695105", "text": "В понеделник Шотландски съд отхвърли искането на жалбоподатели да принуди британският премиер Борис Джонсън да поиска отлагане на Брекзит. При условие: ако Камарата на представителите не одобри евентуално споразумение с Европейския съюз след по-малко от две седмици, предаде Ройтерс. Борис Джонсън многократно се ангажира, че Великобритания ще напусне единния блок на 31 октомври (сегашния краен срок) и че той по-скоро ще умре, отколкото да иска всяко по-нататъшно удължаване на срока за Брекзит, съобщи  През миналия месец обаче парламентът на Обединеното кралство прие закон, който изисква премиерът да поиска ново отлагане, ако не успее да постигне сделка с ЕС до 19 октомври, освен ако не получи одобрението на законодателите за Брекзит без сделка. Джонсън заяви, че ще спазва закона, но също така ще се придържа към обещанието си, че Великобритания ще излезе от блока до 31-ви октомври, без обаче да обясни това очевидно противоречие. Жалбоподатели, които са против Брекзит, помолиха Съда в Единбург, Шотландския, да издаде заповед, която да принуди премиера да спазва този закон, но в понеделник съдия Пол Кълън отхвърли тяхното искане. Той каза, че уверенията, дадени пред съда, от най-висш служител на британското правителство в Шотландия, означават, че това не е необходимо. \"Правителството приема, че при провеждането на своята политики трябва да спазва закона от 2019-а година\", заяви съдията в своето днешно решение. \"Тъй като е ясна заявената позиция на правителството пред съда, не е необходимо да се произнасят принудителни заповеди срещу него или срещу премиера\", допълни съдия Кълън. Адвокатът Джолиън Маугам, един от жалбоподателите, които поискаха подобна съдебна заповед, заяви, че във вторник ще обжалва това решение пред най-висшия съд на Шотландия, настоявайки за удължаване на срока на член 50 от Европейския договор при положение, че това не бъде направено от страна на премиера Джонсън.", "date": "2019.10.07", "title": "Шотландски съд отхвърли жалба да се принуди Борис Джонсън да поиска отлагане на Брекзит"}
{"url": "https://www.24chasa.bg/novini/article/7695142", "text": "Окръжна прокуратура – Сливен внесе в съда искане за налагане на мярка за неотклонение \"задържане под стража\" спрямо Георги М. Той е обвинен за това, че на 06.10.2019 г. в град Сливен, на пешеходна пътека на кръстовището на бул. „Бургаско шосе и бул. „Илинденско въстание“ при управление в пияно състояние, с концентрация на алкохол 2.24 промила, на МПС – лек автомобил, собственост на Георги М., нарушил правилата за движение и по непредпазливост причинил смъртта на 16-годишно момиче. В обвинението се посочва, че деецът е избягал от местопроизшествието, което е само по себе си престъпление от НК. Окръжен съд – Сливен е насрочил заседанието си за 07.10.2019 г. от 16.00 ч.", "date": "2019.10.07", "title": "Прокуратурата иска \"задържане под стража\" на шофьора, пиян убил тийнейджърка в Сливен"}
{"url": "https://www.24chasa.bg/novini/article/7694746", "text": "Институции в Западна Африка все по-често се сблъскват със сигнали за сексуален тормоз от студентки, насилвани от преподаватели. Оказва се обаче, че там това деяние се доказва твърде рядко. След като събира десетки свидетели, Би Би Си изпраща журналисти под прикритие, представящи се за студентки в Лагос, най-големия град в Нигерия, както и университети в Гана. По време на разследването жените, които били оборудвани със скрити камери, са сексуално тормозени и подложени на натиск, а във видео, публикувано от медията, се вижда как двамата професори - Бонифейс от Нигерия, отпраща неприлични предложения на 17-годишна студентка, и Бутакор от Гана - предлага на момиче да бъде второто й гадже. Журналистката, която се представя за студентка последна година в университет в Нигерия, се обръща към доктор Бутакор с желание да кандидатства за магистърска степен, след като е завършила бакалавър. На втората им среща с преподавателя, която се е състояла в офиса му, той започва да я омайва, обяснявайки колко е красива. \"Изглеждаш \"уау\", колко момчета ти казаха днес, че си красива?\", пита той. Правилата на университета в Гана абсолютно забраняват на преподавателите да имат сексуален контакт със студентите. \"Нека бъда твоят втори приятел, мъжете имат втора жена, няма да ти създавам проблеми, няма да ти се бъркам в личното пространство, нека просто бъда твоето второ гадже, защото аз съм женен, а съпругата ми не е тук, не е в страната\", казва още той.  Журналистката споделя, че той дори й е предложил работа в неговия отдел, въпреки че крайният срок за кандидатстване е изтекъл. Когато Би Би Си се свързва с д-р Пол Бутакор, той отрича сексуалното си поведение с репортера под прикритие или с друго момиче от неговите студентки. Той споделя, че спазва абсолютно всички правила на университета. Университет в Гана пък излезе с официална позиция, в която се посочва, че проблемът с д-р Бутакор ще бъде решен. А една от студентките, насилвана от Бонифейс, е опитала да се самоубие 4 пъти, откакто е завършила университет. Твърди, че тя е тероризирана от него многократно. \"В едно помещение на персонала професорите водят момичетата там, за да се целуват. Малко романтика. Наричат я \"студената стая\", заявява един от професорите на журналистката под прикритие при едно от нейните следващи посещения. Той разкрива, че връзката между студентки и професори е с привилегии - секс срещу завършване на университет: \"Момичетата плащат с телата си. Няма нищо безплатно\".", "date": "2019.10.07", "title": "Журналисти под прикритие: Оценки срещу секс в елитни университети (Видео)"}
{"url": "https://www.24chasa.bg/novini/article/7695162", "text": "Ще правим българска авиационна школа - това е голямата цел - не само военни летци, не само цивилни, а школа - начин на мислене на една прогресивна и просперираща държава. Това заяви в Долна Митрополия ген. Константин Попов - председател на Парламентарната комисия /ПК/ по отбрана, цитиран от БТА. От 1 януари ще има Висше военновъздушно училище в Долна Митрополия - то ще има капацитет, кадри, организация, правилници и следващата година - прием, изтъкна генералът след изнесеното заседание на комисията днес във факултет \"Авиационен\" на НВУ \"В. Левски\" и във Военновъздушната учебна база. Депутатите изслушаха бригаден генерал Петьо Мирчев заместник-командир на ВВС и полк. д-р инж. Ивайло Ангелов - зам.-началник на НВУ \"В. Левски\" по ВВС, за практическите стъпки за възстановяване на Висшето военновъздушно училище в Долна Митрополия. Нещата се движат и аз съм сигурен, че ще имаме едно прекрасно училище - да бъде марката \"Долна Митрополия\", каза ген. Попов. \"Това ВВВУ беше марка, навсякъде позната в света с подготвените си кадри. Искаме отново това училище да бъде марката \"Долна Митрополия\", известна не само в България, но и в много други държави\", подчерта той. Според ген. Попов има ентусиазъм за възстановяване на ВВВУ в Долна Митрополия, но той някак не личи, поради това, че трябва да се решават много ежедневни въпроси и тежки задачи. Искам да видя този ентусиазъм, защото само при една ентусиазирана структура могат да дойдат качествени, мотивирани хора, от които Военновъздушните сили имат страхотна необходимост, коментира генералът. Според него придобиването на един супер свръх модерен самолет като Ф16 създава условия за ентусиазъм. Бъдещето на ВВС е свързано с Ф16, но Ф16 не е бъдещето на ВВС - бъдещето на ВВС са хората, отбеляза той. \"Възстановяването на училището изисква енергия и страхотни усилия от МО. Ако няма силната воля на министъра на отбраната, няма да стане, защото трябва да се заделят ресурси, да се прояви гъвкавост. Трябва да може да се изпращат хора, които да учат на Запад и да се гледа дългосрочно. Бих искал малко по-бързо да вървят нещата, но си давам сметка, че има и доста неща, които са нови, има доста предизвикателства\", посочи генералът. Той оцени като правилен подход едно по-ефективно ползване на летището, за да може да бъде използвано максимално пълноценно, включително за гражданска авиация. Програмата на Комисията днес и утре включва срещи с личния състав във факултет \"Авиационен\", разглеждане на учебно-материалната база за обучение на курсанти. Във Военновъздушната учебна база депутатите ще разгледат специализираните кабинети по аеродинамика и автоматика, конструкция на Л-39 \"Албатрос\", авиационно артилерийско въоръжение, авиационни прицелни системи, лабораторията по мехатроника и новия тренажор за обучение на курсантите.", "date": "2019.10.07", "title": "Ген. Константин Попов: Ще правим българска авиационна школа - това е голямата цел"}
{"url": "https://www.24chasa.bg/novini/article/7695208", "text": "Окръжна прокураутра - Благоевград е предала на съд А.Д. и Александър Манолев, бивш зам.-министър на икономиката, за представяне на неверни сведения, с цел получаване на средства от фондове, принадлежащи на ЕС за изграждане на \"къща за гости\" в Сандански, съобщиха от пресцентъра на Апелативна прокуратура - София. От държавното обвинение отбелязват, че обвинителният акт е внесен пет месеца след започването на разследването по случая. Обвинението на Манолев е за подбудителство и помагачество, а А.Д. е извършител. Те били представили неверни сведения пред съответните институции, за да получат евросредства. Прокуратурата посочва, че обвиняемият Манолев подбудил и умишлено склонил А.Д. за извършване на престъплението. Той я улеснил чрез даване на съвети и разяснения относно процедурата за кандидатстване, условията и реда за предоставяне на безвъзмездна финансова помощ, както и необходимите за това документи. Също така е осигурил счетоводна и строителна фирми, недвижим имот, върху който да се изгради \"къщата за гости\", както и земеделска земя за регистрацията на обвиняемата като земеделски производител. Той е осигурил и материалите за изграждането на къщата, като е предоставил същите на строителя. Предстои съдът да насрочи разпоредително заседание по делото.", "date": "2019.10.07", "title": "Съдят бившия зам.-министър на икономиката Александър Манолев за източване на евросредства"}
{"url": "https://www.24chasa.bg/novini/article/7695205", "text": "Момиче на 16 години от Бургас бере душа след катастрофа на 04.10. т.г., станала около 23.00 ч. на пътя Варна – Бургас, км. 231. Тя е с хематом в мозъка и кървящ бял дроб, съобщиха от пресцентъра на Областната дирекция на полицията в Бургас. 19-годишен бургазлия е карал ауди \"А3\" с несъобразена с атмосферните условия скорост /валяло е дъжд/ и самостоятелно катастрофира, излизайки извън пътното платно, блъскайки се в крайпътен билборд. При катастрофата водачът на автомобила е получил контузия на дясната лопатка и капачката на левия крак. Той е прегледан и освободен за домашно лечение, без опасност за живота. Но неговата 16-годишна спътничка е с опасност за живота и е настанена за лечение в УМБАЛ - Бургас.", "date": "2019.10.07", "title": "Момиче на 16 бере душа с кървящ бял дроб и хематом в мозъка след ПТП на пътя Варна - Бургас"}
{"url": "https://www.24chasa.bg/novini/article/7695206", "text": "Кмет на село в североизточния румънски окръг Ботошани се отървал от обвинения в злоупотреби, след като бил обявен за мъртъв от прокурорите, съобщава информационният сайт Зиаре, цитиран от БТА. 37-годишният Лучиан Борфотина, кмет на село Кристещ от управляващата Социалдемократическа партия, е бил обявен за мъртъв в официално съобщение на прокуратурата към съда в Ботошани. Нямаше да има нищо нередно в това, само че . . . кметът всъщност е жив, отбелязва сайтът. Според местното издание \"Ботошани нечензурат\" Лучиан Борфотина е разследван за престъпно нехайство при изпълнение на служебните задължения, редица злоупотреби и измами. Делото е заведено след подаването на жалба от бивша служителка на кметството, която била уволнена от Борфотина веднага след встъпването му в длъжност. По същото дело е разследван и секретарят на кметството Богдан Петенкя. Според съобщение на прокуратурата \"на 30.09.2019 г. е разпоредено прекратяване на делото (. . .) заради настъпила смърт на извършителя\".", "date": "2019.10.07", "title": "Румънски кмет се спасил от корупционно дело, прокурори го обявили за \"мъртъв\""}
{"url": "https://www.24chasa.bg/novini/article/7695231", "text": "Португалският премиер социалист Антониу Коща, почти сигурен победител на вчерашните парламентарни избори, е ловък тактик, който от 2015 г. съумява да съвместява европейските бюджетни принципи със съюз с радикалната левица. С тази победа 58-годишният адвокат от индийски произход с пригладени бели коси и очила с тънки рамки се доказва като един от малцината европейски социалдемократически водачи, които са в силна позиция. Антониу Коща обаче дойде на власт през 2015 г. след избори, които изгуби! Сключвайки небивало съглашение с радикалната левица и комунистите, бившият кмет на Лисабон състави тогава социалистическо правителство на малцинството, подкрепено от парламентарно мнозинство, което се оказа не толкова крехко, колкото се очакваше. Съчетанието се оказа сполучливо и Коща, любител на добрата кухня, на киното и на фадото, приключи успешно четиригодишния си мандат. Коща се възползва от благоприятната конюнктура да премахне мерките за строги икономии, въведени от десницата в замяна на договорен през 2011 г. спасителен план, като наред с това продължи да оздравява държавните финанси, така че да са в съответствие с европейските бюджетни регулации. \"Умел в преговорите\" Тъй като няма да разполага с абсолютно мнозинство, Коща ще трябва да води нови преговори, за да си осигури достатъчна подкрепа в парламента. \"Антониу Коща обаче е изкусен преговарящ, много прагматичен човек, роден политик\", обобщава Марина Коща Лобу, анализатор от Лисабонския университет. Определян от критиците си като манипулативен и коварен, социалистът беше достатъчно \"прозорлив да осъзнае, че може да се съюзи с крайната левица, без да прави особени отстъпки\", обяснява политологът Антониу Коща Пинту. \"Защо да разваляме едно добро приятелство с лош брак\" с левицата на левицата, повтаря често Коща, стремейки се да подчертае, че си остава центрист. . Със своето постоянство, този привърженик на футболен клуб \"Бенфика\", женен за преподавателка и баща на две деца, е изградил кариерата си със същото търпение, с което реди пъзели - любимото му развлечение. Португалският президент консерватор Марселу Ребелу де Соуза, бивш негов преподавател в юридическия факултет в Лисабон, веднъж се присмя на \"хроничния му и малко дразнещ оптимизъм\". Въпреки обичайното си добродушие, понякога холеричният му темперамент взема превес, както стана в петък, когато избирател отправи към него нападки за действията в борбата с пожарите, взели много жертви през лятото на 2017 г. - черна точка за мандата му. Голямо семейство от Гоа Роден на 17 юли 1961 г. в Лисабон, Антониу Коща израства в интелектуалните среди, в които се движат родителите му - журналистката социалистка Мария Антония Паля и писателя комунист Орланду да Коща, потомък на голямо семейство от Гоа (бивша португалска колония в Индия). На 14 години, още \"бабуш\" (\"дете\" на езика конкани, който се говори в Гоа), Коща, който казва, че е страдал след развода на родителите си, но не и поради цвета на кожата си, става член на организацията \"Социалистическа младеж\". С диплома по право и политология в джоба, през 1988 г. той е вече адвокат. През 1995 г., когато е на 34 години, е назначен за държавен секретар по парламентарните въпроси - ключов пост в правителството на малцинството на Антониу Гутериш, преди през 1999 г. да стане министър на правосъдието. След кратко пребиваване в Европейския парламент, през 2005 г. той се връща в правителството като министър на вътрешните работи, но след две години напуска поста, за да стане кмет на Лисабон, където прави първите си стъпки като водач на профсъюз на левицата и печели популярност. Този период му дава възможност също умело да се дистанцира от бившия премиер Жозе Сократиш, свален от власт през 2011 г., а през 2014 г. изправен пред правосъдието за корупция, два месеца след като Коща оглавява социалистическата партия. (БТА)", "date": "2019.10.07", "title": "Социалистът Антониу Коща, един изкусен тактик"}
{"url": "https://www.24chasa.bg/novini/article/7695220", "text": "Ето едно от противоречията в новия план за Брекзит на Борис Джонсън: той предвижда споразумение между правителството и парламента на Северна Ирландия . . . въпреки че от януари 2017 г. в Белфаст няма местна законодателна власт. Механизмът, представен в Брюксел от премиера консерватор миналата сряда, предизвика съмнения дали е възможно да се уреди по този начин деликатният проблем за границата между британската провинция и Република Ирландия, членка на ЕС. Очаква се той да гарантира мира, постигнат със споразуменията от Разпети петък 1998 г.; едно от положенията в текста бе посрещнато с особено недоволство. Според Борис Джонсън, за да оцелее съюзът между Северна Ирландия и Великобритания, договореностите за Брекзит \"трябва да зависят от съгласието на засегнатите страни\". Планът му предвижда одобрение от страна на изпълнителната власт и парламента на Северна Ирландия, което да се подновява на всеки четири години. \"Няма сила\" ========= Парламентът в Стормънт, разполагащ с децентрализирани правомощия в ред сфери - от здравеопазването до образованието, без да забравяме околната среда и селското стопанство, е суспендиран от близо 1000 дни. Конституцията предвижда изпълнителната власт да бъде поделена между двете основни политически сили - Демократическата юнионистка партия (ДЮП) и републиканската \"Шин фейн\". Но те се скараха заради скандал около разходите по проект, свързан с възобновяеми енергоизточници, и последвалите опити за съставяне на правителство се провалиха. Изглежда малко вероятно планът да получи до края на идната година \"зелена светлина\" от парламент, който на практика е във война. . \"Липсата на парламент, естествено, означава, че няма как да се използва и правото на вето, с което той разполага\", посочи пред АФП Дънкан Мороу, който преподава политически науки в Ълстърския университет. Дори ако Борис Джонсън успее да прокара новия си план и ако Стормънт (северноирландският парламент) \"се съживи\", нуждата от одобрение създава проблеми, тъй като едно малцинство може да блокира нещата. Парламентарната процедура предвижда право на вето, ако една трета от депутатите се обяви против някакво решение. Тази разпоредба, внесена в рамките на споразуменията от Разпети петък, целеше да се приемат законопроекти, подкрепени не само в една група. Но в случая със споразуменията за Брекзит това дава прекалено голяма власт на едно малцинство. Освен това от местния парламент би зависело да реши въпрос извън неговата компетенция - засягащ външните работи - без участието на Дъблин или на Брюксел. Ирландският външен министър Саймън Ковини заяви в сряда, че ЕС и Ирландия не могат да приемат едно малцинство да разполага с право на вето, предназначено по принцип \"за вземане на вътрешнополитически решения в Северна Ирландия\". Споразумението за Брекзит \"е нещо твърде различно\", добави той. \"Това е споразумение между Обединеното кралство и ЕС в опит за уреждане на въпрос за международните граници\". Замислено в полза на юнионистите ============================ Предложението на Борис Джонсън за даване на права на местната власт, в която 27 депутати от ДЮП биха имали нужда само от трима съюзници, за да контролират условията на Брекзита, изглежда като жест, насочен към тях. Тази малка партия е важна опора на Борис Джонсън в Северна Ирландия и коалиционен партньор на неговата Консервативна партия в британския парламент в Лондон. \"Правото на вето е грижливо обмислено с оглед да подсигури на ДЮП, или най-малкото на юнионизма, пълен контрол\", смята Дънкан Мороу. Брекзитът може би ще даде на останалите партии нов повод да откажат да се върнат в Стормънт. \"Напълно е невъзможно другите партии да се включат в собственото си унищожаване - значи парламент няма да има\", твърди Мороу. Според него замисълът на плана, представен от Борис Джонсън, издава, че предложението не е искрено - \"което го прави в известен смисъл находчив, налагайки планът да бъде отхвърлен от ЕС, а не от Обединеното кралство\". /БТА/", "date": "2019.10.07", "title": "Политическата криза в Белфаст усложнява главоблъсканицата около Брекзит"}
{"url": "https://www.24chasa.bg/novini/article/7695245", "text": "Седем германски граждани са били задържани от турските власти през последните дни, съобщи днес германското външно министерство, цитирано от ДПА. Междувременно четирима от задържаните са били освободени, но им е забранено да напускат Турция, уточни говорител на министерството. Германските консулски служби се занимават с тези случаи, посочи той, като отбеляза, че обвиненията към седемте германци са различни, предаде БТА. Сред тях е 58-годишна жена от Хамбург, чийто случай стана известен в петък. Според кюрдската общност в града тя е съпруга на председателя на общността. В предишни информации беше съобщено за петима задържани, които са заподозрени в членство в нелегална организация. Не е ясно дали става дума за забранената Кюрдска работническа партия (ПКК). Според данни на германската федерална служба за миграцията и бежанците около 2,9 милиона души от турски произход са живеели в Германия през 2015 г.", "date": "2019.10.07", "title": "7 германски граждани задържани в Турция за няколко дни"}
{"url": "https://www.24chasa.bg/novini/article/7695212", "text": "Общо 251 човека са изцяло или частично засегнати от   Това стана ясно на брифинг в Министерството на туризма, на който освен министър Николина Ангелкова, говори и изпълнителният директор на \"Астрал холидейз\" Христо Гълбачев и главният изпълнителен директор на \"Уника\" Николай Генчев. 51 от тези 251 клиенти са в момента в чужбина по програми на \"Астрал холидейз\". Всички разходи за техните почивки са вече платени от компанията и те няма за какво да се безспокоят. Около 200 клиенти се очаква да тръгнат на почивка, като около 10 човека от тях тръгват още утре. Голяма част от разходите за техните екскурзии вече са платени от \"Астрал холидейз\". За тези, които все още не са платени, клиентите могат да се обръщат към застрахователно дружество \"Уника\". ", "date": "2019.10.07", "title": "251 човека са засегнати от фалита на \"Астрал холидейз\""}
{"url": "https://www.24chasa.bg/novini/article/7695229", "text": "Оглавяваните от кюрди Сирийски демократични сили (СДС) получиха \"удар с нож в гърба\" от изненадващото изявление на САЩ, че няма да участват във военната операция на Турция в Северна Сирия. Това заяви днес пред тв канал \"Ал Хадад\" говорителят на СДС Кино Габриел, предаде Ройтерс. \"Имаше уверения от Съединените щати, че няма да допуснат турска военна операция срещу региона. Днешното изявление бе изненадващо и можем да кажем, че е удар с нож в гърба\", каза говорителят, като подчерта, че СДС \"изцяло се придържат\" към гарантираното от САЩ споразумение за \"механизма по сигурноста\" в граничната зона, предава БТА. Териториалната цялост на Сирия трябва да бъде запазена, заяви в Москва говорителят на Кремъл Дмитрий Песков. Според него Турция споделя руската позиция. \"Надяваме се, че нашите турски колеги ще се придържат към тази позиция при всички обстоятелства\", добави Песков и потвърди позицията на Русия, че всички чуждестранни войски \"с незаконно присъствие\" трябва да напуснат Сирия.", "date": "2019.10.07", "title": "Сирийските демократични сили: Изтеглянето на САЩ е удар с нож в гърба"}
{"url": "https://www.24chasa.bg/novini/article/7695279", "text": "Германия ще подкрепи стремежа на Грузия за присъединяване към Европейския съюз и НАТО в дългосрочен план, каза днес германският президент Франк-Валтер Щайнмайер, като попари надеждите на кавказката република за бързо приемане в двете организации, предаде ДПА, цитирана от БТА. Щайнмайер заяви, че е \"добре запознат, че Грузия не живее в спокойно обкръжение\", очевидно имайки предвид отцепническите области Южна Осетия и Абхазия. Според него прилагането на пакета от мерки, договорен между Грузия и НАТО за приближаване на страната до стандартите на НАТО, в никакъв случай не е безцелно. Щайнмайер, който пристигна на тридневно посещение в Грузия, отбеляза, че германската и грузинската армия вече работят заедно, например в Афганистан. А по отношение на ЕС той изтъкна, че положението след вероятния Брекзит няма да стане по-леко. Грузинската президентка Саломе Зурабишвили заяви след среща с Щайнмайер, че Грузия разчита на подкрепата на Германия и на Запада за успокояване на конфликта с Русия заради поддържаните от Москва отцепнически области. Тя изрази разбиране за факта, че е необходимо да се подхожда внимателно към желанието на Грузия за присъединяване към НАТО, не само от гледна точка на реакцията на Русия. Но също така напомни, че Москва неуспешно се е противопоставяла на приемането на балтийските държави в алианса през 2004 г. Предвижда се при посещението си Щайнмайер да разговаря също така с грузинския министър-председател Гиорги Гахария и с председателя на парламента.", "date": "2019.10.07", "title": "Щайнмайер попари надеждите на Грузия за бързо присъединяване към ЕС и НАТО"}
{"url": "https://www.24chasa.bg/novini/article/7695267", "text": "От 1901 г. до 2019 г. Каролинският институт в Стокхолм е присъдил 110 пъти награди за физиология или медицина, съобщи сайтът Nobelprize.org. От тях 39 са получени само от един учен. 33 пъти наградата е поделена от двама души, а 38 пъти - от трима учени, посочва БТА. 12 жени са удостоени с Нобелова награда за физиология или медицина. Барбара Макклинтък е единствената от тях, която не е поделяла наградата си с други учени. Тя я печели през 1983 г. Най-младият носител на Нобелова награда за физиология или медицина е канадският физиолог и лекар Фредерик Грант Бантинг. През 1923 година, когато си поделя отличието с колегата си Джон Маклауд за откриването на инсулина, е само на 32 години. Най-възрастният носител на наградата е американският вирусолог Пейтън Раус. Той е на 87 години, когато през 1966 г. е удостоен с отличието за откриването на ролята на вирусите в предаването на някои видове рак. Нобелова награда за физиология или медицина са спечелили 219 учени. Никой не е печелил Нобелова награда за физиология или медицина повече от веднъж. Най-много Нобелова награда за физиология или медицина е присъждана за изследвания в областта на генетиката. Нобеловият медал за физиология или медицина е създаден от шведския скулптор и гравьор Ерик Линдберг. Той представлява алегорична женска фигура на гения на медицината с отворена книга в скута, събираща вода, за да утоли жаждата на болно момиче.", "date": "2019.10.07", "title": "Само един учен е получавал Нобеловата награда за физиология или медицина"}
{"url": "https://www.24chasa.bg/novini/article/7695291", "text": "Френската компания Талес и израелската компания Веринт публикуваха днес световен годишник с най-опасните организации в киберпространството, предаде Франс прес. В годишника фигурират голям брой държавни и полудържавни организации. От общо 66-те организации в годишника 49 процента от тях са държавни или се ползват от подкрепата на определена държава и извършват предимно кибершпионаж, политическа дестабилизация и саботаж, 26 процента са на т.нар. \"хактивисти\" (екстремисти, действащи по идеологически, религиозни и политически мотиви), 20 процента са организации за киберпрестъпления с користна цел, а пет процента - за кибертероризъм, предава БТА. Сред най-опасните организации от гледна точка на сложност на използваните средства най-голям е броят на руските (те заемат четири от първите десет места в годишника). Следват ги китайските организации (заемащи три от първите десет места). Сред първите десет най-опасни организации са още една виетнамска, една иранска и една френска. Някои организации, като руските и китайските, изглежда понякога \"умишлено позволяват да бъдат идентифицирани, за да демонстрират нивото на уменията си\", каза пред журналисти Иван Фонтеренски, член на екипа, изготвил годишника. \"Преди известно време имаше случай на кибератака срещу кораби край бреговете на Индонезия. Разследванията показаха, че китайска организация умишлено е атакувала корабите със злоумишлен софтуер, за да бъде разкрита и за да се разбере за присъствието й\", каза експертът. Американските организации обаче са изключително дискретни и за тях е събрана много малко информация, отбелязва Франс прес.", "date": "2019.10.07", "title": "Специалисти: Държавните организации са най-голямата заплаха в киберпространството"}
{"url": "https://www.24chasa.bg/novini/article/7695297", "text": "„Поздравявам Ви за Вашата мисия, дълбокото ни убеждение е, че богатството на нашата страна е в многообразието от различни националности и етноси”, подчерта казахстанският президент пред Илияна Йотова. В Казахстан живеят около 140 различни националности и етнически групи, а българската общност е една от най-старите и с признат статут на национално малцинство. „Интеграцията на различните народи е един от приоритетите в националната политика, в Концепцията за развитието на гражданското общество до 2025 г. В Казахстан, в различни части на страната се развиват пет културни центъра на българската общност”, заяви президентът Токаев и добави, че връзките с прародината трябва да бъдат още по-преки и интензивни. Акцент в разговорите бе представителството на българската общност в Асамблеята на народа на Казахстан и изучаването на български език. От страна на българското министерство на образованието има готовност за изпращане на професионален педагог и учител по български език и литература. Идеята е от следващата година да започне пълноценна работа и неделно училище в столицата Нурсултан. „Целта на нашата визита е да направим контактите с нашите сънародници още по-близки и по-енергични и да възстановим изучаването на български език и култура в училище. За съжаление обучението по български език е преустановено преди години, закрити са и лекторатите по български език в казахстанските университети“, посочи Илияна Йотова. Вицепрезидентът оцени високо създадения модел на толерантност и разбирателство между различните народи и религии като цитира един от най-големите философи на Казахстан Абай – „Единството трябва да е в умовете”. „Само така можем да предотвратим конфликти и кризи, на които, за съжаление, нашето поколение е свидетел”, подчерта вицепрезидентът Йотова. Илияна Йотова представи пред президента Токаев възможностите, които дава българската държава за обучение на казахстански студенти от български произход. Вицепрезидентът поздрави Касим-Жомарт Токаев с избирането му за президент на Казахстан, като подчерта голямото значение на реформите, които предприема в управлението на страната. „Планът на нацията” е дългосрочната програма на Казахстан, която цели до 2050 г. страната да е в първата десетка на най-развитите държави в света. Българският вицепрезидент подчерта, че Казахстан е най-сериозният партньор на ЕС и на България в Централна Азия. „България цени високо стабилността и приятелските отношения с Казахстан. Двете страни могат да бъдат много добри партньори и да реализират съвместни инвестиции в цифровизацията и високите технологии. България има много добре подготвени кадри и традиции в тази област”, изтъкна Илияна Йотова. Вицепрезидентът обърна внимание върху високите социални критерии, поставени от президента Токаев като изискване към предстоящите реформи. „Трябва да правим икономика за „малкия човек”, за развитие на малкия и средния бизнес и така да мотивираме своите граждани”, подчерта Илияна Йотова. „Очакваме президента Радев в нашата страна през следващата година”, каза президентът на Казахстан, като отбеляза проведените разговори с българския държавен глава на 74-ата сесия на ООН в Ню Йорк. „Надявам се тогава да имаме конкретни резултати и най-вече работещо българско училище”, каза в заключение Илияна Йотова. Вицепрезидентът подари на казахстанския президент реплика на меча на хан Кубрат и чаша, изрисувана от 13-годишния Веско от Центъра за настаняване от семеен тип „Княгиня Мария Луиза“, град Пловдив. Чашата Веско изрисува на 23-ия Фестивал на радостта в село Ястребино, който се организира от Обществен фонд „Детство“.", "date": "2019.10.07", "title": "Йотова в Казахстан: Трябва да правим икономика за „малкия човек”, за развитие на малкия и средния бизнес"}
{"url": "https://www.24chasa.bg/novini/article/7695293", "text": "Компанията General Electric Co. обяви, че ще замрази пенсионният план за 20 000 свои работници в началото на 2021-а година, както и плановете за допълнителни обезщетения на други 700 служители, които са станали ръководен персонал преди 2011-а година, като целта е да са намали фирмения дълг с 4 до 6 млрд. долара. Чрез предложените мерки ще се намали пенсионния дефицит с 5 до 8 млрд. долара, а нетният дълг на компанията - с 4 до 6 млрд. долара, разкриха от изпитващата финансови проблеми голяма американската компания, предава  . На сто хиляди бивши служители, които не са инициирали плащания от пенсионния фонд на фирмата, ще бъде предложена еднократна опция с ограничена наличност, се казва в съобщението. Новите мерки на GE включват предварително финансиране от 4 до 5 млрд. долара под формата на минимални изисквания за 2021 и 2022 година в съответствие със закона. След тази информация акциите на General Electric поскъпнаха за кратко с над 2% на извънборосовата търговия, преди обаче да заличат напълно този растеж, стартирайки днешната търговия на Уолстрийт с понижение от 0,58%.", "date": "2019.10.07", "title": "General Electric замразява пенсионния план на 20 000 свои служители"}
{"url": "https://www.24chasa.bg/novini/article/7694891", "text": "Президентът на Австрия Александър ван дер Белен даде на лидера на консервативната Австрийска народна партия (АНП) Себастиан Курц мандат за съставяне на правителство след победата на АНП на предсрочните парламентарни избори на 29 септември, предадоха Асошиейтед прес и ТАСС, цитирани от БТА. АНП спечели изборите с 37,5 процента от гласовете или 71 депутатски места. Втори са социалдемократите с 21,2 процента и 40 места. Трети са досегашните коалиционни партньори на Курц от крайнодясната Австрийска партия на свободата (АПС) с 16,2 процента и 31 места. Следват Зелените с 13,9 процента и 26 места и либералната партия \"Нова Австрия\" с 8,1 процента и 15 места. Според експерти най-вероятните варианти за следващ кабинет са съюз на АНП на Курц със Зелените или със социалдемократите или повтаряне на коалицията с АПС. Съюз със Зелените обаче може да се натъкне на трудности заради техни разногласия с АНП за миграционната политика. При връчването на мандата за съставяне на правителство президентът Ван дер Белен поиска от Курц приоритет на следващия кабинет да бъдат проблемите на околната среда и климатичните промени, предаде ДПА. Курц обаче посочи за свой основен приоритет не климатичните промени, а икономическата и миграционната политика. Той каза, че глобалното затопляне е ключов проблем, но добави, че всякакви решения трябва да създават печеливша ситуация както за околната среда, така и за икономиката.", "date": "2019.10.07", "title": "Президентът на Австрия даде на Курц мандат за съставяне на кабинет"}
{"url": "https://www.24chasa.bg/novini/article/7694892", "text": "Стокообменът между Турция и Сърбия през 2018 г. е бил 1,2 милиарда, като двете страни планират да го увеличат до 2 милиарда, а по-нататък - и до 5 милиарда евро годишно. Това заявява турският президент Реджеп Тайип Ердоган в интервю пред сръбския вестник \"Политика\" преди посещението си в Сърбия на 7-8 октомври, съобщи ТАСС. Ердоган каза още, че в Сърбия работят 800 турски компании, които осигуряват 8000 работни места, предава БТА. По време на посещението Ердоган и сръбският президент Александър Вучич ще поставят началото на строителството на магистралата Белград - Сараево. Договорът за строителството беше възложен на турската компания Ташяпъ. Пътят ще свърже Сърбия с европейския коридор 5, който преминава през Унгария, Хърватия и Босна и Херцеговина. В интервюто за \"Политика\" турският президент заяви подкрепата си за диалога между Белград и Прищина за постигането на цялостно споразумение по косовския въпрос. \"Договор, постигнат от двете страни, ще бъде приемлив и за нас\", каза Ердоган. По въпроса за сръбския регион Санджак, населен с голямо мюсюлманско население с тесни връзки с Турция, турският президент заяви, че уважава териториалната цялост на Сърбия.", "date": "2019.10.07", "title": "Ердоган: Турция и Сърбия планират стокообменът им да достигне 5 млрд. евро годишно"}
{"url": "https://www.24chasa.bg/novini/article/7694908", "text": "Новоизбраният председател на Европейската комисия Урсула фон дер Лайен все още не е получила от правителствата на Унгария и на Румъния официалните предложения за нови еврокомисари. Това съобщи говорител на ЕК, цитиран от БТА. Говорителят даде уклончиви отговори какво следва и в какви срокове, след като миналата седмица властите и в двете държави посочиха нови имена за еврокомисари. По неговите думи \"процесът продължава\" и се състои в изпращането на официални писма от столиците до ЕК, изслушване на кандидатите от Фон дер Лайен и полагане на изпит пред Европейския парламент. Говорителят не потвърди и не отрече, че е възможно Фон дер Лайен да не е съгласна с някое от предложените нови имена. Той не опроверга и изразеното съмнение, че е възможно ЕК да очаква резултата от гласуването в четвъртък на вота на недоверие на румънското правителство. Комисарите, предложени досега от Румъния и Унгария, бяха отхвърлени от правната комисия на ЕП в края на септември. Това наложи Букурещ и Будапеща да предложат нови имена, чието оповестяване досега остава \"неофициално\".", "date": "2019.10.07", "title": "Унгария и Румъния все още не са представили\nофициално новите си кандидати за еврокомисари"}
{"url": "https://www.24chasa.bg/novini/article/7694906", "text": "Неговото младежко лице все още носи белезите на пубертета. Нейното е с дълбоки бръчки, а тялото й все повече усеща физическите неразположения. Двамата украинци - 24-годишният Александър Кондратюк и 81-годишната му братовчедка Зинаида Иларионовна сключиха брак, съобщава германското издание \"Билд\", позовавайки се на украински медии. В Украйна мъжете, които се грижат за болната си съпруга, са освобождавани от военна служба. Всички останали, които са в добро здраве и са между 18 и 26 години, трябва да постъпят в армията. Александър подчертава, че влечението му към Зинаида е причината да се ожени за нея. Възрастната жена казва, че съпругът й е добър и се грижи отлично за нея. Двамата всъщност не живеят заедно. 81-годишната жена живее сама в къщата си в село край Виница. По-често я посещават сестрите й, племенниците и внуците й. Мъжът й рядко се вижда около нея, предава местен телевизионен канал. Административно длъжностно лице потвърждава, че Кондратюк е представил удостоверение за брак и писмено е заявил, че живее в къщата на съпругата си. Армията може да призове всички жители на селото за свидетели, които да потвърдят дали двойката живее заедно, посочва адвокат. Ако се окаже, че украинецът има друг дом, ще бъде извикан за военна служба.", "date": "2019.10.07", "title": "24-годишен украинец се ожени за 81-годишната си братовчедка (Видео)"}
{"url": "https://www.24chasa.bg/novini/article/7694913", "text": "По обвинение на Районна прокуратура – Велико Търново, осъдиха на по две години лишаване от свобода при строг режим двама за извършена кражба, в условията на опасен рецидив, съобщиха от държавното обвинение. С.М. и А.Д. са признати за виновни, че на 08/09.06.2017 г.  от складово помещение на две дружества във Велико Търново откраднали бронзови втулки на стойност 11 900 лв. Те проникнали в склада чрез огъване на метална решетка на прозорец  и счупване на стъклото като деактивирали датчика на локалната охранителна система. Използвайки особена ловкост, предвид височината на прозореца и теглото на вещите, отнели бронзова втулка с тегло от 100 килограма, на стойност 10 100 лева и 2 комплекта бронзови втулки с тегло от по 24 килограма всяка, на обща стойност 1 800 лева, като кражбата представлява опасен рецидив - престъпление чл. 196, вр. чл. 195, вр. чл. 194, вр. чл. 29 от НК. Обвиняемите са осъждани многократно за престъпления от общ характер, предимно за кражби, извършени в условията на опасен рецидив. Двамата извършители са с взета мярка за неотклонение задържане под стража и са в Затвора – Ловеч.", "date": "2019.10.07", "title": "Осъдиха на по две години строг затвор крадци, задигнали вещи за близо 12 бона от склад във Велико Търново"}
{"url": "https://www.24chasa.bg/novini/article/7694939", "text": "Европейската комисия все още не е насрочила дата за приемането на докладите за България и Румъния по механизма за сътрудничество и проверка. Това съобщи на пресконференция днес говорител на комисията в отговор на въпрос. Попитан дали ЕК не бави представянето на докладите заради насроченото за четвъртък гласуване на вот на доверие на румънското правителство, говорителят отговори отрицателно. ЕК работи независимо от политическите събития в държавите от ЕС, готови сме да представим докладите по всяко време, но засега няма дата за тяхното приемане, каза той, предава БТА. Миналата година ЕК посочи в последния си доклад за Бъргария, че ще оцени постигнатия напредък преди края на този месец. Комисията очаква, че с това наблюдението над България ще приключи, както се посочва в доклада от ноември 2018 година.", "date": "2019.10.07", "title": "ЕК още няма дата за оповестяването на докладите за България и Румъния"}
{"url": "https://www.24chasa.bg/novini/article/7694940", "text": "Опитите на Франция и Германия да сложат край на конфликта в Източна Украйна създават риск да изострят допълнително вече засилващото се напрежение в ЕС как да се подходи към Русия, което може да затрудни усилията за мир. Напредъкът в преговорите между руските и украинските представители породиха надежди, че ще бъде свикана първата международна среща на върха от три години насам за слагане на край на боевете между проруските сепаратисти и украинските правителствени сили. Обаче някои европейски страни, макар и да приветстват организирането на среща на върха на Франция, Германия, Украйна и Русия, се тревожат, че все по-често се споменава, че ЕС може частично да отмени санкциите си срещу Русия, наложени на Москва заради нейното анексиране на Крим от Украйна през 2014 г. Разногласията в ЕС как да се действа с Москва се засилват заради поведението на Париж, който през последните месеци даде признаци, че иска да се споразумее с Кремъл. Някои изказвания на френския президент Еманюел Макрон притесниха най-вече някои правителства на страни от ЕС, които в миналото бяха съветски републики или сателитни държави. Те са разтревожени от все по-агресивна според тях руска външна политика и отхвърлят всичко, което може да навежда на мисълта за намаляване на напрежението. \"Трябва ли да наградим Русия, защото не е направила нищо грозно в последните няколко месеца?\", попита дипломат от ЕС. На срещи на ЕС, в писма и речи в съюза разделенията заради Русия, които преди бяха под контрол, сега отново излизат наяве, казват дипломати. Това напрежение може да затрудни ЕС да постигне съгласие за нови санкции, в случай че президентът Владимир Путин активизира опитите си, както смятат някои западни лидери, да подронва западни институции като 28-членния съюз. Напрежението може още повече да раздели съюза - между, от една страна, група водени от Франция относително приятелски настроени към Русия съюзници като Италия и от друга, балтийските страни, Полша и Румъния. Това на свой ред може да отслаби решимостта на подкрепяни от Запада правителства да се застъпват за Украйна, казаха някои дипломати. Дипломати от ЕС продължават да очакват, че лидерите на съюза ще удължат с още шест месеца санкциите срещу енергийния, финансовия и отбранителния сектор на Русия на редовната си среща на върха през декември. Обаче макар и Макрон и канцлерката на Германия Ангела Меркел да казват, че не може да има облекчаване на санкциите, докато Русия не изпълни договореното през 2014-2015 г. мирно споразумение за Украйна, и двамата възприемат санкциите като пречка пред по-добри отношения с Москва. \"РЕСТАРТЪТ\" НА МАКРОН Санкциите бяха наложени заради анексирането на Крим и руската подкрепа за воюващите в Украйна сепаратисти и могат да действат само ако се подкрепят от всички правителства на ЕС. Всякакви търкания може да накарат дори само една страна, може би съюзникът на Москва Унгария, да ги прекрати. \"Дошло е време германското правителство да окаже натиск на ЕС за частична отмяна на санкциите\", каза германският депутат Петер Рамзауер, чийто десноцентристки Християнсоциален съюз е член на управляващата коалиция. Балтийските държави, които преди време бяха част от Съветския съюз, се опасяват, че \"руският капан\" може да блокира амбицията на Украйна да се присъедини към НАТО и ЕС. 42-милионната страна има граници с Русия и със страни от ЕС и НАТО. Със съгласието на Германия за по-активна роля на Франция по отношение Русия Макрон през юли неочаквано съживи инициатива за подобряване на отношенията с Москва. Той изпрати своите министри на отбраната и на външните работи на посещение в Москва през септември и така сложи край на продължилото четири години замразяване на дипломатически визити на толкова високо ниво. С това Макрон се стреми да върне Москва в групата на водещите индустриални държави. Макрон, който през август каза, че отблъскването на Русия е \"дълбока стратегическа грешка\", иска нейната помощ за решаване на най-сложните кризи в света, от Сирия до Северна Корея. \"Географията, историята и културата на Русия са фундаментално европейски\", каза във вторник Макрон в реч в Съвета на Европа, главния форум за човешки права на континента, в който членството на Русия беше преустановено след анексирането на Крим. Връщането на Русия в Съвета на Европа през юли, за което лобираха Франция и Германия, беше първият случай на отмяна на международна санкция, наложена заради превземането на Крим от Москва. Белгийският премиер Шарл Мишел каза миналия месец на дипломати от ЕС, че макар Русия да е заплаха за сигурността, тя \"остава и наш съсед и трябва да се съобразяваме с тази реалност\". В писмо до дипломатите от ЕС миналия месец посланикът на ЕС в Москва също призова за \"прагматичен\" подход към Русия. НАГРАДА ИЛИ ОТМЪЩЕНИЕ? Дипломати в ЕС от източноевропейски, балтийски и скандинавски страни заявиха, че са смутени от подхода на Макрон и запитаха какво се е променило в Русия, че да е оправдан подходът за съживяване на отношенията. В конфликта в Източна Украйна са убити над 13 000 души от април 2014 г. През септември Русия и Украйна размениха пленници и това се възприе като първи признак за подобряване на отношенията. Путин обаче изключи връщане на Кримския полуостров, който бе подарен на Украйна през 1954 г. от тогавашния съветски лидер Никита Хрушчов. НАТО обвинява Русия, че се опитва да дестабилизира Запада с нови ядрени оръжия, изтегляне от договори за контрол над въоръженията, кибератаки и подмолни действия. Миналата година западните правителства, включително Франция, експулсираха безпрецедентно голям брой руски дипломати след нападение с нервнопаралитичен газ срещу бивш руски шпионин в Англия, за което лидерите на ЕС обвиниха Москва. Кремъл заяви, че не е замесен. Според бившия френски пратеник в Сирия Мишел Дюкло за Макрон рискът е, че от гледна точка на Москва Франция е \"полезна за разединяването на западния лагер\" и че това е \"класически похват\", използван в отношенията между Изтока и Запада по време на Студената война. Предложението на Макрон към Путин се опира на изграждане на структуриран диалог, фокусиран върху пет основни точки: споделяне на експертни познания и разузнавателна информация, механизъм за успокояване на напреженията между ЕС и Русия, контрол над въоръженията в Европа, европейски ценности и съвместна работа по международните кризи. ЕС също има своя стратегия в пет точки в отношенията с Русия, която включва т.нар. избирателно ангажиране. Много дипломати от ЕС казват, че това е най-подходящият начин за постигане на напредък, с търсене на сътрудничество от Русия по проблеми като климатичните промени с цел възстановяване на доверието. (БТА)", "date": "2019.10.07", "title": "Опитите на Германия и Франция да сложат край на конфликта в Източна Украйна може да изострят напрежението между ЕС и Русия"}
{"url": "https://www.24chasa.bg/novini/article/7694941", "text": "ЕС запазва подкрепата си за единството и териториалната цялост на Сирия. Това заяви днес говорител на Европейската служба за външна дейност в отговор на въпроси за предстоящата турска военна операция в Североизточна Сирия. По думите на говорителя решението в Сирия може да бъде само политическо. Подготвяните турски действия биха довели до ново разселване на хора и биха подкопали усилията за постигането на политическо решение, подкрепяни от ЕС, поясни говорителят, цитиран от БТА. Той добави, че решението в Сирия няма да се постигне с военни средства, а с истински политически преход. Разбираме основателните опасения на Турция за сигурността. Очакваме външните министри на ЕС следващата седмица да обсъдят този въпрос, допълни говорителят.", "date": "2019.10.07", "title": "ЕС не одобрява предстоящите действия на Турция в Сирия"}
{"url": "https://www.24chasa.bg/novini/article/7693787", "text": "Тази есен се очертава нов силен сезон на пазара на ипотечни кредити, при който нищо чудно някои промоции да стигнат до рекодно ниските 2,5% годишна лихва. Това съобщи по време на семинар кредитният консултант Тихомир Тошев, който до миналата година бе председател на Асоциацията на кредитните консултанти в България. Промоциите ще са факт още в първата седмица на октомври и очакваното вдигане на лихвите засега не се задава. В момента актуалните оферти на банките за стандартен ипотечен кредит за покупка на жилище са за лихви между 2,95 и 3,8%. Това е около и над 2 пъти по-ниска лихва, отколкото беше по време на имотния бум отпреди 2009 г. Тогава банките често финансираха до 100% от стойността на купуваното жилище, но лихвите се движеха между 6,5 и 7,5%. “Ниското им ниво сега не е някакъв български феномен – по целия свят в момента има наличен евтин паричен ресурс. В САЩ например средната лихва по ипотечните кредити в момента е между 4,3 и 4,8%. В Германия е между 1 и 1,7%, в Румъния и Унгария са почти като у нас”, посочи Тошев. Промоциите, на които ще бъдем свидетели тази есен, ще свалят лихвите до около 2,77-3,3%, като в някои отделни случаи може да се стигне и до 2,5%, смята той. В момента е почти невъзможно банка да финансира 100% от имота с един ипотечен кредит, въпреки че много от клиентите питат за такъв вариант. Има само две изключения: ако имотът е силно подценен или ако се купува “на зелено”, т.е. преди да е издаден акт 15 за завършване на грубия строеж. Максимумът финансиране, който разрешават в момента разпоредбите, е до 90% от стойността на жилището според оценката на банката. “В масовия случай заемите се отпускат за около 85% от стойността”, уточни Тошев. Изходите са два – или човек да има някаква сума спестени пари, или да прибегне до тегленето и на потребителски заем за остатъка, макар и това да доведе до оскъпяване на целия заем. Тошев разказа любопитни случаи от своята практика, при които хора все още продължават да изплащат ипотечни заеми с огромните лихви от времето преди кризата. “Наскоро при мен дойде човек, който едва наскоро си намерил забутания някъде договор и с ужас разбрал, че плаща 6,5% лихва. Това е типичен пример за ниска финансова култура - един заем трябва да се управлява активно и на всеки 12 месеца да се правят опити за предоговаряне или рефинансиране”, каза Тошев. Предоговарянето на кредита, т.е. оставането към същата банка, която да си преразгледа лихвата и другите условия, е по-трудният процес, а често е и безрезултатен, смята той. Причината е, че банките не предлагат на съществуващ клиент най-ниската лихва, особено по промоционални оферти. Рефинансирането от друга банка също е донякъде скъпо и трудоемко начинание и има смисъл да се прави, само ако човек успее да намери най-изгодната лихва на пазара. Ако от 3,2 лихвата ще падне на 3%, няма смисъл да се правят тези усилия, смята Тошев. Въпреки това сега рефинансирането е далеч по-лесно, отколкото преди кризата или в началото , защото тогава лихвите за предсрочно погасяване стигаха до 3% от стойността на оставащия за изплащане кредит, а сега са между 0,1 и 0,3%. Единствено предсрочното погасяване още на първата година от ипотечния кредит струва 1%. Клиентът трябва да пресметне и другите съпътстващи разходи: нотариалните такси, таксата за заличаване на старата ипотека, новата оценка. Макар и малки, когато се съберат, те могат да стигнат до 1500 лв. Съветът е да се пристъпи към рефинансиране в случай, че може да бъдат спестени поне 8000 лева от остатъчната стойност. Оптималното спестяване би трябвало да е между 8000 и 15 000 лв. Средният срок за изплащане на ипотечните кредити в България е малко по-дълъг, отколкото в Западна Европа – 20-25 години. Но практиката показала, че почти никога не се случва тези пари да се изплащат толкова време. В масовия случай българинът изплаща кредита за срок между 12 и 15 години. Принципно една ипотека се сключва за срок от 10 години, защото такова е изискването на закона, и след това тя се заличава, за да се открие нова при същите условия. На това обстоятелство се дължи известно изкривяване на статистическите данни за ипотеките. Например от данните на Агенцията по вписванията излиза, че през първата половина на 2019 г. у нас има 15% ръст на ипотечните кредити за покупка на имот. “В действителност той е само около 5%. Причината е, че през 2018 г. изтече 10-годишният срок на ипотечните кредити, теглени през 2008 г., когато бе достигнат пикът на ипотечното кредитиране. От тяхното заличаване излезе, че тогава има спад на броя на ипотеките”, обясни Тошев.", "date": "2019.10.07", "title": "Ипотеките рекордно евтини, при промоции банките дават кредит и с лихва от 2,5%"}
{"url": "https://www.24chasa.bg/novini/article/7694967", "text": "Сръбският президент Александър Вучич ще посети Москва до края на годината, за да обсъди с руския лидер Владимир Путин ситуацията в Косово, предаде ТАСС, като се позова на съобщение на кабинета на Вучич. Според пресслужбата на президентството посещението било договорено в телефонен разговор между двамата президенти днес, предава БТА. Вучич се е обадил на Путин, за да го поздрави за рождения му ден.", "date": "2019.10.07", "title": "Вучич поздрави Путин за рождения ден, посещава го в Москва до края на годината"}
{"url": "https://www.24chasa.bg/novini/article/7694971", "text": "Районен съд Стара Загора определи мярка за неотклонение \"задържане под стража\" спрямо 30-годишния Б.Ю. по обвинение за блудство с малолетна. Това е станало по искане на Районна прокуратура – Стара Загора. Обвинението сочи, че на 02.10.2019 г., в града той е извършил действия, с цел да бъде възбудено полово желание, без съвкупление по отношение на лице, ненавършило 14-годишна възраст. В хода на образуваното досъдебно производство е установено, че Б.Ю. имал връзка с майката на пострадалата и съвместно съжителствали в Стара Загора. На 02.10.2019 г. 12-годишното пострадало момиче било в банята. Обвиняемият влязъл в санитарното помещения и започнал да опипва детето по тялото. Пострадалата оказала съпротива, развикала се и обвиняемият избягал от жилището. Майката на пострадалата веднага сигнализирала органите на полицията, като същата вечер Б.Ю. бил установен и задържан. Б.Ю. до момента не е осъждан. Престъплението, за което е привлечен в качеството на обвиняем и задържан, се наказва с “лишаване от свобода” от една до шест години. В Районен съд - Стара Загора е преценено, че от събраните доказателства се предполага, че Б.Ю. е извършител престъплението, за което е привлечен като обвиняем и съществува реална опасност да се укрие или да извърши друго престъпление. Взетата спрямо Б.Ю. мярка за неотклонение може да се обжалва и протестира пред Окръжен съд - Стара Загора.", "date": "2019.10.07", "title": "Мъж влиза в затвора за блудство с детето на приятелката си"}
{"url": "https://www.24chasa.bg/novini/article/7694993", "text": "Около два пъти се очаква да нарасне двустранният стокообмен между България и Казахстан за последната година. Това коментира в Русе посланикът на Казахстан у нас Темиртай Избастин, цитиран от БТА. Той обясни, че България внася от Казахстан нефтени продукти, пшеница, стоки от леката промишленост и метал. Нашата страна изнася за Казахстан продукти от леката промишленост, козметика, мебели. Относно туристическите връзки между двете държави Темиртай Избастин обясни, че се отчита интерес на граждани на Казахстан, които избират за почивка българското Черноморие.", "date": "2019.10.07", "title": "Около два пъти се очаква да нарасне стокообменът между България и Казахстан"}
{"url": "https://www.24chasa.bg/novini/article/7695001", "text": "Председателят на БСП Корнелия Нинова се срещна с граждани в Силистра и подкрепи кандидата за кмет Момчил Неков и листата за общински съветници, както и кандидатите за кметове в Тутракан, Кайнарджа, Ситово, Ветрен, Сребърна, Калипетрово и Айдемир. Заедно с Момчил Неков представиха плана на левицата за бъдещето на общината Силистра. \"Винаги сме настоявали, че държавата трябва да положи собствени усилия и грижи за защита и развитие на българското производство. Част от тази цел може да бъде подпомогната на регионално ниво, с мерки, които предлагат и тук нашите кандидати. Приветствам програма им, в която предвиждат създаване на общинска рибна борса и такава за плодове и зеленчуци\", заяви пред стотиците граждани на Силистра Нинова. Тя поясни, че по този начин производителите могат пряко да излагат продукцията си. Нинова даде пример с работещ механизъм в Румъния, която наскоро е създала държавно предприятие за изкупуване на родната продукция и нейната преработка . \"Силистра има огромен потенциал за развитие на селско стопанство и земеделие. Каквото и да искаме да направим за вас, без икономика и производство няма да стане. Затова е прекрасна идеята на кандидатите ни да създадат общински гаранционен фонд, с който да помогнат на млади предприемачи, които искат да открият и развият производството\", каза още председателят на БСП. Тя допълни и друг ангажимент на левицата - ако фирми искат да инвестират, да им бъдат намалявани местните данъци и такси . Нинова засегна и проблема със здравеопазването. \"И в болниците в цяла Силистренска област няма увеличение на заплатите на медицинските сестри. Петдесетте милиона, отпуснати уж за увеличение на възнагражденията им, лично от Борисов, ги няма. Общото между тези, които протестират и тези, които оспорват протеста, е че са излъгани еднакво\", каза още тя. \"Пожелавам ви да бъдете здрави и силни, да вярвате в победата и да имате кураж. Гласувайте за това да имате подредена община, да добрувате вие, вашите деца и вашите внуци\", завърши Корнелия Нин ова.", "date": "2019.10.07", "title": "Корнелия Нинова: Общински борси ще са подкрепата на нашите кметове за местното производство"}
{"url": "https://www.24chasa.bg/novini/article/7695009", "text": "Индустриалните федерации на КНСБ и КТ \"Подкрепа\" започват национална акция \"Заедно да защитим труда си\". Това съобщиха от пресцентъра на КНСБ, цитирани от БТА. Целта й е да се промени трудовото законодателство в областта на ненормираното работно време, заплащането на нощния труд, задължителните почивки. Акцията ще бъде представена утре от двамата президенти Пламен Димитров и Димитър Манолов и ръководствата на индустриалните федерации на КНСБ и КТ \"Подкрепа\". Представянето ще е от 11.30 часа, в конгресен център \"Глобус\" в сградата на КНСБ. Сред мотивите за подписката е растящото недоволство и сигнали от страна на работниците и синдикалните представители за разпределението на работното време, неосигуряване на задължителните почивки, нерегламентирано полагане и прикриване на извънреден труд с \"компенсации\" и неговото неплащане с определеното в закона или в КТД увеличение. Според статистиките на Изпълнителна агенция \"Главна инспекция по труда\" всяко нарушение на трудовите права е свързано с работното време. \"Това обаче е само \"върхът на айсберга\", тъй като предписанията на ГИТ представят само част от проблема. \"Зад кадър\" остават порочни практики в прилагането на сумираното изчисляване на работното време, дежурства (времето на разположение), несправедливо отчитане и заплащане на полагания извънреден труд\", допълват от КНСБ.", "date": "2019.10.07", "title": "Индустриалните федерации на КНСБ и КТ \"Подкрепа\" започват акция \"Заедно да защитим труда си!\""}
{"url": "https://www.24chasa.bg/novini/article/7695005", "text": "Руската хакерска група Turla е успяла да разработи метод за проследяване на трафика на Chrome и Firefox. Откритието е на компанията за киберсигурност Kaspersky, която е цитирана от ZDNet. Според Kaspersky, хакерите използват троянски кон, за да компрометират браузъра и след това го модифицират. Те инсталират собствени сертификати за сигурност, като променят и някои от другите модули на браузъра, предава  . Всичко това им позволява да проследяват трафика на потребителя, включително и криптираните връзки. При тях не може да се видят самите данни, но е достатъчно да се разбере с кои сайтове се свързва потребителят. Методът буди недоумение в експертите, защото троянският кон така или иначе дава възможност за следене и контрол на системата. Един от вариантите е, че той е резерва, в случай, че потребителят открие троянския кон и го премахне. Антивирусният софтуер няма как да хване промени в конфигурацията на браузъра, а малко потребители реинсталират и браузърите си, когато бъде открит вирус в компютъра им.", "date": "2019.10.07", "title": "Хакери могат да проследяват трафика на Chrome и Firefox"}
{"url": "https://www.24chasa.bg/novini/article/7695021", "text": "Омбудсманът Диана Ковачева изпрати препоръка до външния министър Екатерина Захариева и ресорните министри на околната среда и водите Нено Димов и на здравеопазването Кирил Ананиев. В нея настоява за мерки и своевременно информиране на обществеността заради екологичните проблеми в Босилеград, Сърбия и Западните покрайнини, които застрашават здравето и живота на хората. Повод за препоръката са жалби на наши сънародници и сръбски граждани от Босилеград, които сигнализираха Ковачева и обществения посредник на съседната държава Зоран Пашалич в  Гражданите настояха за спиране на експлоатацията до изграждане на пречиствателни съоръжения за отпадните води и на други за съхраняване, контрол и управление на минните отпадъци от производството за преработване и обогатяване на добиваните в района оловно-цинкови руди. Те алармираха за повишаване на броя на злокачествените заболявания сред местното население и настояха за официална информация и трансгранична оценка на въздействието върху околната среда. „Въпреки поетите ангажименти в края на 2018 г. и началото на 2019 г., обогатителната фабрика в с. Караманица, под предлог че представлява пилотно или експериментално производство, продължава да работи без извършена оценка на въздействието върху околната среда вече четири години, с което далеч надхвърля максимално допустимите срокове съобразно със статута на изключението, предвидено съгласно Конвенцията за ОВОС в трансграничен контекст, ратифицирана от двете страни“, пише омбудсманът доц. Ковачева до отговорните институции. Тя подчертава още, че право на гражданите е да бъдат официално информирани какво се случва в близост до тяхното населено място. В препоръката си до българските власти доц. Диана Ковачева настоява създадената смесена комисия между ресорните министерства за опазване на околната среда и водите на двете държави, която ще заседава тази седмица, да бъде запозната с постъпилите жалби от общата приемна на националните омбудсмани, а поставените от гражданите въпроси да бъдат взети предвид. Тя акцентира, че е необходима съпоставимост на показателите за обществено здраве, включително чрез съвместно наблюдение и проследяване на здравния статус на жителите от потенциално застрашените населени места. Омбудсманът обръща внимание, че е важно като привременна мярка спирането на мината в с. Караманица до изграждане на пречиствателни съоръжения на отпадните води и на такива за съхраняване, контрол и управление на минните отпадъци от добиваните в района оловно-цинкови руди. „В рамките на двустранното сътрудничество за интегрирано управление на водите, като неразделна част да се изработи стратегия за механизмите за предоставяне на информация, консултации и участие на заинтересованата общественост в процеса на вземане на решения при спазване на установените международни стандарти за правата на гражданите и добра практика“, завършва препоръката си Диана Ковачева. Общественият защитник настоява за официална информация и становище по компетентност след срещата на ресорната съвместна комисия, включително и до гражданите, сезирали омбудсманите на двете държави.", "date": "2019.10.07", "title": "Омбудсманът алармира министрите ни за замърсяването на околната среда от мините в Босилеград"}
{"url": "https://www.24chasa.bg/novini/article/7694611", "text": "Близо 44 хиляди деца са били записани в училище за две години, след работата на екипите по Механизма за връщане в образованието. Това каза днес пред журналисти в Сливен министърът на образованието и науката Красимир Вълчев, който присъства на откриването на учебна работилница в ПГ по текстил и облекло \"Добри Желязков\". Приблизително 4 хиляди са отпаднали вторично, допълни той. По думите му, трудно е да се отчете каква част от децата са в чужбина, като от близо 260 хиляди деца, които екипите са започнали да търсят в началото, 160 хиляди са били в чужбина. Според министър Вълчев, предизвикателството пред образователното министерство е да накарат учениците да ходят редовно на училище. Той определи посещаемостта в проблемните училища между 40 и 50 процента, предава БТА. Министърът подчерта, че е бил увеличен приемът в системата на професионалното образование от 48 на 56 процента, а децата са стимулирани чрез допълнителни стипендии, въвеждане на дуална форма на обучение. Целта е да се посрещне очакваният недостиг на пазара на труда. Министър Вълчев присъства днес на откриване на учебна работилница по шевно производство в текстилното училище, оборудвана по проект по Национална програма \"Осигуряване на съвременна образователна среда\" на стойност 63 хил. лв и съфинансирана от фирмата \"Едоардо Миролио\" на стойност 10 хил. лева. Учениците ще работят на най-нови специализирани машини. В професионалната гимназия по текстил и облекло \"Добри Желязков\" се обучават 302-ма ученици, разпределени в 14 паралелки, съобщи директорът на училището Даниела Караманова. Три от паралелките са дуални, като учениците се обучават в реална работна среда. Учебното заведение е единствено в страната, което обучава ученици в традиционните текстилни специалности, които са защитени - тъкачество, предачество, плетачество.", "date": "2019.10.07", "title": "44 хиляди деца са били записани в училище по Механизма за връщане в образованието"}
{"url": "https://www.24chasa.bg/novini/article/7694612", "text": "Голямата банка HSBC Holdings Plc. планира мерки за съкращаване на разходите, които биха могли да доведат до уволнението на 10 000 служители, съобщава \"Файненшъл таймс\", позовавайки се на лица, запознати с въпроса. Това може да окаже доста по-драстично намаляване на персонала на британската банка, след като през август тя съобщи, че се очакват съкращения на около 4000 нейни най-вече високоплатени служители след напускането на изпълнителния директор Джон Флинт, предава  . Според \"Файненшъл таймс\" новият кръг на уволнения отново ще бъде насочен към високоплатени служители, като се предполага, че мнозинството съкращения ще дойдат от Европа, тъй като временно изпълняващият длъжността главен изпълнителен директор Ноел Куин изглежда иска да направи промени в работната сила на компанията за финансови услуги, наброяващата 238 хиляди служители в глобален план, на фона на търговската война и притесненията около Брекзит. Банката HSBC се стреми да увеличи печалбите чрез намаляване на разходите и увеличаване на своя фокус върху растежа на азиатския си бизнес.", "date": "2019.10.07", "title": "Банката HSBC може да съкрати до 10 000 служители с цел намаляване на разходите"}
{"url": "https://www.24chasa.bg/novini/article/7694610", "text": "Общо 4,5 кг канабис - растения и съцветия, иззеха след сигнал служителите на РУ Монтана и участък \"Огоста\", съобщиха от Областната дирекция на полицията. В местността Стокина бабка до село Долна Вереница, на 6 октомври между  Същата нощ между 23,40 ч. и 01,35 ч. е извършен оглед на местопроизшествие в землището на с. Долна Вереница, в местността Чукаро, представляваща тревиста местност с храсти и дървета, до която се стига по отъпкана пътека, встрани от земен път, водещ до селото. При извършените процесуално-следствено действия са иззети 7 зелени храста канабис, с листна маса с дължина от 1,40 м.до 2,10 м, с тегло на листната маса около 12 кг. На около 50 метра от храстите в пресечена гориста местност е открит заслон, направен от картон и син полиетиленов найлон, като около него са открити 5 чифта черни гумени ръкавици и опаковки от напитки. Под найлона е намерена картонена конструкция, състояща се от две части, като всяка има завързани по дължина платнени връзки, наподобяващи простор, на които висят общо 20 зелени растения канабис с различна дължина и 180 съцветия. По случая е образувано досъдебно производство в РУ Монтана.", "date": "2019.10.07", "title": "Полицията иззе 4,5 кг канабис, скрит в две коли, и мачете в Монтанско"}
{"url": "https://www.24chasa.bg/novini/article/7694450", "text": "За съжаление, много потребители се озовават в неприятната ситуация да си създадат лоша кредитна история в Централен кредитен регистър. Това значително намалява шансовете им да изтеглят нов кредит. Въпреки това има начини да се теглят  Преди да се впуснете в теглене на нови кредити, е важно да премислите дали можете да покривате месечните си задължения. Тегленето на кредити с лошо ЦКР крие рискове за допълнително влошаване на кредитната ви история. Има няколко важни фактора, които влияят на кредитната история на всеки потребител. Плащането на месечните ви вноски навреме е задължително условие, ако искате да преобърнете лошото ЦКР и да станете изрядни в очите на кредиторите. Друг важен фактор, който е определящ за оценката ви в кредитния регистър, е броят на просрочени задължения. За да подобрите кредитната си оценка и да изтеглите кредит с лошо ЦКР, е полезно да проверите за възможни опции за обединение на задълженията и за рефинансиране. Рефинансирането на вече съществуващи заеми е лесен начин за набавяне на допълнителни средства въпреки лошата кредитна история. Също така, рефинансирането на вече съществуващи задължения не крие рискове от измама и непосилни условия, на каквито можете да се натъкнете при некоректни кредитори, които предлагат сигурно одобрение на кредити с лошо ЦКР. Много фирми за бързи кредити са склонни да отпуснат малки суми без проверка в кредитния регистър, но тази опция е нож с две остриета. Въпреки спешната нужда от финанси е важно добре да премислите дали ще имате възможност да погасявате вноските по ново задължение. За съжаление, дори и да успеете да вземете заем въпреки лошото ЦКР, често подобни задължения биват пренебрегвани, което води до допълнително влошаване на кредитната ви история. Най-важното, което трябва да знаете при теглене на кредити с лошо ЦКР, е, че вашата финансова безопасност е на първо място. Независимо дали имате нужда от незначителен заем за покриване на текущи сметки или от по-сериозна сума, е важно добре да премислите това допълнително задължение. Най-често срещаната грешка, която потребители с лоша кредитна история допускат, е да се обърнат към кредитори, които не са лицензирани и нямат официално право да отпускат кредити. Подобни лица и компании често искат да измамят хора в нужда, които отчаяно се борят за допълнително финансиране въпреки лошата си кредитна история. Винаги е по-добре да се опитате да покриете част от предишните си задължения или да рефинансирате някои от кредитите си, вместо да се обърнете към измамно кредитиране от нелицензирани компании. Тегленето на кредити с лошо ЦКР може да доведе до още по-сериозно влошаване на кредитната история на потребителите, затова винаги трябва да се обмисли внимателно. Ако нуждата от допълнително финансиране е неизбежна, то нашият съвет е внимателно да обмислите всички опции, споменати по-горе, и да се обърнете към лицензиран кредитор, дори и условията да са малко по-неблагоприятни за вас.", "date": "2019.10.07", "title": "Можем ли да теглим кредити с лошо ЦКР"}
{"url": "https://www.24chasa.bg/novini/article/7694622", "text": "Двама души са задържани за обир на магазин в Плевен, издирва се още един участник в престъплението. Това съобщиха от ОДМВР - Плевен. Сигналът за обира е подаден на 5 октомври в Първо РУ - Плевен. Съобщено е за извършен грабеж на магазин за рибарски принадлежности в град Плевен. На място веднага са изпратени полицейски екипи. Установява се, че около 18.15 часа в магазина са влезли двама непознати. Единият разсейвал 52-годишната продавачка, задавайки въпроси, а другият минава зад предната витрина, където се намира касата, и взема оборота в размер на 400 лв. При оттеглянето им жената направила опит да ги спре, при което и двете лица я блъскат последователно, и тя пада върху една от витрините в магазина. Грабителите успяват да избягат като се оттеглят с лек автомобил. След проведени оперативно-издирвателни мероприятия и процесуално-следствени действия автомобилът е установен. Движил се е на главен път в посока град Бяла след разклон за Козар Белене. При опит да бъде спрян от екип на РУ - Левски автомобилът самокатастрофира, като от него излизат три лица и побягват към гориста местност. След преследване двама са установени и задържани – 26-годишни, румънски граждани. Изяснява се съпричастността на извършителите към други криминални престъпления на територията на страната. По данни на задържаните третият извършител е 22-годишен. Той е обявен за общодържавно издирване. Образувано е досъдебно производство. Уведомен е прокурор от РП - Плевен. Работата по случая продължава.", "date": "2019.10.07", "title": "Задържаха двама за обир на магазин и нападение срещу продавачка в Плевен, издирват трети"}
{"url": "https://www.24chasa.bg/novini/article/7694112", "text": "По случай 70-годишнината от основаването на Китайската народна република 90-годишната носителка на Нобеловата награда за медицина Ту Йоуйоу бе удостоена с Орден на републиката. Ръководеният от нея екип, на базата на постиженията на традиционната китайска медицина, откри метод за лечение на малария с артемизин, благодарение на което милиони болни от тази болест получават лечение. Това е едно от важните научни постижения на КНР от основаването ѝ преди 70 години, предаде  През този период, от изостанала в научно отношение, Китай се превърна в глобална сила, която намери свой път за технологични иновации, давайки тласък на икономическия растеж. И днес Китай е сред водещите страни по фундаментални изследвания в химията, физиката и биологията. Постигнати бяха важни научно-технически успехи в квантовата комуникация, космонавтиката изследванията на Луната, управлението и използването на спътници. В момента конкурентни на световно ниво китайски компании като „Алибаба\", „Хуауей\" и „Тенсент\" правят пробиви в изкуствения интелект, 5G технологията, мобилните разплащания, високоскоростните железници, автомобилите с нови енергии и други авангардни научни и технологични области. По план до 2022 г. Китай трябва да изгради космическа станция. Научно-изследователските развойни дейности в страната допринасят и за снабдяването със зърнени храни, енергийната безопасност, справяне с климатичните промени. В бъдеще, следвайки тенденциите в световното развитие, Китай ще се включи в световната мрежа за научно-изследователски иновации и ще продължи да допринася за технологичния напредък в името на човешкото благо.", "date": "2019.10.07", "title": "Научните иновации са неспирен двигател за китайското развитие"}
{"url": "https://www.24chasa.bg/novini/article/7694649", "text": "Българският патриарх Неофит се срещна с гръцкия посланик у нас Григориос Василоконстандакис, съобщиха от Българската патриаршия. \"От работата си в България мога да кажа, че към днешна дата перспективите пред Българската православна църква са добри\", е казал посланик Григориос Василоконстандакис. Той се е срещнал с патриарх Неофит преди да замине за родината си. Гръцкият посланик е споделил, че в работата си досега винаги се е стараел да поддържа добри отношения с Българската църква. Той е говорил и за своя опит като посланик в Румъния и за отношенията с Румънската патриаршия. На предстоятеля на БПЦ гръцкият посланик е предал поздравите и благопожеланията от името на Атинския архиепископ Йероним. Патриарх Неофит е благодарил на посланик Василоконстандакис и е споделил, че отношенията между Българската църква и Атинската архиепископия са изключително братски и добри. На срещата са били споделени и съвместните дейности по време на мандата на Григориос Василоконстандакис - посрещането на мощите на Св. Климент Охридски, както и посрещането на много чудотворни икони и мощи на светии. Приемът се е състоял в сградата на Софийската митрополия, а в него са участвали също Мелнишкият епископ Герасим - главен секретар на Светия синод на БПЦ, Белоградчишкият епископ Поликарп - викарий на патриарха, и архимандрит Василий - протосингел на Софийската митрополия. В края на срещата патриарх Неофит е пожелал ползотворна работа и Божието благословение да е в делата на посланик Григориос Василоконстандакис.", "date": "2019.10.07", "title": "Патриарх Неофит се срещна с гръцкия посланик у нас Григориос Василоконстандакис"}
{"url": "https://www.24chasa.bg/novini/article/7694671", "text": "Списание „Мениджър“ обяви десетте финалисти на тазгодишното 12-о поред издание на конкурса „Мениджър на годината“. Това стана във фоайето на Софийската опера и балет. В залата на националната опера на 4 ноември ще се състои гала вечерта по награждаването, на която ще бъде обявен главният победител. Тази година е имало 50 кандидати, от които на втория етап са допуснати 40 участници, за да стигнат 10 на финалния пети етап. Десетте финалисти (по азбучен ред на малките имена) са:  , изпълнителен директор на „Ейч Пи Инк. България“ ЕООД,  , изпълнителен директор на „Юник Естейт“ ООД, члена на съвета на директорите на AG Capital и председател на съвета на директорите на „Адрес“ и на „Имотека“,  , член на УС и главен изпълнителен директор на Алианц Банк България,  , изпълнителен директор на „Империя Онлайн“ АД,  , съосновател и изпълнителен директор на „Булпрос Консултинг“ АД,  , изпълнителен директор на „Телетек Електроникс“ АД,  , главен изпълнителен директор на „Дентсу Иджис Нетуърк България“ ООД и ръководител на бизнеса на Dentsu Aegis Network на Балканите,  , изпълнителен директор на SAP Labs България,  , главен изпълнителен директор, председател на УС на ЗЕАД „Булстрад живот Виена иншурънс груп“ и  , основател, изпълнителен директор и мажоритарен собственик на „Дискордиа“ АД. Най-голяма тежест при оценяването на кандидатите – с 50% при образуване на оценката, е финансовото състояние на фирмите, които управляват, с 40% тежест е оценката за управленските практики на кандидата, които се установяват чрез попълване на специални въпросници и 10% тежест има оценката на личностните характеристики, обясниха от „Делойт“, които правят класацията по своя методология, изработена специално за „Мениджър“ преди 11 години. Финансовите резултати се оценяват най-вече по приходите, ръста на печалбата и възвръщаемостта на капитала, като те се сравняват с резултатите на други компании от същия отрасъл. Една трета от компаниите на финалистите тази година са от сферата на IT. Като цяло фирмите им имат общ капитал от 3,240 млрд. лв., средният ръст на печалбите им е 21% на годишна база (2018 срещу 2017 г.), имат общо 24 124 служители, а общата им печалба за 2018 г. е 189 млн. лв. При представянето стана ясно, че въз основа на попълнените въпросници 84% от финалистите поставят на първо място в своята работа управлението на хора, 69% смятат за най-важно разработването на нови продукти и услуги, 66% държат на организационното развитие. Сравнително високо сред приоритетите си финалистите поставят оптимизирането на процесите в компаниите си, киберсигурността и др.", "date": "2019.10.07", "title": "Обявиха десетте финалисти на конкурса „Мениджър на годината“ за 2019-а. Виж кои са те"}
{"url": "https://www.24chasa.bg/novini/article/7694655", "text": "С 200 млн. лв. да се увели бюджетът на здравната каса в перото й за болнична помощ през 2020 г. 3/4 от тях, или 150 млн. лв., ще бъдат приоритетно насочени за увеличаване на заплатите на лекари и медицински сестри. Този ангажимент пое здравният министър Кирил Ананиев след среща в Министерския съвет с представители на КНСБ и специалистите по здравни грижи, които днес излязоха на протест с искане за промяна на възнаграждения в системата на здравеопазването. \"Наш анализ през последните години показа, че обемът дейност е достигнал таван и тези пари ще влязат като увеличение на клиничните пътеки. Преобладаващата част от тях, поне 3/4, трябва да отидат за персонал, с които, по нашите сметки, ще се покрият нивата по КТД\", каза Ананиев. От общият размер на средствата, който ще се дотигне през 2020 г. ще бъде заложено поне 50% да бъдат за заплати на лекари и здравни работници, като в новия рамков договор, който се обсъжда в момента, процентно ще бъде договорено колко от тях ще отиде за заплащане на лекарите и колко на професионалистите по здравни грижи, допълни зам. председателят на синдиката д-р Иван Кокалов. \"Като принципа на една голяма част от болниците - държавните и областните, имам право на определени указания, които мога да спусна до тях и които трябва да бъдат изпълнявани и ще търся висока отговорност от директор и управителните тела на болниците, ако нарушават тези съотношения. Ще подсиля и хората от Министерството на здравеопазването, които да участват в тези бордове и да проследяват пряко изпълнението, както на нещата, коит ще предложим в новия рамков договор, така и вътрешната организация по формиране и разходване на разходите за персонал\", каза още Ананиев. За по-добро финансиране на стояват и работещите в системата на училищното и детско здравеопазване. \"Там също е заложено увеличение, но не толкова, колкото искат и разговорите ще продължат\", заяви председетялет на КНСБ Пламен Димитров след срещата. Ще бъдат направени и законови изменения, чрез които да се промени механизмът за финансиране на малките общински болници, които не могат да изработят достатъчно средства чрез клинични пътеки и да достигнат минималното заплащане по КТД, допълни той.", "date": "2019.10.07", "title": "Увеличават парите на болниците догодина с 200 млн. лв., 3/4 от тях ще бъдат за заплати (Снимки)"}
{"url": "https://www.24chasa.bg/novini/article/7694619", "text": "На 06.10. т.г., около 21:40 часа, на ул. \"Пробуда\", е възникнала катастрофа, съобщават от ОД МВР - Варна. 25-годишният водач на \"Форд\" З.В. от с. Тополи, по време на движение, не е внимателен към пешеходците на пътя и блъска две момчета – малолетно и непълнолетно, които пресичат платното за движение. Вследствие на инцидента децата получават контузни наранявания, прегледани са и освободени, без опасност за живота.", "date": "2019.10.07", "title": "Млад варненец блъсна две деца на зебра"}
{"url": "https://www.24chasa.bg/novini/article/7694664", "text": "Със същата присъда подсъдимият Караджан Дж. е лишен от право да управлява МПС за срок от две години и шест месеца, считано от влизане на присъдата в сила. Наказанието в размер на две години и четири месеца лишаване от свобода, което е отложено с изпитателен срок от четири години и шест месеца, е резултат от това, че подсъдимият е признал изцяло фактите, изложени в обвинителния акт, премина се към съкратено съдебно следствие и определеното от съда наказание се намали с една трета. Присъдата подлежи на протест и обжалване в 15-дневен срок пред Пловдивския апелативен съд.", "date": "2019.10.07", "title": "2, 4 г. условно за турчин, причинил катастрофа с четири жертви"}
{"url": "https://www.24chasa.bg/novini/article/7694635", "text": "Четирима души, сред които и 2-годишно дете, са пострадали при катастрофата на пътя Добринище - село Места. Това съобщиха от ОДМВР - Благоевград. Инцидентът е станал на 4 октомври 2019 г. около 09.40 часа на път II-19 между гр. Добринище и с. Места. Лек автомобил „Алфа Ромео“ с 22-годишен водач, движейки се с несъобразена с пътните условия скорост в посока от Добринище към село Места, на десен завой навлиза в лентата за насрещно движение и се блъска в лек автомобил „Фолксваген Голф“ с 52-годишен водач. При инцидента са пострадали: 2-годишно момиченце, което е с комоцио, 57-годишна жена, която е с фрактура на две ребра и рана на главата, както и 60-годишен мъж, който е с фрактура на седем ребра. И тримата пострадали са от село Брезница и са пътували в лекия автомобил „Фолксваген Голф“. С хематом на лявото око е пострадала и 42-годишна жена от град Дупница, която е пътувала в лекия автомобил „Алфа Ромео“. С техническо средство е установено наличие на 0.51 промила алкохол в издишания въздух на 52-годишния водач на лекия автомобил „Фолксваген Голф“.", "date": "2019.10.07", "title": "Челен сблъсък между 2 коли край Добринище, 4-ма пострадаха, сред които и 2-годишно дете"}
{"url": "https://www.24chasa.bg/novini/article/7694724", "text": "Дясната опозиционна партия Самоопределение получава 25,71 процента от гласовете на произведените в неделя парламентарни избори в Косово, съобщи косовската централна избирателна комисия след преброяването на 96,98 процента от подадените бюлетини, съобщи ТАСС. На малко разстояние зад нея идва дясноцентристкият Демократичен съюз на Косово с 25 на сто. Следват Демократическата партия на Косово на настоящия президент Хашим Тачи с 21,13 процента и Алианс за бъдещето на Косово на бившия премиер Рамуш Харадинай, който в коалиция със Социалдемократическата партия получава 11, 59 процента, предаде БТА. На основата на тези резултати Самоопределение ще получи 30 места в 120-членния парламент, Демократичният съюз на Косово - 29, Демократическата партия на Косово - 25, а Алианс за бъдещето на Косово и Социалдемократическата партия - 14. Според конституцията на Косово 20 места в парламента са запазени за представители на етническите малцинства, 10 от които - за сърбите. Всичките 10 сръбски места ще бъдат заети от представители на Сръбска листа. Самоопределение и Демократичният съюз на Косово декларираха готовност да обсъдят сключването на коалиционно споразумение. Днес директорът на канцеларията на правителството на Сърбия за Косово Марко Джурич заяви, че за да постигнат стабилно мнозинство в парламента, двете основни партии ще трябва да потърсят подкрепата и на Сръбска листа.", "date": "2019.10.07", "title": "Опозицията в Косово печели изборите, но няма абсолютно мнозинство в парламента"}
{"url": "https://www.24chasa.bg/novini/article/7694597", "text": "За пореден месец сайтът на \"24 часа\" ( ) е най-големият новинарски сайт в България - и в класацията на десктоп сайтовете, и при мобилните, показват данните на метричната система Gemius за септември. Близо 9% ръст на уникалните посетители има десктоп сайтът на \"24 часа\" (24chasa.bg) на годишна база. При мобилния   ръстът е още по-голям - съответно 9.36% за септември и 48.76% за годината. Нито един от тези проценти не е резултат от купен трафик, за което  Готови сме да докажем с пълни статистики откъде идва трафикът към сайта ни от самото му създаване преди 10 години - досега, и предлагаме и конкурентите ни да го направят. Качествената и модерна журналистика е запазена марка на най-влиятелния всекидневник в страната, затова читателите му продължават да го харесват и предпочитат.   още в началото на 2018 г. превърнаха онлайн изданието www.24chasa.bg  Сайтът също е много силен канал за достоверна информация,    Всички сайтове на Медийна група България са регистрирали значителен ръст през септември, показват пълните данни на Gemius. 24chasa.bg е имал 1 414 846  уникални посетители през периода. 318 422 са чели онлайн \"24 часа\" на своите настолни компютри, а  над 1 300 000 - от своите мобилни устройства. За периода са отчетени 19 662 784 импресии - важен резултат за рекламодателите. Реално  , защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. Gemius oтчита и по-новата аудитория на \"24 часа\" - от новинарската платформа AMP, която създадохме с Google, където вече четат средно 40 000 уникални потребители всеки ден, които в пикови дни надминават 135 000. 168chasa.bg - 115.19% на годишна база.  Bgdnes.bg - 8.10% на месечна база, на годишна - 30.25 m.bgdnes.bg е с ръст от 12.95% на месечна база, а на годишна с 45.94%, bgfermer.bg - 33,45% на годишна база, m.bgfermer.bg - 82,57% на годишна база, m.dotbg.bg - 17,08% на  годишна /dpd, mila.bg - 35,43% на годишна база, mama24.bg - 130,82% на месечна база и 306,30% на годишна, hiclub.bg - 7,04% на месечна база и 39,22% на годишна, m.hiclub.bg - 54,81% на месечна база и 72,90% на годишна, 24zdrave.bg - 11,83% на месечна база и 12,90% на годишна, m.24zdrave.bg - 29,85% на месечна база и 21,33% на годишна база. В края на 2017 г. - иновативна новинарска платформа за създаване и монетаризиране на съдържание. \"24 часа\" спечели финансирането от Google в конкуренция с 685 проекта от 29 държави. Проектът   приключи в края на 2018 г. и продуктът в момента се тества. Най-много  медийни канали  има брандът „24 часа” – общо 10, между които десктоп и мобилни сайтове, фейсбук, вайбър и туитър канали, както и други мултимедийни платформи.   Висши мениджъри , студенти и преподаватели от колежи и университети, компютърни ентусиасти и хора, които обичат да пътуват и да се забавляват са водещата аудитория на сайта на \"24 часа\". Освен лидер на пазара на печатните издания, „24 часа” е медията с най-стабилна онлайн аудитория, основната част от които са млади, образовани специалисти, висши мениджъри, студенти, любители на компютри и всякаква техника, хора, които обичат да ходят на културни събития, да пътуват и да се забавляват.", "date": "2019.10.07", "title": "24chasa.bg - новинарски сайт номер 1 и през септември"}
{"url": "https://www.24chasa.bg/novini/article/7694734", "text": "Турция с голяма вероятност ще изчака американските войници да се изтеглят от района в Северна Сирия, където Анкара планира да осъществи военна операция, преди да започне офанзива, заяви пред Ройтерс високопоставен турски представител, цитиран от БТА. По думите на източника изтеглянето на силите на САЩ от района на планираните действия може да отнеме една седмица и Анкара по всяка вероятност ще изчака, за да избегне \"евентуални инциденти\".", "date": "2019.10.07", "title": "Турция вероятно ще изчака силите на САЩ да се изтеглят, преди да започне операция в Сирия"}
{"url": "https://www.24chasa.bg/novini/article/7694740", "text": "На това състезание представяте не само вашите умения, а и Българската армия, затова ви пожелавам успех и на добър час. Това каза министърът на отбраната Красимир Каракачанов, който участва в церемонията по изпращането на българския военен отбор за участие в Седмите световни военни игри в Китай, предаде БТА. След като постиженията на военните спортисти бяха представени на церемонията, министърът на отбраната им пожела успех на състезанието в Китай, като изрази убеждението си, че отборът отива добре подготвен и добре ще представят военния ни спорт. На церемонията в МО присъстваха също заместник-министърът на младежта и спорта Стоян Андонов, високопоставени офицери, китайският аташе по отбраната. Нека всеки от вас постигне максимума от това, за което се е подготвил, и всички ние да ви посрещнем на летището с повече медали и успехи, за славата на Българската армия и спорта в нея, пожела Андонов. Българската делегация за Седмите световни военни игри ще бъде ръководена от заместник-началника на отбраната вицеадмирал Емил Ефтимов, който също пожела успех на отбора. Ръководител на българската мисия е полковник Венелин Дерибеев. Делегацията включва 36 човека, от които 22-ма спортисти в 8 вида спорт от различни военни структури, треньори, съдии, ръководители и официални лица. Спортната надпревара ще се състои в Ухан от 18 до 27 октомври. На всеки от спортистите министърът на отбраната даде икона на Св. Георги Победоносец. Българският военен спорт става пълноправен член на третата по големина световна спортна организация - Международния съвет за военен спорт /CISM/, още през 1991 г. - 13 години преди присъединяването на страната към НАТО. Преди CISM са само Международният олимпийски комитет и ФИФА.", "date": "2019.10.07", "title": "Каракачанов пожела успех на българския\nотбор на световните военни игри в Китай"}
{"url": "https://www.24chasa.bg/novini/article/7694716", "text": "Политическата сцена на Косово преживя тектонски промени след предсрочните парламентарни избори, защото нито една от досегашните управляващи партии не се класира на първите две места. Най-много гласове спечели движение Самоопределение на Албин Курти, следвано от Демократичния съюз на Косово /ДСК/ на Иса Мустафа, показват предварителните резултати на Централната избирателна комисия. На трето място е Демократическата партия на Косово /ДПК/ на досегашния председател на парламента Кадри Весели, а на сигурно място в парламента разчита и коалицията, водена от Алианс за бъдещето на Косово на доскорошния премиер Рамуш Харадинай. По всяка вероятност Сръбска листа /СЛ/ е спечелила всичките 10 мандата, предназначени за сръбското малцинство. \"Ние работихме напрегнато, дълго бяхме ангажирани, но всичко имаше смисъл, защото всяка жертва за нашите любими граждани си струва. Смятахме това за свой дълг и ще върнем страната на правия път\", каза Курти на привържениците, събрали се пред централата на движението, което от 15 години се стреми да постигне позиция, в която да може да формира правителство. Резултатите от изборите може да доведат до това, че нито една от партиите, водени от бивши командири в Армията за освобождение на Косово, да не влезе в управляващата коалиция. Според косовската конституция партията, класирала се на първо място, има право да номинира кандидат за премиер на Косово и да поеме инициативата за формиране на бъдещото правителство. Дълго време заради острите си позиции Самоопределение беше \"нежеланото дете\" на косовската политическа система, а Албин Курти - неприемлив партньор на влиятелните дипломати от Запада, които служеха в Косово. До този изборен резултат се стигна донякъде заради променената реторика, смекчена в частта за Велика Албания, но засилена в изявленията, че Самоопределение ще разруши системата, описвана от Курти като \"завладяна държава\", в която владеят корупцията и престъпността. Все пак, за промяна ще му е нужен и коалиционен партньор, какъвто потърси и преди изборите в лицето на Демократичния съюз на Косово. Курти обяви, че ще преговаря с ДСК още през първия ден след получаването на мандат. Най-старата партия в Косово /ДСК/ издигна политически неизявилата се Вьоса Османи като кандидат-премиер и подобри своя резултат, така че е в позиция да преговаря за своя част от \"баницата\". Османи благодари на всички граждани на Косово за зрелостта, която са проявили в процеса на изборите, и особено за огромния брой избиратели, чиито гласове са довели до отстраняването на партиите, които досега са управлявали лошо, и до голяма победа на опозицията. Общото между Албин Курти и Вьоса Османи е липсата на опит в държавническите дела, смята анализаторът Бехлюл Бечай. \"Едно е да ръководиш партия, а друго - държава. От друга страна, именно в това е техният шанс и да постигнат някои неща - да разчистят ситуацията в полицията, правосъдието и отношенията с Белград.\" Според Бечай именно Курти може да бъде ключов играч в придвижването на диалога с Белград, защото в евентуалната промяна на границите може да бъде партньор на сръбския президент Александър Вучич. \"Ако се стигне до подялба на Косово, това автоматично би отворило възможност за присъединяване на остатъка от Косово към Албания, а на Република Сръбска към Сърбия. Тогава Вучич би могъл да обвини Курти за създаване на Велика Албания, а същевременно да работи за създаване на Велика Сърбия\", смята Бечай. Резултатите от изборите ще покажат, че свалянето на собственото правителство е коствало на Рамуш Харадинай загубата на властта - инициаторът на политическата \"игра\" със стопроцентовите мита за внос на стоки от Сърбия изгуби най-много от нея. \"Въвеждането на митата на сръбски продукти беше грешка на Харадинай не само защото блокира преговорите /със Сърбия/, но и защото това се отрази на цената на повечето основни хранителни продукти\", казва за БиБиСи прищинската журналистка Сербезе Хаджиай. Тя посочва, че неговото правителство се характеризираше с високо ниво на корупция, непотизъм и клиентелизъм, които бяха по-открити и видими, отколкото в предишните правителства. \"Използвайки митата като инструмент за собствените си политически интереси и държейки се, като че ли се противопоставя на идеята на президента Хашим Тачи за размяна на територии, Харадинай се мъчеше да прикрие много злоупотреби на своя кабинет с търгове, които струваха на държавата милиони евро. Неговият кабинет стана най-многобройният в историята, с над 100 заместник-министри и с огромни разходи\", смята Хаджиай. Самият Харадинай заяви във Фейсбук, че не е сгрешил, че е подал оставка и така е останал без премиерския пост. Сигурно преминаване в опозиция обяви и Демократическата партия на Косово, и то след 12 години на власт. \"Не победихме - приемаме присъдата на народа и ДПК минава в опозиция\", каза лидерът на партията Кадри Весели. Проблемите на доскорошния стожер на властта в Косово обаче не свършват тук, защото проблемите в правителството затрудняват и положението на президента Хашим Тачи, предшественика на Весели начело на ДПК. \"Тачи е тръгнал по наклонената плоскост и може да стане един от пътниците за Специалния съд в Хага за престъпленията в Косово. На международната общност вече й стигат усложненията\", казва анализаторът Бехлюл Бечай. \"10:0\" - така сръбският президент Александър Вучич изтълкува предварителните резултати от изборите в Косово, на които Сръбска листа убедително победи останалите партии, представляващи сръбското малцинство. Става дума за броя на мандатите в парламента на Косово, където сърбите имат гарантирани 10 мандата. Сръбска листа не трябва задължително да бъде част от коалиционното правителство, но по закон сръбското малцинство има гарантирано едно министерство в него, по неписано правило - министерството за завръщането на бежанците и малцинствените общности, казва за БиБиСи журналистката Милица Андрич-Ракич. \"Коалиционното правителство на Косово през 2014 и 2017 г. зависеше от Сръбска листа, но този път не е задължително да бъде така, защото двете партии с най-много гласове, Самоопределение и ДСК, са много близо /до мнозинство/. В случай на такава коалиция, Сръбска листа няма да им е нужна за формиране на мнозинство\", казва тя. От друга страна, журналистката смята, че \"Сръбска листа няма да бъде придирчива, нито ще има червени линии при избора на съюзници, ако някой им предложи сътрудничество\". \"Вече са били в правителство с Рамуш Харадинай. Това, което може да бъде проблем за тях, е, че лидерът на Самоопределение Албин Курти вече подаде сигнали, че ще се постарае да не влиза в коалиция със Сръбска листа\", казва тя. /БТА - със съкращения/", "date": "2019.10.07", "title": "Избори в Косово: победители и победени си разменят ролите"}
{"url": "https://www.24chasa.bg/novini/article/7694720", "text": "Американците Уилям Кейлин и Грег Семенза и британецът Питър Ратклиф спечелиха Нобеловата награда за физиология или медицина за открития как клетките усещат и се приспособяват към наличието на кислород, съобщиха световните информационни агенции. Тазгодишните Нобелови лауреати разкриха механизма за един от най-важните адаптативни процеси на живота. Те идентифицираха молекулярните механизми, които регулират активността на гените като реакция на променливи нива кислород, предава БТА. Трудовете им проправиха пътя за обещаващи нови стратегии в борбата с анемията, рака и много други болести, обясни в изявлението си присъждащият наградата Каролински институт. Нобеловите награди ще бъдат връчени на церемония в Стокхолмската концертна зала на 10 декември - в деня на кончината на основателя на Нобеловата награда Алфред Нобел. Тази година паричната равностойност на наградата е 9 милиона крони (832 459 евро). Тя се разделя по равно между тримата лауреати. Първата Нобелова награда за физиология или медицина е връчена през 1901 г. на Елим Адолф фон Беринг /Германия/ \"за работата му върху серумната терапия, специално за прилагането й при дифтерия, с което отваря нов път за медицинската наука и дава на лекарите победоносно средство против болестта и смъртта\". Миналата година Нобеловата награда за физиология или медицина спечелиха Джеймс П. Алисън и Тасуку Хонджо за открития, довели до пробив в лечението на рак. Сред по-известните учени, получили Нобеловата награда за физиология или медицина, са: Иван П. Павлов /Русия/ /1904/, Роберт Кох /Германия/ /1905/, Александър Флеминг /Великобритания/ /1945/, Джордж Бидъл /САЩ/, Едуард Тейтъм /САЩ/, Джошуа Ледърбърг /САЩ/ /1958/ и други. Биографични данни за тазгодишните Нобелови лауреати за физиология или медицина Проф. сър. Питър Ратклиф е роден през 1954 г. в Ланкашир. Той завършва медицина в Кембридж и след като работи в няколко лондонски болници специализира нефрология в Оксфорд. През 1990 г. започва да работи върху клетъчната реакция към хипоксията, специализира молекулярна биология и основава лаборатория, изследваща хипоксията при рака и болестите на съдовата система. Сега работи в Оксфордския университет и института \"Франсис Крик\" в Лондон. През 2014 г. получава рицарско звание за принос към клиничната медицина. Почетен член е на Американската академия на науките. Сред многото му спечелени награди са \"Уайли\", \"Ласкер\" и \"Масри\". Проф. Уилям Кейлин младши е роден през 1957 г. в Ню Йорк. Завършва медицина в университета \"Дюк\", след това работи в университета \"Джонс Хопкинс\", специализира онкология в раковия институт \"Дейна-Фарбър\". През 1992 г. създава собствена лаборатория в \"Дейна-Фарбър\", в която изследва наследствени форми на рака. През 2002 г. става професор в Харвардското медицинско училище. Лауреат е на наградите \"Уайли\", \"Ласкер\" и \"Масри\", както и на много други отличия. Проф. Грег Л. Семенза е роден през 1956 г. в Ню Йорк. Завършва Харвардския университет, а докторска степен защитава в университета на Пенсилвания. Работи в университета \"Джонс Хопкинс\" като професор по педиатрия, радиационна онкология, биохимия, медицина и онкология. Директор е на съдовата програма в Института по клетъчно инженерство. Лауреат е на наградите \"Уайли\", \"Ласкер\" и др.", "date": "2019.10.07", "title": "Учени, изследвали взаимодействието на клетките с кислорода, взеха Нобеловата награда за медицина (Обновена)"}
{"url": "https://www.24chasa.bg/novini/article/7694787", "text": "Втори разобличител излезе с информация за отношенията на президента Доналд Тръмп с Украйна. Това засилва опасността от импийчмънт, надвиснала над Белия дом, и може да даде нови насоки на демократите в тяхното разследване на поведението на Тръмп. Адвокатът Марк Зейд, който представлява двамата разобличители, каза, че вторият човек е разговарял с инспектора на разузнавателната общност и може да потвърди информацията в жалбата на първия разобличител. В този документ се твърдеше, че Тръмп е оказал натиск върху украинския президент да разследва семейството на кандидата за президентската номинация на демократите Джо Байдън и е подтикнал Белия дом да прикрие този факт. От решаващо значение е, че новият разобличител работи в областта на разузнаването и е \"запознат от първа ръка\" с ключовите събития, каза Зейд. Появата на втория разобличител може да подкопае аргументите на Тръмп и неговите съюзници, с които те се опитват да дискредитират първата жалба. Те я определят като политически мотивирана, твърдят, че е била подадена в нарушение на правилата и я отхвърлят като ненадеждна, защото била основана на информация от втора или трета ръка. Необработената стенограма на разговора на Тръмп с украинския президент Володимир Зеленски, публикувана от Белия дом, вече потвърди основното твърдение в жалбата - че Тръмп се е опитал да окаже натиск върху Украйна да разследва семейство Байдън. Той е настоявал за това, въпреки че не е имало доказателства за нарушение от страна на бившия вицепрезидент и сина му Хънтър, който е бил член на управителния съвет на украинска газова компания. Текстови съобщения от служители на Държавния департамент разкриха други подробности, включително, че на Украйна е било обещано посещение в Белия дом и среща с Тръмп, ако правителството се съгласи да разследва изборите през 2016 г. и украинската газова компания \"Бурисма\", тоест евентуална размяна на услуги. Конгресменът демократ Джим Хаймс от Кънектикът, който е член на комисията по разузнаване на Камарата на представителите, каза, че информацията за втори разобличител говори за голяма промяна в правителството. \"Истинският проблем на президента е, че поведението му най-накрая стигна до точка, при която хората казват \"Достатъчно\", каза Хаймс. Тръмп и неговите поддръжници отричат той да е направил нещо нередно, но Белият дом се затруднява да даде единен отговор. Никакви правителствени служители не се появиха в неделните новинарски предавания, за да защитят президента, а други републиканци се съсредоточиха главно върху нападки срещу демократите. Няколко републиканци намекнаха, че Тръмп само се е пошегувал миналата седмица, когато открито призова Китай да разследва семейство Байдън. Сенаторът републиканец Линдзи Греъм от Южна Каролина - един от най-гласовитите поддръжници на Тръмп, излезе може би с най-силната защита на президента. Той каза, че няма нищо лошо в разговора на Тръмп със Зеленски през юли и че обвинението прилича на \"политическа инсценировка\". Колкото до Тръмп, вместо да посети близкото си игрище за голф в Стърлинг, Вирджиния, той за втори пореден ден остана в Белия дом, откъдето публикуваше и препубликуваше съобщения в Туитър, като главната му мишена беше семейство Байдън. Както често прави, когато се чувства нападан, президентът тръбеше колко голяма подкрепа има сред избирателите на републиканците. Той продължи да отправя остри критики към сенатора Мит Ромни от Юта - един от малкото републиканци, който открито постави под въпрос поведението на Тръмп. \"Демократите са късметлии че нямат хора от типа на Мит Ромни\", написа Тръмп, представяйки кандидата на републиканците за президент през 2012 г. като предател на своята партия. Ромни наскоро заяви в Туитър, че отправеният от Тръмп \"нагъл и нечуван призив към Китай и Украйна\" да разследват Байдън е \"погрешен и ужасен\". Байдън, който е водещ кандидат за президентската номинация на демократите през 2020 г., написа във в. \"Вашингтон пост\", че има послание за Тръмп и \"онези, които съдействат на неговата злоупотреба с власт . . . Да знаете, че няма да се оттегля. Няма да ме унищожите и няма да унищожите моето семейство.\" През уикенда се появиха допълнителни подробности как се е стигнало до разговора на Тръмп със Зеленски на 25 юли. Енергийният министър Рик Пери е насърчил Тръмп да говори с украинския лидер, но по енергийни и икономически въпроси, заяви говорителката на Пери Шайлин Хайнс. Тя каза, че интересът на Пери към Украйна е част от усилията на САЩ за засилване на енергийните връзки на Запада с Източна Европа. Тръмп, който многократно описа своя разговор със Зеленски като \"отличен\", казал на републиканците в Камарата на представителите в петък вечерта, че именно Пери е подготвил разговора през юли, заяви анонимен източник, запознат с изказванията на Тръмп. Според източника Тръмп не е намеквал, че Пери има нещо общо с натиска за разследване на семейство Байдън. На фона на засилващата се шумотевица заради телефонния разговор на Тръмп и последвалото разследване на Камарата на представителите за импийчмънт двама републиканци, съперничещи на Тръмп за президентската номинация на Републиканската партия, влязоха в разгорещени телевизионни дебати за това какво би трябвало да се случи на президента. Размяната на реплики между бившите конгресмени Марк Санфорд от Южна Каролина и Джо Уолш от Илинойс беше забележителна, като се има предвид отказът на всички републикански сенатори, освен трима, да критикуват поведението на Тръмп. Уолш каза, че президентът заслужава да бъде подложен на импийчмънт. Санфорд се опита да защити позицията, че би било вредно да се пристъпва към импийчмънт в Камарата на представителите, където демократите имат мнозинство, ако в контролирания от републиканците Сенат няма достатъчно гласове за признаване на вина. \"Необходимо е този президент да бъде отстранен дори само въз основа на това, което самият той е казал\", заяви Уолш. \"И по-добре републиканците да подкрепят това.\" (БТА)", "date": "2019.10.07", "title": "Втори разобличител увеличава опасността от импийчмънт, надвиснала над Белия дом"}
{"url": "https://www.24chasa.bg/novini/article/7694788", "text": "Компаниите - кандидатки за стратегически инвеститор на АЕЦ „Белене” могат да подадат обединено заявление. Това съобщи енергийният министър Теменужка Петкова, която присъства на годишната среща на правителството с бизнеса, организирана от Американската търговска камара, предава  . Засега няма подадена обединена оферта, но такава е възможна, стана ясно от думите на енергийния министър: „В хода на воденето на преговори, преди всичко на подаването на обвързващи оферти, са възможни - така предполага процедурата, са възможни различни комбинации, стига участниците в тази процедура да намерят съответно допирни точки“. Петкова потвърди, че на 10 октомври ще бъде подписан договорът за финансирането на газовата връзка с Гърция: „На 10-и октомври очакваме гръцкият министър на околната среда и енергетиката да бъде тук, в България, и да подпишем договора за финансиране между Българският енергиен холдинг и Европейската инвестиционна банка и съответно между БЕК и Ай Си Джи Би“. Заемът от Европейската инвестиционна банка е 110 млн. евро.", "date": "2019.10.07", "title": "Кандидатите за стратегически инвеститор на АЕЦ „Белене” могат да подадат обединена оферта"}
{"url": "https://www.24chasa.bg/novini/article/7694811", "text": "ООН заяви днес, че \"се готви за най-лошото\" в Северна Сирия, след като САЩ обявиха, че няма да се противопоставят на турско настъпление срещу кюрдска милиция в района, предаде Франс прес. \"Не знаем какво ще стане. Подготвяме се за най-лошото\", заяви на пресконференция в Женева регионалният хуманитарен координатор на международната организация за сирийската криза Панос Мумцис. Той каза, че ООН е в контакт с всички заинтересовани страни на място, предава БТА. Мумцис обаче беше категоричен, че службата му не е била предупредена за решението на Вашингтон да изостави бившите си кюрдски съюзници в борбата срещу джихадистите от групировката \"Ислямска държава\" в Сирия. Координаторът заяви, че за ООН е приоритет да се гарантира, че евентуална турска офанзива няма да предизвика ново изселване на населението, че няма да бъде възпрепятстван достъпът на хуманитарната помощ и няма да бъде ограничена свободата на движение в района. ООН има кризисен план за действие за предотвратяване на нови страдания на мирното население, но се надяваме да не се налага той да бъде използван, допълни Мумцис. Турският президент Реджеп Тайип Ердоган потвърди днес, че всеки момент може да бъде предприето настъпление в Североизточна Сирия и че изтеглянето на американските войски там е започнало. Говорителят на турското президентство Ибрахим Калън заяви в Туитър, че Турция ще продължи да се бори срещу \"Ислямска държава\" и няма да допусне групировката да се завърне, под каквато и да било форма.", "date": "2019.10.07", "title": "ООН за Северна Сирия: Не знаем какво ще стане. Подготвяме се за най-лошото"}
{"url": "https://www.24chasa.bg/novini/article/7694840", "text": "Пламен Георгиев е подал молба до Административен съд - София, с която оттегля жалбата си срещу заповедта на кмета на Слатина за принудително премахване на двата навеса, единият от които барбекю, на терасата към апартамента му. Молбата му е входирана днес. \"24 часа\" разполага с копие. Според източници на \"24 часа\" още преди седмица-две премиерът е коментират пред близки, че е бесен от поведението му, че обжалва събарянето. И е коментирал, че или трябва да оттегли жалбата, или няма да замине никъде. Георгиев беше назначен за консул във Валенсия. Пламен Георгиев казал пред колеги, че до края на седмицата всички навеси ще бъдат премахнати от терасата му. ", "date": "2019.10.07", "title": "Пламен Георгиев оттегли жалбата си, до края на седмицата си бута барбекюто на терасата"}
{"url": "https://www.24chasa.bg/novini/article/7694117", "text": "От 2000 г. до 2017 г. зелените площи по света са се увеличили с 5%, делът на Китай в този процес е 25% и страната се нарежда на първо място. Данни от двата сателита на НАСА от февруари тази година показват, че нашата планета е по-зелена спрямо 20 години по-рано заради залесяването и интензификацията на земеделието в Китай и Индия, предаде  Китайските усилия за залесяването бяха одобрени от Програмата на ООН за околната среда. Проектът за засаждане и защита на гори в Северозападен, Северен и Североизточен Китай бе определен като световна „демонстрационна зона за екологична политика\". Постигнатите големи успехи на Китай и подобряването на екологичната среда и зеленото развитие са резултат от държавната политика, управлението и контрола на различни правителствени нива. Защитата на околната среда вече е основна политика на Китай, а екокултурата е вписана в Конституцията на страната и Устава на Китайската комунистическа партия. През последните години Китай е изработил 9 закона и над 20 правила, свързани със защитата на околната среда, оформено е законодателство в сектора, което обхваща въздуха, водите, почвата, природата и ядрената сигурност. През 2015 г. бе въведен най-строгият в историята закон за защита на околната среда. Според него няма горна граница за наказанията срещу предприятията-нарушители, няма и ограничение във възрастта за отговорните лица, дори и след пенсионирането им те продължават да носят отговорност за възникналите проблеми.", "date": "2019.10.07", "title": "„Зелен Китай\" повишава нивото на глобалната екокултура"}
{"url": "https://www.24chasa.bg/novini/article/7694842", "text": "Банковите обирджии, които в София задигнаха 175 хил. лв, наблюдавали касиерката на ограбения офис от месец. С тази задача бил натоварен единият от тях, на който пръв му дошла идеята за кражбата, забелязвайки, че служителката е небрежна в своите действия. Това съобщи шефът на СДВР Георги Хаджиев. Той и градският прокурор на София Емилия Русинова дадоха повече подробности по случая. Навикът й бил, когато излиза от офиса, да заключва само входната врата, но не и трезора, където се намирали парите. Дръзката кражба стана в събота около 15:30 и 16:00 ч., като ограбеният офис се намира в хранителен магазин в ж.к. \"Люлин. Час след кражбата бил задържан извършителят - този, който наблюдавал касиерката. А вчера в дома си в кв. \"Банишора\" бил арестуван и човекът, който разработил ключа, с която крадците отключили вратата на офиса, като ключарят е обвинен в помагачество. Издирват се още двама. Те са известни на полицията. Прокурорката уточни, че близка на единия от крадците е била използвана като отцепка, жената наблюдавала дали някой няма да се приближи към офиса и трябвало да сигнализира крадците. Това, което е любопитно, е че в помещението е имало и други суми пари, които все още не са уточнени, но апашите се насочили само към чувалчето в трезора. Това, че сейфът е оставал незаключен, се виждало извън офиса. Полицията е открила опожарен и автомобилът \"Тойота\", с който тримата крадци се предвижвали. След престъплението двама от тях, пътували с колата, която впоследствие била опожарена, а единия по друг начин.", "date": "2019.10.07", "title": "Банковите обирджии наблюдавали касиерката от месец"}
{"url": "https://www.24chasa.bg/novini/article/7694846", "text": "Лидерът на косовското движение Самоопределение Албин Курти, чиято партия спечели най-много гласове на изборите в неделя, заяви в интервю за виенския в. \"Стандарт\", че ще отмени митата за сръбски стоки, но ще поиска военни репарации от Сърбия, предаде Танюг. В интервюто, дадено преди изборите, Курти каза, че ако стане премиер, още през първата седмица от мандата си ще започне диалог с косовските сърби, какъвто нито един премиер досега не е водил, предава БТА. \"През първия месец освен това трябва да видим докъде сме стигнали след 33 споразумения, които сме сключили досега с Белград. А след това ще се радвам на среща с върховния представител на ЕС Жозеп Борел. Все ми е едно, че е от Испания, която не признава Косово\", каза Курти. Той добави, че не е доволен от предшественичката на Борел Федерика Могерини, макар че тя беше от страна, признаваща Косово. На въпрос дали, ако стане премиер, ще представлява и косовските сърби, Курти отговори: \"Разбира се. Вярвам, че ще има сърби, които ще помислят дали не правя това по-добре от /сръбския президент Александър/ Вучич.\" По отношение на митата Курти каза, че това не е негова политика и смята да ги замени на принципа на реципрочността. Белград, например, трябва да приеме косовските регистрационни номера и документи, на които пише \"Република Косово\". Той посочи също, че желае изясняване на съдбата на изчезналите по време на конфликта в Косово, независимо от тяхната националност, и смята, че трябва да се формират съвместни екипи от сръбски, косовски и международни експерти, които да анализират масовите гробове. Курти смята също така, че Сърбия дължи на Косово военни репарации, пенсионен фонд и 1200 артефакта от косовската култура. На твърдение на \"Стандарт\", че Сърбия желае някакъв вид компенсации за признаването на Косово и това може да бъде Съюз на сръбските общини, Курти припомни, че тази възможност беше отхвърлена от косовския Конституционен съд и против това решение \"не протестира нито един сърбин в Косово, а само Белград\". \"Трябва да питаме сърбите в Косово какво желаят. Белград не може да говори от тяхно име\", каза още Курти. Говорейки за себе си, той каза, че е албанец по националност и че Албания и Косово са две държави, но една нация - като двете Германии, но не и като Германия и Австрия. Попитан дали все още е за Велика Албания, той каза, че хората трябва да гласуват за това на референдум. \"Референдум обаче не е позволен. Затова ще спазвам конституцията, докато един ден не получим възможност да променим това по мирен и демократичен начин. А това няма да стане скоро\", обясни Курти.", "date": "2019.10.07", "title": "Бъдещият премиер на Косово отменя митата, но иска военни репарации от Сърбия"}
{"url": "https://www.24chasa.bg/novini/article/7694817", "text": "Изграждане на нови улици в кварталите “Витоша ВЕЦ - Симеоново” и “Кръстова вада”, засилено обновяване на тротоарите и подмяна на уличното осветление. Това са част от мерките в управленската програма на кандидата на ГЕРБ и СДС Любомир Дреков за нов мандат като кмет на столичния район “Лозенец”. Значително подобряване на транспортното обслужване на един от новите столични квартали - “Витоша ВЕЦ - Симеоново” се планира с проекта за разширение на метрото от бул. „Черни връх“ през квартала, а оттам и до Студентски град. Предвижда се и пускане на довеждащ транспорт в квартала. Там малки електробуси ще возят пътници до метрото и основни спирки на градския транспорт. Дреков предлага и изграждане на ново трамвайно трасе от Духовната семинария до зоопарка, като бул. “Симеоновско шосе” няма да се стеснява, а трамваят ще се движи по трасето на сегашните жици за високо напрежение. Предвижда се и изграждане на улиците „Васил Арнаудов“ и „Могилата“, за които вече се подготвят проекти. Дреков предлага още и изграждане на два паркинга - единият подземен - на бул. „Дж. Баучер”, а другият - зад болница “Токуда”. Ще продължи и разширението на ул. „Филип Кутев“ – от бул. „Черни връх“ до бул. „Симеоновско шосе“. В следващия мандат трябва да е готова и пътна връзка между кварталите „Витоша ВЕЦ - Симеоново“ и „Кръстова вада“ до бул. „Черни връх“. Главен канализационен клон пък се планира по ул. „Флора Кънева“ в кв. „Кръстова вада“. Той ще се изпълни заедно с цялата съпътстваща инфраструктура - отводняване, тротоари, улично осветление и озеленяване. “Увеличаваме програмата за ремонт и изграждане на тротоарите покрай кварталните улици в целия район “Лозенец”. Предвиждаме засилена подмяна на осветителните тела и изграждане на ново улично осветление на места, на които в момента то липсва. Продължаваме и с програмата за реновиране на междублоковите пространства, като планираме и преасфалтиране на площадките за паркиране в жилищните комплекси”, обясни Дреков. Сред мащабните проекти в програмата му са строителство на училище и детска градина с яслени групи във „Витоша ВЕЦ - Симеоново“. Планира се разширение на 193-а детска градина, като там се предвиждат и 3 нови яслени групи. За обекта вече има издадено разрешение за строеж. Разширение ще се прави и на 139-о училище. Става дума за сградата в двора на училището, която беше спасена през 2018 г. и остана общинска собственост. До 21-во училище пък ще бъде изградена модерна спортна зала. Дреков предлага във “Витоша ВЕЦ - Симеоново” да бъде изградена и поликлиника за по-доброто здравно обслужване на живеещите там. На ул. “Бигла” пък се планира нов 3-етажен модерен медицински център, който ще е част от oбщинското 13-о ДКЦ. Обновен ще бъде и пазар “Римска стена“, който ще е с изцяло нова визия с акцент върху останките от древния град. Център за изкуство и култура пък трябва да отвори врати в метростанция „Джеймс Баучер“. Нов линеен парк ще има по поречието на р. Драгалевска, ще се обновят зелените площи по протежение на локалното платно на бул. „Черни връх“ и ще се изгради градинката пред църквата „Въздвижение на Светия Кръст Господен“. “Успяхме заедно с гражданите да поставим основата на цялостната промяна на район “Лозенец”. За разлика от други за мен “Лозенец” е лична кауза, защото съм роден, израснал и живея тук”, казва Любомир Дреков.", "date": "2019.10.07", "title": "Ремонт на квартални улици, тротоари и ново осветление преобразяват “Лозенец”"}
{"url": "https://www.24chasa.bg/novini/article/7694862", "text": "Турската лира поевтинява спрямо долара и еврото по време на търговията в понеделник, след като Белият дом заяви, че Анкара скоро ще започне да провежда военни операции в Северна Сирия, като въоръжените сили на САЩ няма да я подкрепят или да участват в тях, предава  . През последните месеци инвеститорите внимателно следят напрегнатите взаимоотношения между Анкара и Вашингтон, след като съюзниците в НАТО имат спорове по редица въпроси, включително по отношение на техните различия за политиката в Сирия и закупуването от Турция от руските противоракетни отбранителни системи С-400. Турция многократно заплаши да извърши нахлуване в североизточната част на Сирия срещу подкрепената от САЩ кюрдска милиция (YPG), обвинявайки Вашингтон в отлагане на усилията за създаване на \"безопасна зона\" по протежение на турската граница. След телефонен разговор между президентите Реджеп Ердоган и Доналд Тръмп, Белият дом заяви в неделя, че няма да подкрепи нахлуването на Турция и че американските войски ще напуснат района. Междувременно ООН предупреди, че се подготвя за възможно най-лошия сценарий по отношение на сирийската криза. Всички това се отразява негативни на турската валута, като в началото на търговията в понеделник тя поевтиня с близо 1% спрямо щатския долара преди да парира част от първоначалните си загуби. През европейската ранна следобедна търговия щатският долар поскъпва с 0,7% към 5,7400 турски лири, като в същото време еврото нараства с 0,65% към 6,3000 лири. Агенция Ройтерс цитира неназован валутен дилър да посочва: \"Докато изявлението на Съединените щати дава зелена светлина за военната операция в Сирия, за която Турция споменава отдавна, тази операция оставя много въпросителни относно това как ще се развие самият процес\". През миналата година турската лира се обезцени с близо 30% спрямо долара по време на валутната криза, която беше породена от опасения относно политическата намеса в паричната политика на Турската централна банка, както и от влошаването на двустранните отношения между Вашингтон и Анкара. В рамките на настоящата година турската лира загуби около 8% от стойността си спрямо долара. Геополитическото напрежение около предстоящите военни действия на Турция в Северна Сирия провокира и първоначален спад на основния фондов индекс на борсата в Истанбул BIST100 с около 0,8%, преди обаче да последва негово повишение с над 1%.", "date": "2019.10.07", "title": "Турската лира поевтиня на фона на опасенията от военна операция в Сирия"}
{"url": "https://www.24chasa.bg/novini/article/7694886", "text": "Окръжна прокуратура-Ловеч внесе в съда обвинителен акт срещу Р.М., убил с брадва бащата на 8-годишно момиче, съобщиха от държавното обвинение. На 26.04.2019 г., около 19:36., в Троян, на паркинга пред блок в жк „Хр.Смирненски“, Р.М. удря с брадва в лявата част на шията 31-годишния М.И. от същия град - според обвинението смъртта е умишлена. На 26.04.2019 г. следобед, братът на обвиняемия, бил в района на люлките до склад за безалкохолни напитки в града, където се скарал с 8-годишно момиче. Той я нарекъл „тъпанарка“ и й ударил шамар, а тя го ритнала и избягала, като по-късно се оплакала на баща си. Около 19:00 ч. на същия ден обвиняемият бил пред блока, в който живеел. На пейка пред входа седели С.М. - баща на обвиняемия, брат му и техен съсед, разговаряли. Около 19:30 ч. при тях дошъл пострадалият М.И., който започнал да му говори, че синът му е ударил дъщеря му. Бил в нетрезво състояние, псувал и се заплашвал, като държал дясната си ръка назад със свит юмрук. Бащата на обвиняемия му казал да си върви, защото е пийнал, да дойде на другия ден да се разберат. По време на разправията обвиняемият, стоял на около 1,5-2 м и не се намесвал, но в един момент отишъл до колата, взел от там брадва, приближил се към М. И. и нанесъл силен удар с брадвата в задната лява част на шията. От удара пострадалият паднал на земята, а извиканият екип на бърза помощ установил смъртта му. Предстои насрочване на делото за разглеждане от съда.", "date": "2019.10.07", "title": "Съдят мъж, заклал бащата на ученичка заради обида"}
{"url": "https://www.24chasa.bg/novini/article/7695020", "text": "Българският партньор на фалиралия британски туроператор \"Томас Кук\" - \"Астрал холидейз\" обяви, че влиза в процедура по несъстоятелност. Това съобщиха от агенцията в официалния си сайт. С огромно съжаление и разочарование, искаме да Ви съобщим, че се налага да прекратим дейността и да започнем процедура по обявяване в несъстоятелност на „АСТРАЛ Холидейз Интернешънъл“ АД от 07.10.2019 г. след почти 24 години присъствие на туристическия пазар и въпреки неимоверните усилия на ръководството и служителите. Това решение е взето след изключително много дискусии, усилия и опити да се осигури финансиране за дружеството. Причините да се стигне до тук са комплексни, но това, което ни остава са спомените, невероятните моменти, когато Вие сте били щастливи, и когато сме били причината за Вашето добро настроение и пълноценна почивка. През годините винаги сме се старали да постигаме високо качество на предлаганите от нас услуги и да осигурим максимален комфорт на нашите клиенти, както и незабравими изживявания. Уверяваме Ви, че ръководството на „АСТРАЛ Холидейз Интернешънъл“ АД е предприело всички необходими мерки и e изпълнило всички свои задължения във връзка със Закон за туризма, за да защити Вас, своите клиенти. „АСТРАЛ Холидейз Интернешънъл“ АД поддържа валидна застрахова „Отговорност на туропратора“, за да може там където нашите неимоверни усилия не са достатъчни, да бъдем подкрепени от нашите партньори ЗК „Уника“. Пътуванията на всички клиенти, закупили почивки от „АСТРАЛ Холидейз Интернешънъл“ АД, които в момента се намират зад границата са изцяло платени, поради което не съществува опасност от проблеми с полети или отказ за настаняване в хотели или други туристически услуги. „АСТРАЛ Холидейз Интернешънъл“ АД няма да има възможност да осъществи бъдещи планирани пътувания на част от своите клиенти след 07.10.2019г. Клиенти с бъдещи пътувания, които са заплатени на 100% от АСТРАЛ Холидейз Интернешънъл към партньори, ще бъдат лично уведомени от служители на „АСТРАЛ Холидейз Интернешънъл“ АД. Клиенти, закупили само услугата самолетен билет с редовни или нискотарифни авиолинии, също ще осъществят своите пътувания, тъй като всички билети са вече закупени и платени от „Астрал Холидейз Интернешънъл“ АД. За проверка на разписанието и часовете на полетите, препоръчваме клиентите да направят справка със съответната авиокомпания, когато наближи датата на пътуване по издадените вече самолетни билети. Подчертаваме, че клиентите на „Астрал Холидейз Интернешънъл“ АД, които са внесли депозити или са платили изцяло сумите по своите бъдещи организирани пътувания, но АСТРАЛ Холидейз не е заплатил към партньор или доставчик, ще бъдат обезщетени както следва по закон. Те са гарантирани със застраховка „Отговорност на туроператора“, сключена между „Астрал Холидейз Интернешънъл“ АД и ЗК „Уника“, с покритие - 700 000 лв. Координатите за връзка със застрахователя и още полезна информация са посочени в съответните договори за туристически пакети и приложенията към тях. Искрено съжаляваме и се извиняваме за създалата се сложна ситуация, както и за дискомфорта, която тя предизвиква за нашите клиенти и партньори. За дългите години работа сме предоставили качествени услуги на много туристи, като винаги сме се стремели към коректно обслужване. Бихме желали да благодарим на всички свои клиенти и партньори за дългогодишното доверие, както и за проявеното разбиране в тази изключително тежка за нас ситуация.", "date": "2019.10.07", "title": "\"Астрал холидейз\" - партньорът на \"Томас Кук\" у нас, фалира"}
{"url": "https://www.24chasa.bg/novini/article/7695030", "text": "ВКС потвърди присъдата срещу Марин Петров за опит за убийство на Януш Сотиров – син на Кирил Киров с псевдоним „Японеца“, съобщиха от Върховния касационен съд.  С решението си по наказателното дело тричленен състав на ВКС оставя в сила присъдата от 25.10.2018 г. на Софийския апелативен съд (САС). Решението е окончателно. Делото е образувано по касационни жалби на подсъдимия Марин Петров и на частния обвинител Януш Сотиров срещу присъдата на САС. С първоинстанционната присъда на Софийския градски съд (СГС) Марин Петров е признат за виновен в това, че на 02.05.2015 г. в гр. София, кв. „Факултета“, в съучастие като извършител с Георги Петров (подбудител), направил опит умишлено да умъртви Януш Сотиров, прострелял го, при което, макар и да е довършено изпълнителното деяние, не настъпили предвидените в закона и искани от подсъдимите общественоопасни последици. На Марин Петров е наложено наказание „лишаване от свобода“ за срок от 9 години. Подсъдимият е признат за виновен и за държане на огнестрелно оръжие без надлежно разрешение, като му е наложено наказание „лишаване от свобода“ за срок от 3 години. Определено е едно общо наказание „лишаване от свобода“ за срок от 9 години. С присъдата на СГС Георги Петров е признат за виновен в това, че в съучастие като подбудител склонил съучастника си Марин Петров умишлено да умъртви Януш Сотиров, като в резултат на това Марин Петров направил опит умишлено да умъртви Януш Сотиров. На подсъдимия Георги Петров е наложено наказание „лишаване от свобода“ за срок от 3 години, чието изпълнение е отложено за срок от 4 години. С въззивната присъда на САС е отменена частично първоинстанционната, като Георги Петров е оправдан. Тричленният състав на ВКС намира и двете касационни жалби за неоснователни. В мотивите се посочва, че САС не е допуснал нарушения в аналитичната си дейност при оценката и анализа на доказателствените материали. По повод на акцента в жалбата на Марин Петров, поставен върху показанията на свидетелите Киров и синовете му Януш и Спартак Сотирови и неспособността им да изведат еднопосочни и категорични фактически данни за авторството на деянието върховните съдии приемат, че САС е проверил тяхната годност и относимост към предмета на делото и ги е съпоставил с останалите доказателства, като е отчел спецификите в отношенията между участниците в инкриминираните събития преди 02.05.2015 г. и тези, развили се на същия ден. Измежду тях е откроил нанесения побой на съпругата и двете дъщери на подсъдимия Марин Петров от свидетеля Киров и синовете му. Изследвал е причините за нагнетяване на настроенията в квартала, където е направен опит за покушение, обсъдил е твърденията за дългогодишната вражда между двете семейства. Върховните съдии са категорични, че фактическите констатации за хронологията на събитията не са изведени единствено въз основа на показанията на посочения кръг лица, а след съвкупна преценка на събраните преки и косвени доказателства – показания, заключения на назначените експертизи, протоколи за оглед на местопрестъплението, за снемане на обтривки от ръцете Марин и Георги Петрови, за доброволно предаване на дрехите на Януш Сотиров и др. „Въззивният прочит на изброените доказателствени материали е направен при стриктно съблюдаване на процесуалните правила и тези на формалната логика, което лишава възражението на защитата за едностранчив и тенденциозен анализ от основателност. Информацията, съдържаща се в показанията на свидетелите Киров, Спартак Сотиров и Януш Сотиров, не остава изолирана от изброените доказателствени материали, а позволява извода за тяхната достоверност относно автора на деянието и използваното от него средство“, пише в решението на ВКС. Според върховните съдии при оценката на доказателствата САС не е допуснал нарушение на процесуалните правила и професионално е защитил вътрешното си убеждение за виновност на подсъдимия Марин Петров и по двете му обвинения. Материалният закон е приложен правилно, като присъдата не почива на предположения, както твърди защитата, категорични са върховните съдии. Относно доводите за явна несправедливост на наказанието в мотивите на решението на ВКС се подчертава, че то е отмерено съобразно изискванията на закона, като са отчетени степента на обществена опасност на деянието и дееца. Според върховните съдии не е основателно твърдението в жалбата на частния обвинител Януш Сотиров, че присъдата е постановена при съществени процесуални нарушения, тъй като въззивният съд е игнорирал събраните доказателства за престъпната дейност на Георги Петров. Неоснователно е и искането на за увеличение на наказанието на Марин Петров, тъй като определеното наказание е в състояние да изпълни целите, предвидени в чл. 36 от НК, като въздейства предупредително и възпиращо над останалите членове на обществото, без да бъде проява на прекомерна репресия срещу подсъдимия Марин Петров, чиято личност не се отличава съществено от личността на извършителите на престъпления от същия вид, с оглед на настъпилия резултат.", "date": "2019.10.07", "title": "Окончателно от ВКС: 9 г. затвор за Марин Петров за опит за убийството на сина на Киро Японеца"}
{"url": "https://www.24chasa.bg/novini/article/7695034", "text": "Слух в Сливен, че представители на Агенцията за закрила на детето и служители на социалното министерство ще извеждат от училищата ромски деца, за да ги дадат за отглеждане в интернат, защото не са припознати от бащите им, подлуди днес стотици родители от циганския квартал на града \"Надежда\". В него повечето деца са точно с такава съдба. Роми твърдели, че получили информация по телефона, според която дори вече 2 такива деца били изведени насила от класните си стаи. Около 10,30 часа като по команда те буквално нахлуха в двете основни училища \"Братя Миладинови\" и \"Юрий Гагарин\" в квартал \"Даме Груев\", в които учат предимно ученици от ромски произход, за да приберат децата си веднага вкъщи. Очевидци казват, че имало опасност бъдат изпотрошени входните врати и някой да пострада. Учителите нямало как да се противопоставят, а и се съгласили да пуснат учениците, за да не ескалира ситуацията. Класните стаи се опразнили за минути. Само от училище \"Братя Миладинови\" били отведени около 550 деца - учениците от първа смяна, а за втората смяна дошли само 15-20 ученици, а трябвало да бъдат към 600. Сходна била ситуацията и в другото основно училище - \"Юрий Гагарин\", както и в целодневната детска градина \"Звездица\". Ситуацията не е непозната в района - преди няколко години слух, че рокери ще вилнеят в махалата също стана причина да бъдат опразнени местните училища. Случайно или не, вчера на посещение в Сливен за откриването на новата учебна година в Професионалната гимназия по текстил и облекло бе министърът на образованието Красимир Вълчев, който бил уведомен за случилото се. Тъкмо в Сливен той обяви, че близо 44 хиляди деца в цялата страна са били записани в училище за последните 2 години, в които работят екипите по Механизма за връщане в образованието на отпадналите. По думите на министъра, предизвикателството сега пред образователното министерство е да накарат учениците да ходят редовно на училище. Той определи посещаемостта в проблемните училища между 40 и 50 процента. Но тъй като няма гаранция, че утре, вторник, прибраните днес деца от квартал \"Надежда\" ще се върнат в клас, учителите ще обикалят родителите на възпитаниците си, за да ги успокоят и убедят да върнат отрочетата си в училище. По ирония на съдбата тъкмо сливенски учители протестираха на първия учебен ден срещу задължението да събират отсъстващите ученици от домовете, което им налагат новите разпоредби на МОН. За проблема е съобщено и в полицията, униформените проверяват кой се е обаждал на родителите, тъй като ставало въпрос за явна провокация. Към 13,00 часа днес от община Сливен разпратиха официално съобщение от зам.-кмета Румен Иванов, който твърди, че новината за две принудително изведени от училище деца в квартал \"Даме Груев\" е фалшива новина. Според Румен Иванов, ставало въпрос за изкуствено нагнетяване на напрежението и престъпна злоупотреба със страховете на хората. \"Недопустимо е да бъдат правени подобни внушения към родителите. Призовавам всички, които имат отношение към предизвикването на този проблем, да не използват децата и техните родители за осъществяването на своите цели и политически амбиции\", се казва в съобщението на зам.-кмета. В него той призовава към спокойствие, нормализиране на обстановката и настоява още от вторник и сряда да се осигури присъствие на децата в училище. По информация на Dariknews същият проблем вчера възникнал и в градовете Ямбол и Карнобат.", "date": "2019.10.07", "title": "Психоза в циганския квартал на Сливен, родители масово прибраха децата си от училище"}
{"url": "https://www.24chasa.bg/novini/article/7695004", "text": "Вижте какво още пише той по този повод в социалната мрежа: \"Вчера професор Герджиков заяви: “... зaкoнът нe пoзвoлявa пaртия дa урoнвa дoбрoтo имe и прecтиж нa държaвнocттa. A нaрушeниe нa тoвa изиcквaнe ce cъдържa oщe в имeтo нa caмaтa пaртия \"Нямa тaкaвa държaвa\". Малко факти. Първо: Няма закон в България, който да има такъв текст, какъвто импровизирано посочва професорът. Второ: В член 4-ти от Закона за политическите партии пише следното: “Организацията и дейността на политическите партии се осъществяват въз основа на Конституцията, законите и в съответствие с техните устави.” Трето: Ето какво пише в Конституцията: Член 44. (1) Гражданите могат свободно да се сдружават. (2) Забраняват се организации, чиято дейност е насочена срещу суверенитета, териториалната цялост на страната и единството на нацията, към разпалване на расова, национална, етническа или религиозна вражда, към нарушаване на правата и свободите на гражданите, както и организации, които създават тайни или военизирани структури, или се стремят да постигнат целите си чрез насилие. (3) Законът определя организациите, които подлежат на регистрация, реда за тяхното прекратяване, както и взаимоотношенията им с държавата. Пояснявам за професора – в тези текстове на Конституцията се говори за дейност, а не за име. Четвърто: Единственото място в Закона за политическите партии, където се говори за име, е следният текст: Член 14. (2) Не се допуска повтаряне на наименованието или абревиатурата на друга партия, както и прибавянето към тях на думи, букви, цифри, числа или други знаци. И пето: В закона за Юридическите лица с нестопанска цел, който е водещият закон по отношение на сдруженията, а партиите също са сдружение по смисъла на закона, пише следното: Чл. 7. (1) Наименованието трябва да включва ясно означение на вида на юридическото лице с нестопанска цел. (2) Наименованието трябва да не въвежда в заблуждение и да не накърнява добрите нрави. Това са фактите. В крайна сметка, твърдението “Няма такава държава” не отговаря на въпроса “каква?” Каква “такава” държава няма? Отговорът на този въпрос оставям на вас. Защото, в крайна сметка, държавата е такава, каквато си я направим\". \"За мен наименованието на партията на Слави Трифонов накърнява добрите нрави, тъй като отрича, че има такава държава. Очевидно е, че става дума за България, едва ли за Шри Ланка, което означава, че отрича, че има такава държава\", коментира проф. Огнян Герджиков пред \"24 часа\". Като юрист за мен е смущаващо името, допълни той. И уточни, че мнението му е лично и не ангажира никого, а съдът е този, който ще прецени дали да допусне регистрацията на новата партия или не.", "date": "2019.10.07", "title": "Слави учи Герджиков на право, професорът: Името на партията му накърнява добрите нрави"}
{"url": "https://www.24chasa.bg/novini/article/7695049", "text": "43-годишният Мартин К. е привлечен като обвиняем от Районната прокуратура във Варна за телефонна измама, извършена в съучастие с неустановено до момента лице. Той е с мярка за неотклонение „задържане под стража“, взета от Варненския районен съд. На 3 октомври Мартин въвел в заблуждение жена, че участва в полицейска операция по задържането на измамници. За да съдейства на полицията, жената предоставила 7150 лева и 1000 долара, които трябвало да остави на определено място във Варна. В хода на разследването по този случай е било установено също, че Мартин е съпричастен и към друга телефонна измама, извършена на 2 октомври. При нея също бил използван класическият сюжет за полицейска операция за залавяне на престъпници. Измамената жена предала 300 лева и златни накити, които оставила във Варна. И двете жертви на телефонните измами са от Добрич. Голямата част от златните накити са били намерени при претърсване в обитаваното от семейството на Мартин жилище във Варна. Оттам са иззети суми в различни валути, както и вещи, за които се предполага, че са получени от други измами. 43-годишният мъж е осъждан за престъпление против данъчната системата.", "date": "2019.10.07", "title": "В ареста е телефонният измамник, карал жени от Добрич да носят пари във Варна"}
{"url": "https://www.24chasa.bg/novini/article/7695076", "text": "Турция заяви, че няма да остави \"Ислямска държава\" да се завърне в Сирия, след като планирана от Анкара военна операция срещу сирийска кюрдска милиция, която стои начело на борбата срещу джихадистите, събужда опасения от завръщане на радикалната групировка, предадоха АФП и БТА. Турция ще продължи да се бори срещу ДАЕШ /арабски акроним на \"Ислямска държава\"/ и няма да я остави да се завърне било то под една или друга форма, заяви в Туитър турският президентски говорител Ибрахим Калън. САЩ обявиха в неделя вечерта, че Турция ще проведе \"скоро\" военна операция в Северна Сирия и че американските военни ще напуснат района в непосредствена близост до операцията, насочена срещу сирийската кюрдска милиция Сили за защита на народа /СЗН/. Белият дом посочи това в съобщение, като информира за телефонен разговор между американския президент Доналд Тръмп и турския му колега Реджеп Тайип Ердоган. Калън припомни, че целта на Анкара е да създаде \"зона за сигурност\", за да отдели турската граница от позициите на СЗН в Сирия и да даде възможност за за завръщане на сирийските бежанци, намиращи се в Турция. Силите за защита на народа бяха в челните редици на борбата срещу \"Ислямска държава\" с подкрепата на САЩ и на други западни страни като Франция. Анкара обаче разглежда СЗН като терористична организация, свързана с нелегалната Кюрдска работническа партия /ПКК/. Турският президент Реджеп Тайип Ердоган заяви днес, че турска военна операция може да започне във всеки момент в Североизточна Сирия и че американското изтегляне от района е започнало.", "date": "2019.10.07", "title": "Турция: Няма да оставим \"Ислямска държава\" да се завърне в Сирия"}
{"url": "https://www.24chasa.bg/novini/article/7695070", "text": "Група астрономи от Великобритания и САЩ предполагат, че в края на Слънчевата система, в допълнение към мистериозната девета планета, има няколко малки черни дупки или друга планета. Резултатите от проучването са публикувани в arXiv.org. Учените се заинтересували от аномалии в така наречения Пояс на Койпер, разположен отвъд орбитата на Плутон: там орбитите на телата с най-големи периоди са разтегнати и групирани в една и съща посока по неясни причини, а яркостта на звездите се увеличава. Това показва наличието на редица други тела, които може да се окажат черни дупки, но и много вероятно – планета, предава  . Самото съществуване на деветата планета днес е под въпрос. Само няколко косвени доказателства говорят в полза на този факт. Има и хипотеза, че това не е планета, а също първична черна дупка, просто с много малък диаметър. Авторите на изследването подчертават, че единственото доказателство за това е откриването на движещ се източник на рентгенови или гама лъчи, но все още не е ясно как точно може да се направи това.", "date": "2019.10.07", "title": "Зад Плутон може да се крие още една планета"}
{"url": "https://www.24chasa.bg/novini/article/7695086", "text": "Съединените щати трябва да се измъкнат от \"нелепи безкрайни войни\" и да се бият \"само там, където е от наша полза\", заяви президентът Доналд Тръмп в понеделник, след като реши да изтегли американските войски от съвместни операции с Турция в Северна Сирия. \"Съединените щати трябваше да бъдат в Сирия в продължение на 30 дни, това беше преди много години. Ние останахме и навлизаме все по-дълбоко и по-дълбоко в битки, без да виждаме каква е целта\", започна Тръмп поредица от туитове, като продължи да изразява и недоволството си от отношенията на Европа към заловени бивши бойци на Ислямска държава, предаде  . \"Кюрдите се биеха с нас, но платихме огромни средства и оборудване, за да го направят. Те се бият с Турция от десетилетия. Удържаха тази битка почти 3 години, но е време да се измъкнем от тези нелепи безкрайни войни, много от които са родови, и да върнем нашите войници у дома. Можем да се бием там, където имаме полза, и да се бием само, за да спечелим\", написа Доналд Тръмп. Турция, Европа, Сирия, Иран, Ирак, Русия и кюрдите сега трябва сами да се справят със ситуацията, добави той, но обеща отново да \"смаже\" ИДИЛ, \"ако те дойдат някъде близо до нас!\".", "date": "2019.10.07", "title": "Тръмп: Време е да върнем нашите войници у дома, да спрем тези нелепи безсмислени войни"}
{"url": "https://www.24chasa.bg/novini/article/7695093", "text": "Един от тазгодишните лауреати на Нобеловата награда в областта на медицината или физиологията сър Питър Ратклиф счита, че са възможни още много открития в областта на възприемчивостта на клетките към кислорода, съобщава агенция ТТ, цитирана от БТА. \"Надявам се, че сме помогнали за популяризирането на тази област в научните изследвания. Има много неща за откриване и в бъдеще. Въздействието на кислорода върху клетките никога не е било \"временно\" или \"модно\" направление в науката. То и в бъдеще ще привлича вниманието на учените!\", заяви нобелистът. Ратклиф съобщи, че вече празнува с колегите си от Оксфордския университет по повод присъдената му Нобелова награда. \"Разбира се, че съм безкрайно щастлив. Обикновено за лауреатите се носят какви ли не слухове, но ви уверявам, че никога не съм си представял, че ще бъда удостоен с подобна чест. Когато започвах изследванията си, не съм си и помислял, че ще доведат до такъв резултат. Безусловно, това е награда за цялата научна област\", отбеляза ученият.", "date": "2019.10.07", "title": "Нобеловият лауреат Питър Ратклиф очаква нови открития за реакциите на клетките към кислорода"}
{"url": "https://www.24chasa.bg/novini/article/7695104", "text": "Прокуратурата в италианската столица започна разследване за отправяне на тежка заплаха, след като чучело на климатичната активистка Грета Тунберг беше открито обесено под римски мост, предаде Франс прес, като се позова на италиански медии. На снимка, разпространена в социалните мрежи, се вижда чучело с две плитки като тези на 16-годишната шведка и закачена на парапета на моста табелка с надпис на английски език: \"Грета е твоят бог\", предава БТА. Снимката предизвика незабавна реакция от страна на политиците. Кметицата на Рим Вирджиния Раджи от антисистемното Движение \"Пет звезди\" изрази в Туитър от името на града солидарност със семейството на момичето, а водачът на управляващата Демократическа партия Никола Дзингарети осъди \"зловещото насилие\" - израз на неспособността на извършителите \"да уважават идеи, които не споделят\". Преди година Грета Тунберг стана инициатор на ученическото движение \"Петъци за бъдещето\" в защита на климата. На 27 септември тя приветства мащабната мобилизация на последователите на каузата в Италия. Според организаторите на \"Петъци за бъдещето Италия\" на призива им в цялата страна тогава са откликнали общо един милион младежи.", "date": "2019.10.07", "title": "Обесено чучело на Грета Тунберг намериха под мост в Рим, прокуратурата започна разследване (Видео)"}
{"url": "https://www.24chasa.bg/novini/article/7695073", "text": "Изграждаме 11 нови спортни зали в кварталите, за да осигурим добри условия за спорт близо до дома. До две години ще имаме 6 многофункционални спортни зали в училища, които ще са с отворен достъп в извън учебно време. Други 5 зали планираме в партньорство със спортни федерации и изявени български спортисти. Това каза кандидатът за кмет на София Йорданка Фандъкова на среща с асоциацията „Здраве и фитнес“. Фандъкова припомни, че над 10 от училищата в София не са имали физкултурни салони. „Всички училища в София до края на 2021 г. ще имат физкултурни салони. Остава ни да започнем строителството на салон на 100 ОУ в „Сердика и на 9-а Френска езикова гимназия. Изградихме 8 физкултурни салона и 7 са в строителство към момента“, обясни Фандъкова. 6-те многофункционални спортни зали ще бъдат изградени към 2 СУ в район „Витоша“, 51 СУ в район „Красно село“, 55 СУ в район „Студентски“, 144 СУ в район „Младост“ и 56 и 79 СУ в район „Люлин“. Спортните зали, които ще бъдат изградени в партньорство със спортни клубове и изявени спортисти са в „Лозенец“ до 21 СУ, в район „Подуяне“ до метростанцията в „Левски“, в район „Люлин“ на ул. „Дж. Неру“ и ул. „Индира Ганди“, в район „Илинден“ срещу входа на „Западен парк“ и в район „Слатина“. „Създаването на повече и добри условия за спорт е моя лична кауза. Новите спортни зали са важни, но е важна и финансовата подкрепа за спортни събития на спортните клубове, училищата, детските градини и неправителствени организации. Спортът е освен здраве е и превенция срещу агресията и зависимостите. Ключова е и работата с треньорите и инструкторите, които работят ежедневно с децата и младите таланти на София“, каза Фандъкова. Район „Студентски“ ще бъде първият, в който ще се проведат срещи с ученици с цел превенция срещу използването на вредни вещества и хранителни добавки. „Планираме изграждане на 3 скейт-парка и нов ремонт и изграждане на спортни игрища в кварталите“, допълни Фандъкова. На срещата присъстваха кандидатът за кмет на район „Студентски“ от коалиция ГЕРБ/СДС Димитър Дилчев и кандидатите за съветници Анатоли Илиев, Татяна Георгиева, Димитър Вучев и председателя на асоциация „Здраве и фитнес“ Петър Ангелов. В разговора участва и координаторът на ГЕРБ за 23 МИР и зам.-председател на ПГ на ГЕРБ Александър Ненков.", "date": "2019.10.07", "title": "Фандъкова: Изграждаме 11 нови спортни зали в кварталите"}
{"url": "https://www.24chasa.bg/novini/article/7695127", "text": "Досъдебно производство за пътнотранспортно произшествие с двама загинали граждани на Молдова ръководи Окръжната прокуратура в Силистра. Оцелял, макар и ранен, е шофьорът на автомобила, който е настанен в болница с фрактура на двата крака. Тежкият пътен инцидент е станал днес около 9 часа в района на село Черковна, което се намира на пътя Дулово - Силистра. Автомобилът с молдовска регистрация се удря в дърво. Пътникът, който се возел на предната седалка, и съпругата му, която пътувала отзад, са загинали на място. Тримата се връщали от почивка в Инстанбул. 33-годишният шофьор Иван В. ще бъде привлечен към наказателна отговорност за престъпление по член 343, ал. 3 от НК. Назначени са експертизи, които трябва да установят има ли алкохол или наркотици в кръвта на водача, както и причините за тежкия пътен инцидент. Действието по разследването продължават.", "date": "2019.10.07", "title": "Двама граждани на Молдова загинаха след катастрофа в Силистренско"}
{"url": "https://www.24chasa.bg/novini/article/7695353", "text": "Катастрофа. на пътя гр. Враца – гр. Оряхово след разклона за с. Чирен. В единия от леките автомобили е намерено починало лице, чиято самоличност е в процес на изясняване. Инцидентът е станал на 4-ти октомври. Образувано е досъдебно производство.                                                                                                                                                                                                                                                                                                                                 ", "date": "2019.10.07", "title": "Тежка катастрофа на Враца-Оряхово, има починал"}
{"url": "https://www.24chasa.bg/novini/article/7695299", "text": "Шотландски съд отхвърли днес искането за издаване на разпореждане, което да принуди британския министър-председател Борис Джонсън да търси отлагане на Брекзит, ако не постигне споразумение с Европейския съюз до 19 октомври, предаде Ройтерс. Джонсън обещава, че Великобритания ще напусне ЕС на 31 октомври и че няма да иска допълнително отлагане, предава БТА. Миналия месец обаче парламентът прие закон, който изисква премиерът да поиска отлагане, в случай че не успее да постигне сделка до 19 октомври, освен ако депутатите не одобрят напускане без споразумение. Джонсън казва, че ще спази закона, но същевременно се придържа към обещанието си да изведе Великобритания от ЕС до 31 октомври, без да обясни очевидното противоречие. Противници на Брекзит поискаха първоинстанционната палата на върховния граждански съд в Шотландия да издаде разпореждане, принуждаващо Джонсън да се съобрази със закона. Искането обаче беше отхвърлено. Съдията по делото каза, че уверенията, предоставени от главния правителствен юридически съветник в Шотландия, означават, че това не е необходимо. \"Правителството приема, че при изпълнението на своята политика трябва да се съобразява със закона от 2019 г. След като това е ясно заявената позиция на правителството пред съда, няма нужда да се постановяват принудителни разпореждания срещу него или срещу министър-председателя\", заяви съдията. Един от вносителите на искането каза, че решението ще бъде обжалвано утре пред апелативната палата на съда.", "date": "2019.10.07", "title": "Шотландия отхвърли искане за съдебна заповед, принуждаваща Джонсън да търси отлагане на Брекзит"}
{"url": "https://www.24chasa.bg/novini/article/7695366", "text": "13 жени са загинали при потъването на   малко след полунощ днес, предаде Франс прес, като се позова на бреговата охрана, съобщи БТА. Някои от жертвите са били бременни. Десетина души, сред които осем деца, както и бременни жени, остават в неизвестност. 22 човека са били спасени. Корабчето с близо 50 мигранти на борда се преобърнало при бурно море на около 11 километра от Лампедуза, съобщи по-рано италианската брегова охрана, цитирана от ДПА. Плавателният съд потеглил от Тунис. На борда му имало тунизийци и граждани на африкански страни южно от пустинята Сахара.", "date": "2019.10.07", "title": "13 жени загинали при потъването на корабчето с мигранти край Лампедуза"}
{"url": "https://www.24chasa.bg/novini/article/7695402", "text": "Пентагонът ще изпрати 20 000 военнослужещи за участие в ученията Defender Europe-20, планирани за април и май догодина, съобщи в понеделник Европейското командване на САЩ (EUCOM). Това ще бъде най-голямото разполагане на американски военни сили в Европа за последните 25 години. \"Очаква се в учението да участват около 37 000 американски съюзнически и войници от партньорски държави, като САЩ ще разгърнат близо 20 000 военнослужещи\", се добавя в изявлението на EUCOM, предаде  . Необходимото за ученията оборудване се планира да бъде преместено в Европа още през февруари, като самото учението ще струва 340 милиона долара, съобщи Европейското командване на САЩ. Планира се военните учения да се проведат в десет европейски държави, като основните учения са определени за Германия и Полша.", "date": "2019.10.07", "title": "САЩ ще изпратят 20 000 войници за мащабни учения в Европа"}
{"url": "https://www.24chasa.bg/novini/article/7695450", "text": "Изследователи съобщават, че са разгадали механизма, предпазващ бавноходките от радиация, пише Лайв сайънс, цитирана от БТА/ Бавноходките са микроскопични безгръбначни, известни с невероятната си издръжливост. В екстремни условия въпросните създания изпадат в състояние на анабиоза, което може да продължи с години и дори десетилетия. Една от най-невероятните \"суперсили\" на бавноходките е устойчивостта на радиация. Учени от САЩ са установили, че за това им помага свързаният с ДНК протеин Dsup (damage-suppresor protein), който е наличен единствено при тези същества. Въпросният протеин намалява с 40 процента увреждането на ДНК, причинено от рентгеновите лъчи. Бавноходките могат да издържат на хиляда пъти по-голяма доза радиация в сравнение с други животни. В настоящото проучване специалистите са открили, че протеинът Dsup се свързва с хроматина - нуклеопротеина, съставляващ основата на хромозомите, обяснява професор Джеймс Кадонага от Калифорнийския университет - Сан Диего. При облъчване на организма с рентгенови лъчи, водните молекули се разделят на силно реактивен кислород и водород. Тези радикали могат да увредят ДНК вътре в клетките. Протеинът Dsup обаче създава защитна обвивка около хроматина, предотвратявайки увреждането на клетъчната ДНК. \"След като вече знаем как работи протеинът Dsup, имаме трамплин, за да преминем към практическото му използване\", казва Кадонага. Въз основа на откритието учените могат да разработят нови протеини, които са по-устойчиви на радиация, отбелязва ученият.", "date": "2019.10.07", "title": "Бавноходките издържат на хиляда пъти по-голяма радиация от други животни"}
{"url": "https://www.24chasa.bg/novini/article/7695400", "text": "Съюзници на американския президент Доналд Тръмп са оказвали през пролетта натиск върху Украйна за смяна на ръководството на украинската държавна компания \"Нафтогаз\", предаде Асошиейтед прес. Според източници на агенцията става дума за бизнесмени, поддържащи Републиканската партия. Те са се възползвали от връзките си с президента Тръмп и с неговия личен адвокат Руди Джулиани, за да опитат да сменят ръководството на \"Нафтогаз\". Замисълът им е бил впоследствие с помощта на новото ръководство да бъдат сключвани изгодни договори между украинската компания и компании, контролирани от съюзници на Тръмп, предава БТА. Бизнесмените започнали да упражняват натиск върху Украйна по този въпрос още по времето на бившия украински президент Петро Порошенко, който загуби на президентските избори тази година. За президент на Украйна бе избран Володимир Зеленски, чийто разговор с Тръмп за бившия американски вицепрезидент Джо Байдън е сега в центъра на разследването в Камарата на представителите за импийчмънт на Тръмп. Опитите за смяна на ръководството на \"Нафтогаз\" продължили и след идването на власт на Зеленски. В тях взел участие и американският министър на енергетиката Рик Пери, отбелязва Асошиейтед прес. Министърът упражнил натиск върху Зеленски да уволни членовете на надзорния съвет на компанията и на тяхно място да назначи хора, посочени в изтогвен от Пери списък. Не е ясно дали опитите на Пери за смяна на ръководството на \"Нафтогаз\" са били съгласувани със съюзниците на Джулиани. Не е ясно и каква помощ (ако въобще е предоставял такава) е оказвал Джулиани на клиентите си при упражняването на натиск за сключване на договори за продажба на газ с украинската компания. Пери и Джулиани отричат да са извършили нещо нередно.", "date": "2019.10.07", "title": "Съюзници на Тръмп оказали натиск над Украйна за смяна на ръководството на \"Нафтогаз\""}
{"url": "https://www.24chasa.bg/novini/article/7693747", "text": "Антимафиоти от ГДБОП и полицията в Септември проверяват как на фейсбук страницата на средно училище “Христо Ботев” в града се е появила агитация за червената кандидатка за кмет Петя Цанкова. Проверява се не само незаконна предизборна агитация, но и дали е извършето компютърно престъпление, обясниха пред “24 часа” източници от ГДБОП. Цанкова е учителка и допреди 6 години е преподавала именно в това училище в Септември, а в момента работи в езиковата гимназия “Бертолт Брехт” в Пазарджик. Сигнал за провокацията до органите на реда е бил подаден от директорката на училището Галя Дишкова, съобщи тя пред “24 часа”. На 30 септември, късно вечерта, на страницата на СОУ “Христо Ботев” в социалната мрежа е на община Септември от БСП и областен лидер на социалистите Петя Цанкова. Става дума за интервю пред частно радио на зам.-председателя на БСП Кирил Добрев, в което се говори и за община Септември, поради което Петя Цанкова го качва на своята фейсбук страница. В статуса си тя дори благодари на Добрев, че я е подмладил. От профила на кандидатката обаче информацията е взета и споделена на страницата на училището, където остава около 20 минути. Веднага след като училището установило злоупотребата, публикацията е премахната. “Научих за публикацията на страницата на училището на следващия ден и незабавно уведомих полицията в Септември и ГДБОП. Аз нямам достъп до администраторския панел на страницата, такъв са имали предишни директори. Той заяви, че нищо не е качвал и нищо не знае. Това вероятно е провокация, която уронва доброто име на училището и не знам от кой и защо е направена. Надявам се компетентните органи да си свършат работата и да открият провокатора”, обясни директорката. В неведение от станалото е и кандидатката за кмет на Септември Петя Цанкова, която смята, че споделената на страницата на училището публикация от нейния фейсбук профил е провокация срещу нея. “Аз не мога да нося отговорност, ако някой сподели моя публикация на друг профил, без аз нищо да знам”, категорична е Цанкова. Тя смята, че е абсурдно да се помисли дори, че може да направи подобно нещо. Цанкова е учителка и преподава в езиковата гимназия в Пазарджик. Била е преподавател в СОУ “Христо Ботев” в Септември преди 6 години и Говорителят на полицията Мирослав Стоянов информира, че полицията в Септември работи по случая и събраните материали ще бъдат предадени на Общинската избирателна комисия в Септември по компетентност. До момента в ОИК - Септември няма подадена жалба по случая, съобщи за “24часа” председателят на комисията Мануел Манчев. на септември Над 90 са жалбите и сигналите, които са постъпили в Централната избирателна комисия относно местните избори на 27 октомври. Част от тях касаят регистрацията на партии, коалиции и независими кандидати от ОИК, а други - заличаване на регистрация на кандидати за общински съветници и кметове. Така например след обжалване на отказа на ОИК - София, да регистрира кандидати на “Християндемократическа партия на България”, сред които за кмет на София - бившата кметица на район “Младост” Десислава Иванчева, заради подадени след крайния срок документи те все пак бяха регистрирани след решение на ЦИК. Оказа се, че представители на партията били влезли в сградата, в която се помещава ОИК - София, 10 минути преди изтичането на срока. В столичната общинска избирателна комисия са постъпили 17 жалби и сигнали. От началото на предизборната кампания, която стартира преди десетина дни, има и сигнали за поставени плакати на нерегламентирани места. Сред жалбите, които обаче останаха без последствия дори след произнасяне на съда, е на друг от кандидатите за кмет на София - Мая Манолова. Тя подаде жалба срещу “Труд” заради материал, за който твърди, че съдържа обидни и клеветнически твърдения. Но бе отхвърлена като неоснователна от магистратите. В съда все още е решение на ЦИК, с което определя за първи път в София да има три приемателни пункта, в които членовете на секционните избирателни комисии да носят бюлетините и да отчитат вота. Глоба от 2000 до 5000 лв. пък комисията ще наложи на лидера на “Атака” Волен Сидеров заради поведението му по време на предаването “Референдум” на БНТ преди няколко дни. Комисията бе сезирана по случая от СЕМ и БНТ. ЦИК остави без разглеждане жалбата на шефа на предизборния щаб на “Атака” Десислав Чуколов срещу БНТ. Става дума за писмо от генералния директор на БНТ, в което се иска партията да посочи участник, различен от Волен Сидеров, за участие в предаването “Панорама” миналия петък. В сигнала на “Атака” се твърди, че съгласно споразумението за отразяване на предизборната кампания БНТ трябва да осигури равнопоставено отразяване на проявите на всеки кандидат, затова партията трябвало да бъде представена в “Панорама” от кандидата си за кмет на столицата - Волен Сидеров. Според ЦИК обаче искането е неоснователно, защото БНТ има право да извършва преценка и да отказва излъчването на форми за отразяване на кампанията по съображения относно законността и моралността на съдържанието им. Още в събота Сидеров заяви пред “24 часа”, че в неделя ще отиде на заседанието на ЦИК, за да поиска обяснение от членовете на комисията. То обаче беше променено и вместо в ранния следобед се проведе по обяд.", "date": "2019.10.07", "title": "Антимафиоти проверяват кандидатка за кмет хакнала ли е фейсбука на бившето си училище"}
{"url": "https://www.24chasa.bg/novini/article/7695462", "text": "Председателят на Съвета на директорите на ВМЗ ЕАД Сопот Атанас Богданов и изпълнителният директор на държавното дружество инж. Иван Гецов бяха на официално посещение в Египет на 4 октомври, където се срещнаха с министъра на военното производство Мохамед ал-Асар и неговия екип. ВМЗ запозна домакините със своите производствени възможности и продуктовата гама. Обсъдени бяха различни форми на сътрудничество между българската оръжейница и военните заводи към египетското Министерство на отбраната. По време на срещата и дискусиите върху широк кръг въпроси стана ясно, че има реални възможности за взаимно сътрудничество. Двете страни се споразумяха да обменят посещения на технически делегации, за да уточнят конкретни параметри и да работят за тяхното изпълнение. \"След нашето посещение уверено мога да кажа, че през 2020 година ще нарасне многократно стокообменът на ВМЗ с различни производствени звена и организации в Египет. Поставихме началото на съвършено ново ниво на взаимоотношения, основано на доверие, коректно партньорство и реални резултати\", коментира инж. Иван Гецов.", "date": "2019.10.07", "title": "ВМЗ договаря износ на продукция за Египет"}
{"url": "https://www.24chasa.bg/novini/article/7695453", "text": "Сливенският окръжен съд наложи мярка за неотклонение \"задържане под стража\" на мъж, блъснал момиче на пешеходна пътека, съобщи говорителят на Окръжната прокуратура в Сливен Ваня Белева.  Инцидентът е станал в 4 часа на 6 октомври на булевард \"Бургаско шосе\" в града. Обвиняемият е избягал от местопроизшествието. Той е издирен и задържан, като пробата за употреба на алкохол е отчела 2.24 промила, предава БТА. Предвиденото от закона наказание за подобен род престъпления е от 3 до 15 години затвор и отнемане на шофьорската книжка. Задържаният е с чисто съдебно минало. Мярката може да бъде обжалвана в тридневен срок пред Бургаския апелативен съд.", "date": "2019.10.07", "title": "Оставиха в ареста мъжа, прегазил момиче на пешеходна пътека в Сливен"}
{"url": "https://www.24chasa.bg/novini/article/7695481", "text": ". За да успокоят притеснените семейства, просветното ведомство ще инициира разговори с учители и родители във връзка с разпространението на дезинформация, свързана с неверни твърдения, предаде bTV.  „МОН не може да допусне училищата да бъдат обект на такава атака, чиято цел е създаване на напрежение и внушаване на страхове. В същото време можем да го считаме и за целенасочена атака към една от най-важните задачи пред образователната система и усилията на цялата общност – всяко дете да посещава училище”, пише в съобщение на просветното ведомство. От МОН призовават при съмнения родителите да се обръщат за информация и съдействие към институциите – училище, регионално управление на образованието структури на МТСП и МВР. Просветното министерство е сигнализирало компетентните органи за получените сигнали за организирани акции по отписване на ученици от училища.", "date": "2019.10.07", "title": "МОН: Слухът, че се извеждат деца от училище, е атака срещу образователната система"}
{"url": "https://www.24chasa.bg/novini/article/7695478", "text": ", а за визово нарушение и нейният случай се разглежда по ускорена процедура, съобщи агенция ИСНА, цитирана от Ройтерс, като се позова на говорителя на правителството на Иран. \"Става дума за визово нарушение и няма връзка с шпионаж. Случаят на Юзик се разглежда от иранските власти по ускорена процедура\", каза Али Рабии. В петък, 3 октомври, руското външно министерство извика иранския посланик в Москва за обяснения по повод задържането на журналистката, предава БТА. \"Отнасяме се негативно към задържането (на Юзик) и смятаме за неприемливо задържането на руски журналисти. Надяваме се, че в най-близко време тя ще бъде освободена и руската страна ще получи необходимите обяснения\", заяви говорителят на Кремъл Дмитрий Песков. Посолството на Русия твърди, че руската гражданка не е информирала дипломатическата мисия за проблемите, свързани с отнемането на паспорта й на летище \"Имам Хомейни\", отбелязва ТАСС. В кратък телефонен разговор с майка си на 2 октомври вечерта Юзик казала, че агенти от службите за сигурност са нахлули в хотелската й стая в Техеран и са я задържали по подозрение във връзки с разузнавателните служби на Израел, разказа бившият й съпруг Борис Войцеховски пред Ройтерс. Той подчерта, че Юзик няма (двойно) израелско гражданство, нито израелска виза, и за последен път е била в Израел преди 15-17 години, за да прави репортаж за израелската армия за руския в. \"Комсомолская правда\". Юзик е работила като репортер в ростовския кореспондентски пункт на вестника и в списание \"Русский Newsweek\". От 2003 г. се занимава с литературна работа и журналистически разследвания. През 2003 г. публикува книгата \"Годениците на Аллах\" (\"Невесты Аллаха\"), преиздана в девет страни, автор е и на книгата \"Беслански речник\" (\"Бесланский словарь\").", "date": "2019.10.07", "title": "Иран: Руската журналистка Юлия Юзик е задържана за визово нарушение, не за шпионаж"}
{"url": "https://www.24chasa.bg/novini/article/7695700", "text": "„В новия програмен период ще имат възможност както общините, така и бизнеса, и областните администрации да разсъждават малко по-освободено, защото там вече средствата няма да бъдат така строго профилирани както в този - за образователна, социална и за въздействия в определена зона. Те ще бъдат за цялата територия. Така че всички ще могат да бъдат партньори и да решават основни проблеми на цялата територия. Така че тази свобода в следващия програмен период ще даде възможност да няма бели петна на картата, които да не са се докоснали за финансиране от оперативната програма. Строителната програма на общините и на МРРБ е мащабна. Догодина България ще бъде пак една голяма строителна площадка и се надявам да не се спекулира с обжалването, защото това губи време, води по някой път и до загуба на средства“. Това заяви в Смолян министърът на регионалното развитие и благоустройството Петя Аврамова. Аврамова заяви, че за област Смолян средствата в този програмен период са 45 млн. лв. като специално за община Смолян новата зала е една от придобивките, за която са усвоени европейски средства. „Община Смолян успешно усвоява средствата по ОП \"Региони в растеж\".Обектите, изпълнени в образователна инфраструктура, са четири училища и една детска градина. Тази ос е на стойност 6,6 млн. лв. като общината изпълнява и други проекти за градска среда и социална инфраструктура“, каза тя. Аврамова заяви, че за област Смолян средствата в този програмен период са 45 млн. лв. като специално за община Смолян новата зала е една от придобивките, за която са усвоени европейски средства. „Община Смолян успешно усвоява средствата по ОП \"Региони в растеж\".Обектите, изпълнени в образователна инфраструктура, са четири училища и една детска градина. Тази ос е на стойност 6,6 млн. лв. като общината изпълнява и други проекти за градска среда и социална инфраструктура“, каза Аврамова. Тя заяви и пълната подкрепа на регионалното министерство за проекта за ГКПП - Рудозем - Ксанти. За пункта е възложена поръчка от областната администрация на Смолян, има договор за изпълнението му, но е нужно държавно съфинансиране. Заедно с депутатите д-р Даниела Дариткова и д-р Красимир Събев и областния управител на Смолян Недялко Славов тя откри новата физкултурна зала на Профилирана природо-математическа гимназия „Васил Левски“ в кв. „Райково“. Той е изграден по проект \"Обновяване и енергийна ефективност на образователна инфраструктура в гр. Смолян\", финансиран от управляваната от МРРБ Оперативна програма „Региони в растеж“ 2014-2020 г. Учениците на елитната гимназия, която отбелязва 100-годишнината си, за първи път влязоха днес в новия физкултурен салон.", "date": "2019.10.07", "title": "Министър Аврамова: Догодина България пак ще една голяма строителна площадка"}
{"url": "https://www.24chasa.bg/novini/article/7695698", "text": "Германският канцлер Ангела Меркел обеща днес в град Зинсхайм, Югозападна Германия, целите за намаляване на вредните емисии да придобият законова сила. Това стана след съмнения, породени от публикация на списание \"Шпигел\", че те няма да намерят място в нов законопроект за опазване на климата, предаде ДПА, цитирана от БТА. На церемония по откриването на зала, посветена на опазването на климата в Зинсхайм, Меркел изтъкна значението на механизмите за контрол в новия законопроект, но същевременно отбеляза ширещото се безпокойство за изпълнението му. \"Този мониторинг, този надзор, ще залегне недвусмислено в закона за опазването на климата\", каза Меркел. Тя обеща, че в законопроекта, който в сряда ще бъде разгледан от кабинета за окончателно одобрение, ще бъдат включени надеждни механизми за мониторинг. В публикацията на \"Шпигел\" се отбелязваше, че от законопроекта са отпаднали предвидените гаранции за намаляване на вредните емисии и че предвиденият в него експертен форум за наблюдение на изпълнението на закона на практика е беззъб. Според списанието текстът на законопроекта съзнателно е бил разводнен по настояване на партиите в управляващата коалиция от консервативния блок. Министърът на околната среда от Германската социалдемократическа партия Свеня Шулце отрече това. Екоорганизации изразиха гнева си: \"Националните цели за климата за 2040 и 2050 г., договорени от това правителство преди по-малко от две години, просто вече ги няма\", написа екоорганизацията БУНД. Кристоф Балс от \"Джърмануоч\" заяви, че според него новият закон за опазване на климата е кух. Днес в Зинсхайм Меркел добави във връзка с критиките, че правителството се придържа към договореното в Парижкото споразумение за климата от 2015 г. Целта по думите й е до 2050 г. да бъде постигната климатична неутралност. \"Това е много амбициозна цел\", заяви тя. \"Но вярвам, че това е правилната цел\", добави Меркел. Германското правителство си поставя за цел до 2030 г. парниковите емисии да намалеят с 55 процента в сравнение с равнищата от 1990 г. \"Смятаме, че трябва да започнем малко по-бавно, за да накараме колкото се може повече хора да се присъединят към нас\", каза Меркел. В същото време тя остави отворена вратата за промени, чрез които да бъде гарантирано, че годишните цели ще бъдат постигнати.", "date": "2019.10.07", "title": "Меркел обеща след критики целите за климата да залегнат в закон"}
{"url": "https://www.24chasa.bg/novini/article/7695719", "text": "Американският президент Доналд Тръмп днес заплаши, че ще разруши икономиката на Турция, ако Анкара предприеме някакви действия, излизащи от рамките на позволеното, предадоха световните агенции, съобщи БТА. Изявлението на Тръмп бе направено след решението му да изтегли американските сили от Североизточна Сирия. Както съм казвал и преди, ако Турция направи нещо, което аз при цялата си огромна и ненадмината мъдрост, сметна за излизащо от рамките на допустимото, ще залича икономиката на Турция, написа Тръмп в Туитър.", "date": "2019.10.07", "title": "Тръмп плаши да разруши икономиката на Турция, ако Анкара предприеме действия в Сирия"}
{"url": "https://www.24chasa.bg/novini/article/7695715", "text": "Семейството на двегодишно дете събира пари за операция в чужбина. Момичето страда от рядко заболяване, при което едното му краче остава по-късо. От болница в Съединените щати им дават надежда. Йордана е най-голямата сбъдната мечта на Кристина. Бременността й минала добре и не подозирала, че детето й ще се появи на бял свят със здравословен проблем. „Още първите дни след раждането, видяхме, че краченцето й е обездвижено и не е в правилната си позиция”, разказва майката на Йордана – Кристина Славчова. Лекарите поставят диагнозата „проксимален бедрен дефицит” – рядка малформация на тазобедрената става и прогресивно намаляване на бедрената кост, предаде  В резултат на това, едното краче не Йордана вече е по-късо от другото с 5 сантиметра. И скъсяването ще продължи, ако не бъдат предприети мерки. „Казаха ни, че има нужда от оперативно лечение. Което ще продължи дълги години. Предложиха ни операции, които могат да наброяват десет!”, обяснява Кристина. Лекарите у нас също извършват подобни операции - 2 пъти годишно. И на деца над 3-годишна възраст. А семейството на Йордана се страхува да чака. „Досега нито в България, нито в Европа не е правена такава операция на 2-годишно дете. Операцията е рядка и рискована”, казва Славяна Петрова, Славяна Петрова. Но от клиника в САЩ им дават надежда, че ще направят две операции на Йордана още преди да е навършила 3. Имат и резервирана дата за първата – 13 февруари догодина. Тя струва близо 330 хиляди лева. „До момента са събрани 169 хиляди и остават 160 хиляди лева”, казва майката на Йордана. А дотогава детето ще ходи със специални обувки, при които едната платформа е удължена, за да изравни разликата в крачетата. „Мечтая си да я видя да ходи боса. И да е щастлива. И да мога да й купя обувки от нормален магазин..... За Йордана има създадена и DMS дарителска кампания. Може да изпратите дарителски смс с текст на латиница: DMS YORDANA на 17 777. Може да дарите пари за малката Йордана и по следните начини: Дарителска сметка в лева: Обединена Българска Банка IBAN: BG70 UBBS 8002 1084 3315 40 BIC: UBBSBGSF Титуляр: Йордана Слави Йорданова helpkarma: Да помогнем на Йордана да ходи", "date": "2019.10.07", "title": "Двегодишно българче се нуждае от операция в САЩ, страда от рядко заболяване"}
{"url": "https://www.24chasa.bg/novini/article/7695737", "text": "    За първи път от догодина с рамковия договор между здравната каса и лекарския съюз на болниците ще бъде спуснат стандарт какви да са заплатите на лекари, медицински сестри и санитари. Той ще е в проценти, а не в твърди суми, стана ясно от изказване на зам.-шефа на КНСБ д-р Иван Кокалов след разговори с вицепремиера Томислав Дончев, здравния министър Кирил Ананиев и шефката на асоциацията на здравните специалисти Милка Василева. Какво ще е съотношението, не бе уточнено. Ананиев обаче вече предложи методика за заплатите в болниците, според която съотношението трябва да е 1:1,7:2,2 съответно за санитар, медсестра и лекар. Здравното министерство ще контролира стриктно държавните и областните болници дали спазват новия стандарт за заплащането, гарантира в понеделник Ананиев. С 200 млн. лв. да се увеличи бюджетът на болниците през 2020 г. и 3/4 от тях, или 150 млн. лв., да бъдат приоритетно насочени за увеличаване на заплатите на лекари и медицински сестри, обеща Кирил Ананиев след срещата. Тя се проведе, докато в центъра на София имаше протест на медицинските сестри и други здравни специалисти, но този път организиран от КНСБ. Протестът искаше достигане на заплащането, договорено в колективния трудов договор - 900 лв. за професионалистите по здравни грижи в общинските болници, 950 лв. за тези в университетските и 1100 - 1200 лв. начална стартова заплата за лекарите.  “Наш анализ през последните години показа, че обемът дейност е достигнал таван и тези пари ще влязат като увеличение на клиничните пътеки. Преобладаващата част от тях, поне 3/4, трябва да отидат за персонал, с които по нашите сметки ще се покрият нивата по колективния трудов договор”, заяви Ананиев. От общия размер на всички средства за болнична помощ, които ще се достигнат през 2020 г., пък ще бъде заложено поне 50% да бъдат за заплати. За тази година общият бюджет на касата за болниците бе малко над 2 млрд. лв. Освен болничните медсестри за по-добро заплащане настояват и работещите в системата на училищното и детското здравеопазване. Там обаче оставали още въпроси за изясняване и щели да се водят допълнителни преговори, каза след срещата шефът на КНСБ Пламен Димитров. Ще бъдат направени и законови изменения за финансирането на малките общински болници, които не могат да изработят достатъчно средства чрез клинични пътеки и така да достигнат минималното заплащане по колективния трудов договор.", "date": "2019.10.07", "title": "Спускат стандарт за заплатите на лекари, сестри и санитари (Обзор)"}
{"url": "https://www.24chasa.bg/novini/article/7695778", "text": "Младоженка и трима души от нейното семейство загинаха, докато си правиха селфи на язовир в Индия, съобщи Франс прес, цитирана от БТА.  Агенцията припомня, че Индия е страната с най-много случаи на фатални селфита в света. Група от шестима души позирала за този вид снимки, когато позиращите се подхлъзнали и паднали. Младоженецът, който правел селфитата, не бил сред загиналите. Той се хвърлил във водата и успял да спаси една от жените, но останалите се удавили. Една от жертвите се оказал 14-годишен ученик. Според статистиките жертвите на селфита в периода 2011-2107 година са 259 души. Индия е страната, дала най-много жертви, следвана от Русия, САЩ и Пакистан", "date": "2019.10.07", "title": "Младоженка и трима души от нейното семейство загинаха, докато си правеха селфи"}
{"url": "https://www.24chasa.bg/novini/article/7695790", "text": "Преди около 3,5 милиарда години водата от езерата и реките на планетата Марс се е изпарила заради промени в климата, предаде Франс прес, цитирана от БТА.  Агенцията цитира публикацията в сп.\"Нейчър джиосайънс \" на екипа на Уилям Рапин от Калифорнийския технологичен институт. Специалистите внимателно проучили данните, получени от марсианския роувър на НАСА \"Кюриосити\" през 2017 година от кратера Гейл, който е на около 3,5 милиарда години. \"По това време са настъпили драстични промени в климата на Червената планета. Нейната атмосфера е била силно нарушена от слънчевия вятър, а това безвъзвратно е променило климата й\", поясни Рапин. По време на проучванията на \"Кюриосити\" в кратера Гейл в продължение на стотици метри били открити променящи се отлагания на соли в седиментната почва. Те свидетелстват за силни изпарения на водата от тази епоха.", "date": "2019.10.07", "title": "Водата на Марс се е изпарила преди 3,5 милиарда години"}
{"url": "https://www.24chasa.bg/novini/article/7695720", "text": "Софийският университет ще изгради център за върхови научни постижения в областта на големите данни и изкуствения интелект, в който ще работят около 100 млади учени. Целта е да се анализират данни и на база на открити взаимовръзки да се правят научни изследвания в четири направления с голяма социална значимост - бъдещи градове, интелигентно правителство, умна индустрия и цифрово здравеопазване. Иновациите в центъра ще бъдат разработвани в три модерни технологични лаборатории – за моделиране на процесите в градска среда (City Living Lab), за интердисциплинарно сътрудничество с индустрията (Digital Twin Lab) и за виртуална реалност и визуализация на големи данни (Open Visualization Lab). Лабораториите ще са в центъра на жизнена екосистема, в която иновативни идеи ще бъдат генерирани, развити в проекти и популяризирани в ефективно сътрудничество с правителството, индустрията, академията и обществените организации. Проектът се нарича “Големи данни за интелигентно общество” (GATE). Той ще продължи 7 години. Стойността му е около 60 млн. лв. и е финансиран от програма “Хоризонт 2020”, Оперативна програма “Наука и образование за интелигентен растеж”, както и от правителството и индустрията. Партньор на Софийския университет е университетът “Чалмърс” в Швеция. На старта на проекта присъстваха ректорът на Софийския университет проф. Анастас Герджиков, европейският комисар по цифрова икономика и цифрово общество Мария Габриел, ръководителят на отдел в Генерална дирекция “Научни изследвания и иновации” на ЕК Магда ди Карли, ръководителят на отдел в Изпълнителната агенция за научни изследвания на Европейската комисия Алеш Фиола, заместник-министърът на образованието и науката Деница Сачева. Центърът ще бъде единствен подобен институт в Източна Европа, докато в Западна Европа вече работят 55. Иновациите ще бъдат разработвани в три модерни технологични лаборатории - за моделиране на процесите в градска среда, за интердисциплинарно сътрудничество с индустрията и за виртуална реалност и визуализация на големи данни. С част от финансирането ще бъде построена нова сграда в кампуса на университета в столичния квартал “Лозенец”. Чрез мултидисциплинарни образователни програми на европейско и световно ниво GATE ще обучи отлични изследователи и професионалисти в областта на изкуствения интелект и големите данни. Мария Габриел изтъкна колко е важно сътрудничеството за постигане на целите и поздрави екипа на проекта GATE, защото показват как Европа може да действа заедно. Тя посочи, че е важно да продължим успешната работа с партньорите си, да покажем своя потенциал в тази област, своите традиции и потенциал и не на последно място – този потенциал да се превърне в конкретни резултати и възможности. ", "date": "2019.10.07", "title": "Пробив! Софийският университет ще моделира градовете в суперцентър"}
{"url": "https://www.24chasa.bg/novini/article/7695791", "text": "Бившият зам.-министър на икономиката Александър Манолев отива на съд заради къщата за гости в Сандански, финансирана от Европа със 700 хил. лв., съобщиха от Окръжната прокуратура в Благоевград. Заедно с него пред Темида ще се изправи и дъщерята на детегледачката му Анна Димитрова, която е използвана за подставено лице. 25-годишната Димитрова е обвинена като извършител на злоупотребата с европейски пари, а Манолев е подбудител и помагач. Анна Димитрова е представяла неверни сведения, за да може фирмата ѝ да получи финансирането, с което е изградена луксозната къща на Манолев. Всичко започва на 13 май 2013 г., когато фирмата на Анна Димитрова кандидатства по програма “Развитие на селските райони”, за да направи къща за гости. В основата на измамата е лозе от 10 дка, става ясно от съобщението на прокуратурата. За да докаже, че има доходи и е регистрирана като земеделски производител, дъщерята на детегледачката представила няколко документа, сред които и счетоводни, че са налице основания за регистрацията ѝ като земеделски производител. Дала в Държавен фонд “Земеделие”, където шефът на майка ѝ е член на управителния съвет, договор за отдаване под наем на земеделска земя с дата 1 октомври 2011 г. и стопанисване на лозе с площ 9,7 дка в петричкото с. Кулата, откъдето е родът на Манолев. Разследването на прокуратурата показало, че по това време лозето не е било стопанисвано от фирмата ѝ. Въпреки че нямала пари да инвестира в проекта, Анна Димитрова подписала декларация, че е осигурила 577 хил. лв. без ДДС. Освен това потвърдила, че през 2012 г., когато е на 20 г., е имала приход минимум 50% от продажба на грозде, което също не било вярно. Александър Манолев напусна поста си след скандала с къщата за гости. Луксозното имение, снимано с дрон в основата на къщата за гости на бивш зам.-министър На 30 април 2014 г. с писмо пред ДФЗ девойката отново представила документи за разходи и получаване на приходи от лозето. Приложила договор за наем с Александър Манолев, който уж бил наемодател на масива. В същото време обаче имотът е бил собственост на друга фирма. Освен това Анна Димитрова показала фактури за обработка на лозето и продажба на грозде сорт “Мелник”, въпреки че посочените в тях дейности не били извършени реално. Накрая дъщерята на детегледачката подписала и декларация, че всички документи са истински и са подписани от нея. Александър Манолев е подсъдим като подбудител на Анна Димитрова за злоупотребата с пари от Европа за изграждането на къщата. Давал ѝ съвети как да кандидатства, осигурил счетоводна и строителна фирма, недвижим имот, върху който да се изгради къщата за гости, учредил правото на строеж. Освен това е дал заем от 700 хил. лв. на фирмата на подставеното лице, за да може да се изгради къщата за гости, след което да се преведат парите от програмата за развитие на селските райони. Александър Манолев е осигурил и лозето за регистрацията на Димитрова като земеделски производител. Той подписал договор за даване под наем на масива, въпреки че не бил собственик на лозето по това време.", "date": "2019.10.07", "title": "Измама с лозе в основата на къщата за гости на бивш зам.-министър"}
{"url": "https://www.24chasa.bg/novini/article/7695804", "text": "30-годишен мъж от Стара Загора е арестуван за блудство с 12-годишната дъщеря на жената, с която живее на семейни начала, съобщи прокуратурата. На 2 октомври детето влязло в банята, а след него нахълтал и пастрокът му. Извратенякът започнал да опипва момиченцето по цялото тяло. То се развикало и мъжът избягал от апартамента. Детето разказало на майка си и тя подала сигнал в полицията. Приятелят ѝ още същата вечер бил задържан. ", "date": "2019.10.07", "title": "30-годишен от Стара Загора блудствал с доведената си дъщеря в банята"}
{"url": "https://www.24chasa.bg/novini/article/7695701", "text": "31-годишният старши софтуерен инженер в “Гугъл” д-р Свилен Кънев е носителят на голямата награда “Джон Атанасов” за 2019 г. Отличието му връчи президентът Румен Радев. Подгласник на победителя пък стана 29-годишният д-р инж. Светлин Пенков, доктор по роботика и изкуствен интелект от Единбургския университет. Той се връща в България през август, за да основе компания тук. Президентът награди с грамота “Джон Атанасов” и учениците Радослав Димитров, Звездин Бесарабов и Андрей Гиздов. И тримата за членове на клуба на “24 часа” “Отличниците на България”. Отличени бяха и учениците Виктор Велев и Димитър Чакъров. Грамота от Румен Радев получи и Румен Данговски, син на бившата правосъдна министърка Цецка Цачева. Той работи върху разработката на чипове, работещи със светлина, а не с електрони. “Най-вече ме радва, че където и да учите, в каквито и научни звена и лаборатории у нас и по света да работите, вие го правите с мисъл за България и съхранявате връзката си с България”, каза в приветствието си към учените Румен Радев. Президентът тази година постави нова традиция - с грамота да бъде отличен преподавател - вдъхновител и създател на талант. Тази година това е д-р Бисерка Йовчева, гл.ас. в Катедрата по компютърна информатика на Шуменския университет, основател на Школа “А и Б”.", "date": "2019.10.07", "title": "Радев награди отличници на “24 часа” и инженер от Google с “Джон Атанасов”"}
