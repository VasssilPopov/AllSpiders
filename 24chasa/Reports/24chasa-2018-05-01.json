{"url": "https://www.24chasa.bg/novini/article/6841480", "text": "Кметът на италианския остров Капри обяви, че ще последва примера на Венеция и ще въведе мерки за ограничаване на тълпите от туристи, пише в. “Дейли мейл”. Джани де Мартино предупреди още миналата година, че прочутият италиански курорт се пръска по шевовете от милионите посетители и скоро ще се взриви. Сега обаче, окуражен от примера на Венеция, той е решил да действа. В града на каналите бяха инсталирани бариери на най-посещаваните места, които пренасочват потока от туристи, когато станат прекалено натоварени. “Не можем да спрем туристите да идват, но можем да вземем мерки, за да подобрим ситуацията”, обяви кметът на о. Капри. Според статистиката миналата година островът е бил посетен от над 2 млн. души. ", "date": "2018.05.01", "title": "И Капри ще спира туристи след Венеция"}
{"url": "https://www.24chasa.bg/novini/article/6841777", "text": "Сергиите на площад \"Славейков\" в София вече са премахнати и от книжния пазар са останали само ламарини. Поставени са и ограничителни ленти, а същинските ремонтни дейности започват до дни и ще продължат близо година, предава  . Според плановете на общината ще бъде намален броят на масите, на които се продават книги. Площадът трябва да бъде изцяло обновен, а осветлението - подменено. Междувременно търговците ще са пред хотел \"Рила\". „СО не е излязла с информация какво ще стане с тези търговци, защото не може тяхното препитание да бъде отнето просто така”, коментира Борис Бонев от „Спаси София”. След повече от 10 години, фонтанът на площада ще бъде възстановен. Той беше спрян след трагичен инцидент, при който от токов удар загина минувач. Ремонти започват и по улица „Граф Игнатиев”, където ще бъде изцяло подменено трамвайното трасе. „По време на реконструкцията трамвайното движение ще бъде спряно, трамвайните линии ще бъдат ремонтирани основно, изцяло построен на ново релсовия път. В това време, в което трамваите са спрени, ще има заместващ автобус”, обясни зам.-кметът по транспорта Евгени Крусев.", "date": "2018.05.01", "title": "Преместиха сергиите от площад \"Славейков\" в София"}
{"url": "https://www.24chasa.bg/novini/article/6841555", "text": "Столичният район “Младост” отново е без кмет, след като временно изпълняващият длъжността Владимир Клисуров ще напусне поста само след 5 дни на него. В четвъртък той бе избран от Столичния общински съвет, въпреки че искаше да си направи самоотвод. Причината е, че в молбата си за отпуск задържаната за подкуп Десислава Иванчева бе посочила за заместник Клисуров, но за назначаването му липсва издадена от нея заповед. Така СОС го назначи за временно изпълняващ. Това означава, че той не може да депозира оставката си, защото няма кой да я приеме. Това, което може да направи, е сам да се пусне в отпуск и да посочи свой заместник. В профила си във фейсбук Клисуров пише, че не може да се справи със задачата на кмет и е уведомил за това екипа на районната администрация и кмета на София Йорданка Фандъкова в понеделник. На срещата се е обсъждала ситуацията в района- задачи като ремонта на квартални улици, косене и т н., разказаха запознати. Фандъкова е уверила Клисуров, че може да разчита на помощ за всичко, което е важно за района, включително решение на проблема със спорни имоти, ако има законосъобразни предложения как. Отвърнал ѝ, че ще излезе в отпуск и иска да напусне, но ще се консултира с юрист. До понеделник вечерта той не е депозирал документ в общината. “Донякъде съм разочарован от гражданите на “Младост” и на София. В социалните мрежи виждам огромна подкрепа за г-жа Десислава Иванчева и г-жа Биляна Петрова, но на протестите в тяхна защита се събират едва десетки хора”, пише още той. И посочва за нов кмет своя заместник арх. Румен Русев. Като бягство от отговорност и от последиците от управлението на екипа на Иванчева определи оттеглянето на Клисуров шефът на СОС Елен Герджиков. “Те 2 г. управляват, затова няма как да приемем обяснението му, че сега осъзнава своята некомпетентност”, каза той. Надявал се, че прехвърлянето на отговорност не е умишлено и не цели още по-голям хаос. Клисуров вярвал на колегата си Русев, защото е специалист и отличен администратор. “Очаквам той и екипът да разглеждат строителните книжа под лупа и да използват всички законови възможности, за да спасят зелените площи и без това недостатъчните паркинги в “Младост”, написа на страницата си Клисуров. Но до вчера привечер още не бе информирал лично Русев за назначението. Клисуров обяснява, че за краткия си престой начело на района не е подписвал разрешителни за строеж: “Аз съм член на “Зелен Младост”, извървях пътя дотук с нашия лидер Десислава Иванчева, която запали искрата в нашия квартал, и няма как да си оцапам ръцете с подписи върху разрешителни за строежи в паркове, в зелени площи и върху паркинги.” Приел поста само за да има кой да разпореди плащанията към детските градини и училищата. Докато още не е разписал отпуска си обаче, той ще внесе в СОС предложение за провеждане на референдум срещу презастрояването. То включва същите модифицирани въпроси, под които се бяха подписали 14 000 души. “Подкрепяте ли в срок от 2 години да се приемат изменения в Подробните устройствени планове на “Младост”, които да не позволяват ново застрояване на съществуващите зелени площи, междублокови пространства, терени с разположени съоръжения за игра на деца, паркинги и погранични на парковете територии?”, гласи първият. А 2-ият: “Подкрепяте ли за срок от 2 години да се обяви мораториум върху издаването на разрешения за строеж и започващо строителство в район “Младост”? ", "date": "2018.05.01", "title": "Тупик! “Младост” пак без кмет – Клисуров в отпуск, разочарован леко от столичани и съкварталци (Обзор)"}
{"url": "https://www.24chasa.bg/novini/article/6841706", "text": "Две жалби блокират строителството на магистралата от софийския околовръстен път до Калотина. Поръчките са спрени, докато Комисията за защита на конкуренцията (КЗК) не се произнесе, съобщиха от Агенция “Пътна инфраструктура”. На 4 април фирма “Некст Инвест” е подала жалба в КЗК с искане за временно спиране. По този начин компанията е блокирала търга за модернизацията на отсечката от околовръстното до Калотина. Причината е разяснения на пътната агенция по условията на обществената поръчка. Тя бе обявена в началото на март и е на стойност 4,3 млн. лв. Изпълнителят трябва да упражнява строителен надзор и проверка на документи. Другата жалба, която блокира аутобана, е постъпила в антимонополния орган на 19 април. И тя е с искане за временно спиране но срещу друг търг - за модернизация на участъка от Калотина до пътен възел “Храбърско”. От регистъра на КЗК се вижда, че на същата дата фирма “Индустриална строителна техника” се е обърнала към регулатора заради “бездействие на АПИ”. Търгът за консултант бе обявен на 19 февруари 2018 г. Според условията срещу 2,4 млн. лв. изпълнителят трябваше да изготви доклад и одит за пътната безопасност, както и да упражнява строителен надзор. Очакванията бяха строителството да стартира още през тази година и магистралата да е готова около 2021 г. Ако обаче жалбите до КЗК продължат или фирми се обърнат към Върховния административен съд, вероятно изграждането на магистралата ще се забави.", "date": "2018.05.01", "title": "Две жалби блокират магистралата до Калотина"}
{"url": "https://www.24chasa.bg/novini/article/6841565", "text": "“Ще обжалвам!” Така Божидар Димитров посрещна отказа на Агенцията по вписванията да регистрира движението му “Кан Кубрат\". Историкът обаче не бил изненадан. “Очаквах неприятности, защото знам, че всеки нов, който влиза в политиката, се подлага на атака от всички възможни страни”, каза той пред “24 часа”. Проблемът с регистрацията е от декларираната цел на сдружението - президентска република. “От агенцията се позовават на чл. 1, ал. 1 от конституцията, където се казва, че България е парламентарна република и това не може да бъде променено освен чрез държавен преврат. За Бога! Да прочетат конституцията!”, възкликна бившият шеф на НИМ. И съветва чиновниците да видят члена от конституцията за свикване на Велико народно събрание. Дори ако не уважат обжалването, той можел да ги даде на съд за противоконституционни действия. Проф. Димитров не приема, че по закон само партия, но не и гражданско движение може да се бори за промяна на конституцията. Дава за пример инициирания от Слави Трифонов референдум. Ако пак го отрежат, той на свой ред щял да състави инициативен комитет, в който ще покани и Слави, и ще готвят референдум за Велико НС и преход към президентска република. А броят на депутатите ще се намали на 100.", "date": "2018.05.01", "title": "Отрязан за движението си, Божидар Димитров обжалва, пробва референдум за Велико НС"}
{"url": "https://www.24chasa.bg/novini/article/6841469", "text": "Детските рождени дни в ЕС вече ще се празнуват без балони на пластмасови дръжки, ако Еврокомисията осъществи намеренията си. Тя подготвя директива, която ще доведе до забраната на пластмасовите сламки, прибори, чинии и кутии за храна за еднократна употреба. Така Европа иска да увеличи приноса си към опазването на световния океан и плажовете, които са силно замърсени с пластмасови отпадъци. Според проект на документа, до който се е добрало изданието “Политико”, Еврокомисията се е спряла първо на пластмасовите чинии, прибори, сламки и дръжки за балони, тъй като за тях съществуват достъпни алтернативи. Специални мерки ще насърчават индустрията да ограничи производството на пластмасови продукти за еднократна употреба. Документът предвижда въвеждането на допълнителни етикети, информиращи потребителите за алтернативни продукти, които се подлагат на рециклиране, както и предупреждаващи за вредата върху околната среда. В проекта се иска забрана и на пластмасовите чашки, клечките за уши, мокрите кърпички, филтрите за цигари и др. Ако директивата бъде одобрена, държавите ще имат срок от 6 години, за да ограничат значително употребата на пластмасови чинии, вилици и лъжици. Очаква се проектодирективата да бъде предложена от ЕК за обсъждане до края на май. ", "date": "2018.05.01", "title": "Брюксел ще забранява пластмасови чинии, вилици, сламки"}
{"url": "https://www.24chasa.bg/novini/article/6841805", "text": "Арменският протестен лидер Никол Пашинян призова привържениците си да започнат гражданско неподчинение в цялата страна, след като парламентът отхвърли кандидатурата му за премиерския пост, съобщи Ройтерс. Пашинян се обърна към десетки хиляди привърженици, събрали се на площад в арменската столица, с призив утре да започнат обща стачка и да блокират пътища, железопътни гари и летища, предава БТА. Той каза, че протестът ще бъде мирен, призова полицаите да свалят щитовете си и да се присъединят към неговото движение.", "date": "2018.05.01", "title": "Никол Пашинян прикани привържениците си към гражданско неподчинение"}
{"url": "https://www.24chasa.bg/novini/article/6841807", "text": "Американският президент Доналд Тръмп заяви, че може да отиде в Ерусалим, където САЩ ще преместят посолството си по-късно този месец, предаде Ройтерс. Той направи това изявление пред журналисти в Белия дом, предава БТА. Решението на Тръмп да признае Ерусалим за столица на Израел и да премести американското посолство от Тел Авив там обтегна отношенията му с арабските съюзници на САЩ, но укрепи връзката му с израелския премиер Бенямин Нетаняху, отбеляза Ройтерс. Американският президент Доналд Тръмп заяви, че датата и мястото на предстоящата му среща със севернокорейския лидер Ким Чен Ун може да бъде обявена скоро, предаде Асошиейтед прес. \"Мисля, че вероятно ще бъде съобщена в следващите няколко дни\", каза той пред журналисти в Белия дом. Президентът подхвърли неотдавна идеята срещата да бъде проведена в демилитаризираната зона, разделяща Северна и Южна Корея. Очаква се тя да бъде в края на май или началото на юни. Тръмп нарече \"много великодушно\" изказването на южнокорейския му колега Мун Дже-ин, според когото американският президент може да вземе Нобелова награда за мир, ако двете Кореи сключат мир. Той заяви, че основното, \"което искаме, е да получим мир\".", "date": "2018.05.01", "title": "Тръмп обявява до дни къде ще е срещата с Ким Чен Ун (Обновена)"}
{"url": "https://www.24chasa.bg/novini/article/6841554", "text": "“Лидерската криза в БСП ескалира чрез вокални изпълнения, които нарушават качеството на политическия живот, но това не ни притеснява в момента. Качеството на управлението се мери само през избори, всички други претенции на партиите кога и как трябва да се управлява намират своята опора в единствената вярна социология, и то не по Кънчо и Андрей, а по избори, когато народът взема решенията си. Така финансовият министър Владислав Горанов коментира исканията на БСП за оставка. Той, вицепремиерът Томислав Дончев и вицепремиерът и министър на отбраната Красимир Каракачанов отговориха на шествието на опозицията с импровизиран брифинг. Те обсъждаха във финансовото министерство закупуването на нова техника за армията. Горанов бе категоричен, че след последните избори - вече една година, държавата се движи в правилна посока. Успехът, “свързан с назначаването на президент, е добра препратка към това, че в левицата нямат никакви притеснения да използват всички ресурси. Опитът чрез институционално противопоставяне да се постигне успех няма да донесе политически дивиденти на никого”, каза още финансовият министър. Проблемът при президентската институция бил, че там често се раждали герои, които после не намират място на политическата сцена. “Ограниченията в конституцията за 2 мандата на президента му дават само две възможности - или да кандидатства за втори мандат, или да създаде собствен политически проект И двата варианта са голямо предизвикателство”, заяви Горанов. И заключи: “Всички фалцети, използвани в политиката, даже в днешния ден, са несъотносими към икономическото развитие. Това, което се случва в държавата, е положително, независимо от това как изглежда в главите на опозицията”. “На 1 май слушаме тези, които протестират по улиците - хубаво е да протестираш, но не е хубаво да рушиш държавността. Те като застанат във властта, и на тях ще им е трудно. Моята колежка Корнелия Нинова почна от световното положение, че в света 3% от хората държат световното богатство, върнахме се до износа на революции, социална справедливост по целия свят. Крайно време е да си седнем малко по-сериозно на... столчетата и малко от малко да бъдем по-кооперативни един към друг. Да спрем с байганьовските си изпълнения - когато си в опозиция, плюеш всичко, а когато си на власт, се оправдаваш с предишните”, призова Каракачанов. “Предизвикателство е да не влезем в категорията на низките политически жанрове. Ще положа неимоверни усилия да не го направя”, заяви пък Томислав Дончев. Ако го бях направил, трябваше да коментирам, че влизането в МС със засилка по “Дондуков” минава дъното, добави той. “Чуваме призиви за оставка. Когато властта е трябвало да бъде върната на суверена, винаги сме го правили. Ако е да имаме площадна демокрация, и такава имаме. Ако целта е да въведем по-интензивна демокрация с два пъти избори в годината, за да спечели левицата, това предполага дебат. Вярно, това е по-силна демокрация - избори на 6 месеца, но това противоречи на категории като приемственост и стабилност”, каза още вицепремиерът.", "date": "2018.05.01", "title": "Горанов: Лидерската криза в БСП \nескалира с вокални изпълнения (Обзор)"}
{"url": "https://www.24chasa.bg/novini/article/6841730", "text": "Кметът на Скопие Петре Шилегов съобщи, че градът ще махне трите галери, които са бетонирани в коритото на Вардар, защото представляват опасност в случай на наводнение, съобщи сръбската телевизия РТС. Трите галери са част от спорния проект \"Скопие 2014\", който правителството на Зоран Заев спря веднага след идването си на власт, предава БТА. Галерите бяха включени в урбанистичния проект заедно с двайсетина други обекти, изградени по модела на антични сгради, и няколко десетки скулптурни фигури. Шилегов каза за македонския портал Призма, че процесът на отстраняване на галерите върви бавно, защото градските власти \"искат да избегнат допълнителни разходи\" за сметка на гражданите. Според предварителни оценки отстраняването на трите кораба ще струва около 5 милиона евро. Властите в Скопие съобщиха в края на миналата година, че вече няма да харчат пари за проекта \"Скопие 2014\", спорно начинание на предходното правителство на Никола Груевски, което коства на Македония над 400 милиона евро.", "date": "2018.05.01", "title": "Скопие ще махне трите галери, бетонирани в коритото на Вардар"}
{"url": "https://www.24chasa.bg/novini/article/6841652", "text": "Тук сме обединени и заедно, защото ни води една идея - искаме справедливост. Нека изпълним призива на Радев и да пуснем прожекторите. Нека да осветим паралелната държава - тъмната страна на управлението. С вас сме, г-н Радев, този народ тук ви подкрепя. Нека от днес тази светлина тръгне по цялата страна, за да се види истината и да дадем смелост на народа си. Това заяви соцлидерката Корнелия Нинова на левия митинг за 1 май. Така тя прегърна тезата на президента Румен Радев, който преди месец призова в лекция пред студенти “Да пуснем светлината на прожекторите в държавата”. Хиляди се събраха под прозорците на Бойко Борисов, за да протестират срещу политиката на правителството, срещу бедността и корупцията под наслов “Срещу мизерията и грабежа”. “Оставка”, скандираше Нинова, подкрепяна от множеството. Преди да стигнат до площада пред бившия Партиен дом, червените минаха из центъра на столицата. По данни на БСП - 15 хил. души. Към столичните социалисти са се присъединили За разлика от предишни години, когато крайната точка беше Борисовата градина, вчера шествието имаше нов маршрут - от паметника на Незнайния воин , по ул. “Раковски” и по бул. “Дондуков” до Ларгото и оттам до Народния театър. Червените вървяха с викове “Оставка”, “Бойко в затвора” и под звуците на емблематични български песни като “Моя страна, моя България”, “Пътнико свиден” и “Една българска роза”. По пътя си спряха пред ДКЕВР, за да протестират и срещу опитите за вдигане цената на тока и сделката за ЧЕЗ. въпреки че пускането на дронове в центъра е забранено до края на европредседателството в работни дни, а в почивните трябва да се иска разрешение от РВД. “Оставка! Отивайте си - Борисов, правителството, управлението, заедно със задкулисието и с онези, които в тъмното ви дърпат конците, защото искаме справедливост. Отивайте си, за да я има България и за да живее този народ”, призова Нинова от трибуната под прозорците на Министерския съвет. Тя обясни, че истинското лице на управлението е пропито от корупция, то нарушава човешките права и няма свобода на словото. И обяви, че прожекторите отвън вече са светнали, давайки за пример доклад на Държавния департамент на САЩ, според който управлението било пропито от корупция, няма свобода на словото и се газели човешките права в България. градове и села Не се страхувайте. За да има светлина и да се види, че тяхното управление и в местната власт е обрасло с шуробаджанащина, далавери и кражби”, призова Нинова хората. Тя обяви, че за 132 г., откакто се чества 1 май, светът се е променил, а неравенствата са се увеличили. “3% от човечеството владее 97% от благата му. Корпорациите трупат богатства, а народите обедняват. С тези богатства корпорациите купуват политици и политиците им осигуряват нови богатства. За тези хора единствената ценност са парите. Там няма идеология, няма принципи, няма политика и морал. Но има бедност и мизерия”, каза Нинова. Според нея властта в България крепи управлението си със страх, репресии, цензура и агресия срещу народа си. Тя поздрави събралите се за смелостта да дойдат с лицата си, с гласа си и да кажат, че искат справедливост. Прожекторите ще покажат истинската картина на живота, продължи Нинова. И я описа: “Хора умират по улиците, защото няма болница. Умират в болниците, защото нямат пари да си платят. Децата излизат неграмотни от училище. Изчезваме като нация, хора, като народ.” ГЕРБ управляват 8 г., а Борисов лично е във властта от 2001 г. Изведнъж се събуждат, като че вчера са влезли във властта. обърна се задочно към премиера Нинова. И описа виждането си за ситуацията - преуморена и нестабилна власт, която всеки ден се кара в коалицията за поръчки и влияние и всеки е срещу всеки. Тази им политика е прикрита с войнствена агресия - отвориха война срещу всички и за всичко. Срещу Радев, срещу опозицията, но най-страшното е, че отвориха война на вас, хората, каза още соцлидерката. Може да бъде и различно, категорична бе тя. Днес не е празник, а ден на протест срещу бедността и корупцията, която бележи трите правителства на ГЕРБ - партията, която превърна България в най-бедната държава на ЕС, заяви пък лидерът на БСП - София, Калоян Паргов. Правителството не си дава сметка, че демографската катастрофа застрашава съществуването на нацията, допълни той. И определи липсата на социална политика като запазена марка на ГЕРБ. “Ако сега не ни чуят управляващите, ще чуят гласа на народа на следващите избори, а те чукат на вратата. Нашата цел е добруването на мнозинството от българите, а не благополучието на малцинството”, каза още Паргов. На трибуната заедно с него и Нинова бяха и представители на различни съсловия. “Имаме закони на хартия, а реално нямаме никакви права. Който тръгне срещу тях да надига глас, бива смачкван. Или си ГЕРБ, или си вън. Докога?”, обяви Красимир Митов от синдикат “Защита”. Здравеопазването е болно и умира, обяви д-р Силвия Дулева от болницата в Ловеч. Тя отправи зов за помощ и спасяване на общинските болници. Не искаме привилегии, а само право на труд и приличен живот, каза от името на хората с увреждания лекоатлетката Стела Енева. Честванията на червените приключиха в градинката пред Народния театър с празник на свободното слово и с Вместо традиционните кебапчета като мезе за бирата този път присъстващите се задоволиха със сладолед. “Общество, в което пътят към успеха не минава през труда и съзиданието, а през корупцията и клиентелизма, е обречено на постоянна криза и неудовлетворeност. От нас зависи да ги преодолеем.” Това написа президентът Румен Радев във фейсбук по повод 1 май. Международният ден на труда и работническата солидарност е един от празниците, които сплотяват отвъд националните граници и културите. Уважението към труда е мерило за обществената справедливост, казва Радев. Той обяснява, че в много региони и в много професии у нас трудът е недооценен. И поздравява хората, които отстояват правото на достойни условия на труд и справедливо заплащане. Искам да благодаря на всички онези: бедни и заможни хора на умствения и физическия труд, които с почтеност и усърдие градят и пазят България, завършва държавният глава.   - така описа разликата в заплащането президентът на КНСБ Пламен Димитров - плакат от червения митинг - плакат от червения митинг Красимир Митов, синдикат “Защита” - вицепремиерът и лидер на ВМРО Красимир Каракачанов на брифинга, който даде в отговор на БСП заедно с Томислав Дончев и Владислав Горанов", "date": "2018.05.01", "title": "Корнелия си взе светлината на президента (Обзор)"}
{"url": "https://www.24chasa.bg/novini/article/6841742", "text": "Арменският парламент отхвърли кандидатурата на опозиционния лидер Никол Пашинян за премиерския пост, съобщиха световните агенции. В подкрепа на Пашинян гласуваха 45 депутати при 53 необходими да получи мнозинство в 105-местното Национално събрание, предава БТА. Минути преди това управляващата Републиканска партия на Армения обяви, че ще гласува против него. Арменският опозиционен лидер и единствен кандидат за премиерския пост призова по-рано днес своите привърженици да излязат на улицата, \"за да не бъде открадната победата от народа\" и заплаши с \"политическо цунами\", ако не бъде избран. Пашинян поведе масови протести през последните две седмици в столицата Ереван, довели до оставката на тогавашния премиер Серж Саркисян, който преди това ръководи страната в продължение на десетилетие като президент.", "date": "2018.05.01", "title": "Не избраха Никол Пашинян за премиер на Армения"}
{"url": "https://www.24chasa.bg/novini/article/6841766", "text": "Столицата на 4-ти революционен окръг - Панагюрище, днес чества 142г. от Априлското въстание. Тази сутрин  тържествата започнаха  с литийно шествие, водено от местни свещеници. То тръгна от Дудековата къща, където е заседавало привременното правителство на Панагюрската република по време на въстанието, за да стигне до площад \" 20 април\". След вдигането на националния флаг от кмета на Панагюрище Никола Белишки в храм \" Свето Въведение Богородично\" бе отслужена панихида за загиналите във въстанието. По обяд на историческото Маньово бърдо от клуб \" Традиция\" бе направена възтановка на събитията около избухването и провеждането на въстанието \" Мъжество и саможертва - Панагюрище 1876\". Кулминацията на тържествата е тази вечер  с тържествена заря -проверка, в която участва председателят на Народното събрание Цвета Караянчева. Утре тържествата продължават в историческата местност \" Оборище\", където е учредено Първото велико народно събрание и е взето решение за вдигане на Априлското въстание.", "date": "2018.05.01", "title": "Честваха със заря 142 г. от Априлското въстание в Панагюрище"}
{"url": "https://www.24chasa.bg/novini/article/6841769", "text": "Семейството на тежко болната Теодора,  , очаква до края на седмицата тя да се прибере у дома. Брат й разказа пред Би Ти Ви, че тя е поискала да се върне и да прегърне децата си. Теодора се е борила две години с рака и е заминала за Бразилия с последна надежда за изцеление, разказва брат й Цветан Маджаров. „Чула е за този медиум, проучила в интернет, чела е отзиви за него. Все някакви чудеса как е направил. Тя се надяваше на чудо, но за съжаление...”, разказва той. В писмата до семейството жената, завела Теодора при бразилския лечител, твърди, че не е знаела колко тежко е състоянието на Теодора. От документите става ясно, че след посещението при Жоао де Деус групата българи са посетили и друг бразилски медиум. За състоянието на младата жена той сигнализира в две писма до българското посолство в Бразилия. Предлагал тя и съпругът й да останат в дома му безплатно, докато състоянието й позволи да се прибере. От външното министерство обясниха, че съдействат на семейството и са в контакт с близките й.", "date": "2018.05.01", "title": "Теодора се прибира от Бразилия до края на седмицата"}
{"url": "https://www.24chasa.bg/novini/article/6841772", "text": "Абсолвенти от НАТФИЗ ще изнесат спектакъл, за да почетат загиналите при автобусната катастрофа на магистрала \"Тракия\", съобщава  . При инцидента с обърналия се автобус на 13 април загинаха 6-има души, а над 20 бяха ранени. „По време на представлението, преди един от откъсите, тогава ми казаха новината, че сестра ми е починала. Ако кажа, че ми беше лесно, не ми е било лесно, но трябваше да се завърши, да се доиграе представлението”, каза Георги Ножделов, брат на загиналата Мила. „Тъй като тя е пътувала към София, за да ни гледа, ние решихме целия клас единодушно, че това представление вече си е нейно”, обясни Георги Мануел. Затова целият клас решава да изиграят спектакъла в града на Мила. Един ден след деня, в който се е родила. „Винаги е била човек на изкуството, тъй като тя обичаше театъра и киното много повече от мен. На нея отгоре й беше даден много повече талант, отколкото на мен. Беше доста по-свободолюбива”, допълни Георги Ножделов. „Това представление е в памет на всички загинали. Благодарим на директора на кукления театър в Стара Загора Дарин Петков, който ни предостави театъра да изиграем това представление там, също така на тези, които ни помогнаха – Студентският съвет на НАТФИЗ и на ректорът проф. Семерджиев”, заяви Георги Мануел. Представлението ще се играе в Стара Загора на 4 май от 19 ч. на сцената на Кукления театър.", "date": "2018.05.01", "title": "Спектакъл в памет на загиналите при катастрофата с автобус на \"Тракия\""}
{"url": "https://www.24chasa.bg/novini/article/6841544", "text": "Президентът на Франция Еманюел Макрон пристигна в Сидни на тридневно посещение в Австралия, предадоха ДПА и Франс прес. Макрон припомни, че историческите връзки между двете страни откакто австралийски войници са се били на страната на Франция в двете световни войни, са се укрепили допълнително през 2016 г., когато Австралия поръча на Франция 12 подводници от ново поколение в договор на стойност 35 милиарда евро, предава БТА. Този проект обвързва двете страни в партньорство за повече от 50 години чрез строежа и поддръжката на подводниците, отбелязва Асошиейтед прес. Макрон и австралийският премиер Малкълм Търнбул ще обсъдят влиянието на Китай в южната част на Тихия океан, където Франция има няколко островни територии. Те ще обсъдят и споразумението за свободна търговия между ЕС и Австралия, което ще влезе в сила по-късно тази година. По време на визитата си Макрон ще подпише редица споразумения за сътрудничество в здравеопазването, космическите изследвания, научноизследователската дейност, висшите учебни заведения, военните технологии и киберсигурността. Франция желае да засили двустранното икономическо сътрудничество в момент, когато Брекзитът дестабилизира един исторически партньор на Австралия, отбеляза Макрон, имайки предвид Великобритания.", "date": "2018.05.01", "title": "Макрон на тридневно посещение в Австралия (Снимки)"}
{"url": "https://www.24chasa.bg/novini/article/6841468", "text": "Албания остава водеща страна в прането на пари, констатира последният доклад на Държавния департамент на САЩ, предаде Танюг. В доклада, който се отнася за 2017 г., се казва, че Албания продължава да е подложена на голям риск от пране на пари, силна корупция и слаби институции, предава БТА. Като главни източници на \"мръсни пари\" в Албания се посочват търговията с наркотици, укриването на данъци, контрабандата и търговията с хора. \"Строителството на сгради, особено в крайбрежните райони, и хазартът са най-популярните методи за пране на пари в Албания\", посочва Държавният департамент. В доклада се констатира, че албанските институции не са ефикасни в борбата с това явление и парите се перат лесно. Така Албания се връща на \"черния списък\" на страните, които бележат разрастване на търговията с наркотици и стопанската престъпност, посочва Държавният департамент, като призовава Тирана да засили борбата с прането на пари и незаконното отнемане на имущество.", "date": "2018.05.01", "title": "САЩ: Албания е водеща страна в прането на пари"}
{"url": "https://www.24chasa.bg/novini/article/6841444", "text": "Колоритните и емблетични хора от племето Масаи, живеещи главно в Кения и Танзания, са застрашени от изчезване заради промените в климата, информира сайтът intercontinentalcry.org. Години наред полуномадите са подложени на продължителна суша, но това не пречи да видите богатите им традиции и как успяват да се приспособяват към природните неволи. \"Масаите са благороден и достоен народ, който въпреки натиска на модерния свят, успява да съхрани традиционния си начин на живот и да запази културната си индентичност\", споделя масаят Изекиел Оле Катато от Кения. \"Масайската култура и икономика се основава на традиционния пасторализъм (сезонна паша), но сега смъртността при добитъка ни е с тревожна статистика\", допълва той.  \"Масаите страдаме от това, че се разграбва земята ни заради бизнес, и това е в продължение на много десетилетия. Сега и климатът оказва допълнителен натиск върху нашия народ. Ако няма дъжд или помощ, броят на масаите ще намалее силно. Нашата култура е застрашена от изчезване. Ние имаме богати традиции и достойнство.\"", "date": "2018.05.01", "title": "Емблематичното племе на масаите в Африка - пред изчезване (Видео)"}
{"url": "https://www.24chasa.bg/novini/article/6841491", "text": "Гръцката полиция за борба с безредиците формира кордон около историческата сграда на Политехниката в централния атински квартал Екзархия, след като бе нападната от самозвани анархисти, съобщава в. \"Катимерини\". Сблъсъците започнали, след като група от няколко десетки анархисти, отделили се от първомайски митинг в центъра на града, се затичали към университетската сграда, за да нападнат полицаите. Анархистите започнали да хвърлят камъни и саморъчни бомби и барикадирали улицата с контейнери за смет, които подпалили, предава БТА. Полицията блокирала района за няколко часа. Движението в Атина бе спряно през по-голямата част от деня, когато хиляди хора се запътиха за митинги, организирани пред парламента от синдикатите Общата конфедерация на труда (ГСЕЕ) и Федерацията на държавните служители (АДЕДИ), докато Комунистическият синдикат ПАМЕ организира шествие до американското посолство.", "date": "2018.05.01", "title": "Гръцки анархисти влязоха в сблъсък с полицията в центъра на Атина (Снимки)"}
{"url": "https://www.24chasa.bg/novini/article/6838557", "text": "3-годишна присъда за документна измама в размер на 79 500 долара - наказанието е влязло в сила през 2013 г., но осъденият Николай Георгиев е на свобода. Това стана ясно след инцидент на 15 април, когато Зад волана на колата е рали пилотът Николай Георгиев от Варна. Той не успява да вземе един от завоите по трасето на планинското рали “Мемориал Валерий Великов” и беемвето му удря няколко от зрителите. Състезанието е спряно, 6-има пострадали са откарани в шуменската болница, сред тях няма с опасност за живота. Заради инцидента на бял свят излезе досието на рали състезателя. Ден след произшествието той се предаде на властите в родната Варна. След съдебна заповед да не напуска страната, издадена през 1999 г., 45-годишният варненец е засичан от службите в Англия и Испания. С влязла в сила ефективна присъда у нас, той е обявен за общодържавно и международно издирване от наши и чужди агенции, но необезпокояван се регистрира като състезал в рали със собствените си имена и лични данни. и той вече е в затвора. Предстои му процес за инцидента на ралито. Историята на Николай е достойна за учебниците по криминалистика. През 1999-а той е арестуван заедно със съучастника си Петър Петров, след като с добре измислен план успя да изпразни валутната сметка на варненски моряк в рамките на два дни. Разследването така и не установи откъде Николай е успял да намери личните данни на моряка и да разбере, че той има 100 000 щатски долара на срочен влог. Но оттам нататък младият тогава мъж успя да допълни досието си с крупна измама. По данни на съдебните власти преди този случай той вече е бил осъждан за друго престъпление. Знае се, че истинският титуляр на сметката получавал заплатата си във валута, която внасял в същата банка. На 13 октомври 1998 г. мъжът сключил договор за срочен валутен депозит за срок от 180 дни за сумата от 100 000 щатски долара, като разчитал на високи лихви. Година по-късно обаче той се оказал с празна сметка. Николай измислил сложна схема, която подготвил внимателно, преди да я приведе в изпълнение. Той се свързал с Петър Петров от Пазарджик, който бил пенсионер по болест, с две деца и с 33 лв. помощи на месец - човек в изключително затруднено материално положение. Николай му казал, че търси мъж като него - малко над 40 години, и допълнил как може бързо да се сдобие с 1000-1500 германски марки срещу малка услуга. От него се искало първо да си направи две снимки за паспорт. После му дали подпис, който трябвало да упражнява. След това му обяснили, че задачата е след време да изтегли 20 000 долара от една сметка, а останалите 80 000 да прехвърли в друга. Напълно наясно, че става въпрос за нещо незаконно, но притиснат от липсата на пари, Петър се съгласил. По тогавашния държавен курс на долара общата сума се изчислява на 191 122,95 лв. И така планът се превел в действие. На 21 септември 1999 г. Николай лично открил валутна сметка в банката с паспорт, обявен от истинския му собственик за изгубен 4 г. по-рано, но с негова снимка. Внесъл по сметката 100 долара и се прибрал. На другия ден във Варна пристигнал Петър Петров. Той бил отведен във вила извън града, където му била обяснена цялата игра. На 23 септември той трябвало да отиде в новооткрит клон на банката, в който още нямало монтирани камери, с фалшив паспорт, изготвен предварително. Той бил с данните на моряка, но със снимката на Петров, който носел и копие от договора за срочен кредит на моряка. Уговорката била да изтегли малка част от парите, а останалите да прехвърли по новооткритата преди два дни сметка на Николай. за услугата, който вече станал 10 000 долара, Петров чинно изпълнил заръчаното. Служителката в банката му разяснявала дълго, че по този начин ще изгуби сериозна сума от полагаемите лихви по срочния влог, но Петров ѝ казал, че има проблеми и сумата му трябва спешно.   Така изтеглил 15 000 долара в брой, 5000 долара в левовата им равностойност, а 80 000 долара прехвърлил. Той излязъл от банката с куфарче, което му било дадено предварително. Удържал си полагаемото, а другото дал на Николай. След което мъжете се разделили. Още същия ден Николай изтеглил от вече “собствената” си сметка 40 000 долара, отново от централния клон на банката. Ден по-късно - на 24 септември, изтеглил 39 500 долара, като оставил 500. в България и посетил офиса на банката. Мъжът искал да изтегли част от парите си и справка какво му остава. Той обаче останал неприятно изненадан, като видял сметката си напълно празна и подал сигнал в полицията. Благодарение на записите от охранителните камери в банката разследващите стигнали бързо до измамниците. Оттам нататък делото обикаля няколко години съдебните инстанции. Връща се за ново гледане на първоинстанционния съд, след като единият от съдебните заседатели починал. Пред магистратите Николай и защитата му твърдят, че той е невинен. Варненският окръжен съд обаче признава вината му и му дава 3 г. ефективно плюс съдебните разходи по делото. Дори се загатва за организирана престъпна група. Остава в сила мярката му за неотклонение - парична гаранция от 1000 лв., като съдът издава забрана да напуска страната. Въззивното дело срещу него обаче вече се гледа задочно в негово отсъствие. Пенсионерът - на 8 г. затвор, че с фалшиви документи е изпразнил чужда сметка, като е облагодетелствал себе си и друго лице. През 2013-а Николай е признат окончателно за виновен за документна измама за 79 000 щатски долара, присъдата му е 3 години ефективно при общ режим. Веднага след влизането ѝ в сила е обявен за издирване. Окръжната прокуратура във Варна издала европейска заповед за арест на 23 май 2008 г. Георгиев е обявен и за международно издирване в страните от ЕС. На 3 октомври 2008 г. Интерпол в Мадрид уведомява българските съдебни власти, че лице с идентични отпечатъци е засечено от испанските власти във връзка с трафик на наркотици на национално ниво. Лицето се представяло под името Наин Сабан Сабан, роден на 27 юни 1974 г. в Прищина, Югославия. Преди това Георгиев е локализиран в Северен Лондон, Великобритания, по сведения също на Интерпол. С истинските си имена той открил банкова сметка в Лондон на 1 октомври 2007 г. и извършил 3 парични превода към своя сметка в България. Издирваният превел на 23 октомври 2007 г. 5450 британски лири, на 23 ноември - 5400 лири, а на 26 ноември - 7000 британски лири. Тъй като нямал трудов договор, нито видими източници на доходи, банката наложила запор на сумата. От 9 юли 2013 г. започнал да тече давностният срок за привеждане в изпълнение на присъдата на Георгиев. На 7 август 2013 г. той бил обявен за издирване за изпълнение на ефективното наказание. Окръжната прокуратура във Варна издава втора европейска заповед за арест на 17 октомври 2014 г. В районната прокуратура в Шумен е образувано досъдебно производство срещу Николай Георгиев за причиняване на средна телесна повреда на повече от едно лице.", "date": "2018.05.01", "title": "Как Николай завлече $79 000 и след 10 г. издирване се появи на рали - рани 6-има"}
{"url": "https://www.24chasa.bg/novini/article/6841539", "text": "Бившият румънски президент Траян Бъсеску заяви, че Германия оказва натиск на Румъния да признае косовската независимост, което, по неговите думи, е невъзможно, предаде Танюг. В изявление за румънската телевизия Бе1 Бъсеску каза, че Германия оказва натиск върху петте държави членки на Европейския съюз, които не признават Косово, да променят решението си. Освен Румъния в това число са Испания, Гърция, Кипър и Словакия, уточни Бъсеску. \"Румъния не може да признае Косово, въпреки обещанията, които Германия е дала на косовските лидери. Това ще бъде страшен удар за Молдова, защото ситуацията в Приднестровието е подобна на тази в Косово - насилствена промяна на границите. Ако Румъния признае Косово, трябва да признае Крим и Приднестровието\", каза бившият румънски президент.", "date": "2018.05.01", "title": "Бивш румънски президент: Германия оказва натиск на Румъния да признае Косово"}
{"url": "https://www.24chasa.bg/novini/article/6841563", "text": "26-етажна сграда в Сао Пауло, Бразилия, се срути, след като беше обхваната от пламъци, съобщават световните агенции. По непотвърдена информация при инцидента е загинал един човек, пожарникар е ранен, а трима души са в неизвестност, предава  . Огънят тръгнал от по-високите етажи и обхванал дори съседната сграда, която незабавно била евакуирана. Преди време изгорялото здание се използвало от полицейските власти.", "date": "2018.05.01", "title": "Небостъргач в Бразилия се запали и се срути (Видео)"}
{"url": "https://www.24chasa.bg/novini/article/6841604", "text": "Хиляди хора излязоха днес на първомайско шествие в Париж и в други големи градове във Франция, съобщи Франс прес. Отделно от организираната от профсъюзите демонстрация във френската столица, в района на моста \"Остерлиц\" се събраха около 1200 души с тъмни дрехи, качулки и скрити зад маски лица. Те скандираха антифашистки лозунги, развяваха съветски знамена и издигнаха антиправителствени плакати, отбеляза Ройтерс. Някои започнаха да издигат барикади и да замерят с бомбички разположените на бул. \"Опитал\" сили за борба с безредиците, които отвърнаха с водни оръдия и сълзотворен газ, предава БТА. Демонстрантите изпотрошиха прозорците на ресторант \"Макдоналдс\" и хвърлиха вътре \"коктейли Молотов\". Пострада също така сервиз на \"Рено\", намиращ се на шосе до гара \"Остерлиц\", а строителна машина бе подпалена, се вижда на заснети от \"Ройтерс\" кадри. Френският вътрешен министър Жерар Колон написа в \"Туитър\", че \"силите на реда правят всичко възможно да сложат край на това нарушаване на обществения ред и да задържат виновните\". Кметицата на Париж Ан Идалго каза, че \"осъжда насилието, извършено днес в Париж от маскирани хора\", чиято единствена цел е \"да всяват хаос по улиците на града\", предаде ТАСС. Вчера полицията предупреди за възможни сблъсъци с крайнолеви анархистки групировки, след като в социалните мрежи се появи призив за \"Революционен ден\". В провинцията няколко десетки хиляди души участваха в демонстрации по призив на влиятелни профсъюзи и крайнолеви организации, които протекоха спокойно. Френският президент Еманюел Макрон, който бе избран през май 2017 г. с обещанието да съживи френската икономика и да подпомогне създаването на работни места, е в конфликт със синдикатите заради плановете му да либерализира регулациите в сферата на заетостта, отбеляза Ройтерс.", "date": "2018.05.01", "title": "Безредици по време на първомайската\nдемонстрация в Париж (Снимки)"}
{"url": "https://www.24chasa.bg/novini/article/6841631", "text": "Компанията, произвеждаща легендарните китари \"Гибсън\", подаде молба за съдебна защита от кредитори, което е равносилно на обявяване на фалит, предава \"Блумбърг\". Китарите \"Гибсън\", които са създадени преди повече от 100 години в Мичиган, са били в ръцете на редица известни музиканти като Слаш, Боб Марли и Карлос Сантана. Финансовият директор на \"Гибсън\" Бил Лорънс напусна поста си след по-малко от година. Компанията има дългове на обща стойност 375 млн. долара Планът за предварително договореното преструктуриране, представен днес, ще позволи на Гибсън брандс (Gibson Brands Inc.) да продължи да работи със 135 млн. долара финансиране от кредитори. Превод: 24 часа онлайн", "date": "2018.05.01", "title": "Производителят на китари \"Гибсън\" обяви фалит"}
{"url": "https://www.24chasa.bg/novini/article/6838563", "text": "“Единственото ми желание е да открия костите на сина си. Като християнин да ги погреба, да се помоля и да поплача над тях. Военните знаят къде са, но крият истината.” С тези думи започва тъжния си разказ бившият военен Любен Берберов от пазарджишкото с. Главиница. Трагедията, съсипала живота на семейството му, започва на 7 април 1989 г., когато с покойната му вече съпруга Райна получават известие, че единственото им дете Кирил е загинал в танка си по време на военно учение на полигона в Ново село. “Ние знаехме, че се подготвят за учение. Пет дни преди това бяхме на свиждане в Елхово, където Кирчо служеше Бяха му дали 2 дни отпуск и бяхме заедно. Никога не сме и допускали, че виждаме сина си за последно”, през сълзи разказва бащата.   Версията за смъртта на сина си той научава от заключенията на следственото дело по случая, но категорично я отхвърля като неправоподобна. Според официалната експертиза войникът Кирил Берберов по време на стрелба с халосни снаряди не е изчакал изхвъргачът на оръдието да изхвърли гилзата от изстрелян снаряд и е заредил нов. Това е предизвикало експлозия в танка, вследствие на което Кирил умира. Според заключението виновен за инцидента е починалият войник. “Това е абсолютно неправдоподобно. Невъзможно е да се случи. Аз съм бивш кадрови военен - артилерист. Няма как да заредиш нов снаряд, ако в дулото на оръдието има гилза, още по-малко - да се получи взрив”, категоричен е Любен Берберов. Според него истината за смъртта на момчето му се крие във факти, на които умишлено не се обръща сериозно внимание и се игнорират, за да бъде прикрита действителността. От разпити на свидетели бившият военен научава, че ден преди учението на екипажа, в който е синът му, без обяснение е даден отремонтиран танк Т-55А. Танкът е докаран върху платформа с влекач директно на полигона в Ново село. Това според бащата говори, че нещо не му е било наред.   Машината е предадена на екипажа без каквито и да било документи и протоколи, което е задължително. Бащата твърди, че вентилационната система на танка със сигурност не е работила. Т-55А е модифициран модел, чиято особеност е, че е снабден с газова турбина, обяснява Берберов. Нейната цел е да произвежда димна завеса по време на бойни действия и да подпомага мощността на двигателя на танка. “Недостатъкът на газовата турбина е, че ако не работи вентилационната система на танка, вътре в него за кратко време се натрупват газове, които се възпламеняват при най-малката искра. Преди началото на стрелбата синът ми е получил заповед да затвори люка на танка и да го заключи. Не е успял да заключи и добре, че е така, защото и другите момчета от екипажа щяха да са мъртви. Преди танка да избухне, са били изстреляни 10 халосни снаряда и нищо не се е случило, всичко е минало нормално. Според мен заради неработещата вентилационна система в танка вече са се натрупали газове от турбината, които по някаква причина са се възпламенили и избухнали. Синът ми е загинал на място. Били са откъснати ръцете му, имал е наранявания по цялото тяло. Показаха ми снимка на трупа му. Разпознах го. Взривът е бил толкова силен, че куполът на танка изхвърчал Че е имало възпламеняване, говори фактът, че другите момчета са били силно обгорени, но живи. Спасили са ги. Истината е, че газовата турбина е предизвикала експлозията, а не грешка на сина ми”, убеден е Любен Берберов.   Тленните останки на сина му са докарани в Главиница в затворен ковчег с изрично разпореждане от съдебния лекар полк. Генади Генов, вече покойник, ковчегът да не се отваря, за да не се травмират близките на загиналия. Въпреки това бащата иска ковчегът да бъде отворен, но получава категоричен отказ от присъстващите на погребението военни представители. Ненавършилият 20 г. Кирил Берберов е погребан с военни почести, като ковчегът му е носен на ръце от 8 войничета. За смъртта му е образувано следствено дело, което приключва през 1992 г. със заключение, че за експлозията в танка вина има загиналият Кирил. В рамките на следствието бащата иска ексхумация на тялото на сина си, но категорично му е отказана. Бащата не приема заключението на разследващите и по негово настояване се образува второ следствено разследване. То приключва през 1995 г. със същото заключение. “Никога не повярвах на заключението на разследването, но се примирих. В хода на делото ме викаха за различни предявявания. Още тогава разбрах, че нещо не е наред, че нещо се крие. Постоянно бях конвоиран от двама военни полицаи, единствено аз. Следеше се всяка моя стъпка. Ако исках да науча нещо, различно от това, което те ми казваха, се сблъсквах със стена”, обяснява бившият военен. На 11 септември 2015 г. умира съпругата на Любен Берберов - Райна, непрежалила рано отишлото си дете. Съпругът решава, че ще я погребе в гроба на сина си. Вика погребална агенция, чиито работници разкопават гроба на Кирил, за да съберат костите му и да подготвят гроба за погребението на майката. “Като извадиха ковчега и го отвориха, вътре имаше разстлана униформа, зелена риза в найлонов плик, фуражка и обувки Върху тях беше сложен клон от дърво. Нямаше и следа от кости или петна по униформата от изгнила плът. Нищо. 26 г. бяхме плакали с жена ми върху гроб, в който е била погребана една военна униформа”, мълви през сълзи бащата. Шокиран от жестоката истина, той наема адвокат Владимир Секулов с надеждата да открие костите на сина си. През 2016 г. от името на бащата Секулов изпраща писмо до тогавашния военен министър Николай Ненчев. От неговия кабинет са насочени към военната прокуратура в Сливен. Образувана е преписка, по която са разпитани гробарите, разкопали гроба на Кирил Берберов. Единият от тях - Райко Георгиев, заявява при разпита си, че и друг път му се е случавало, като отворят стар гроб, да не намират останки от починалия. Дали заради тези показания,или по-друга причина от сливенската военна прокуратура прекратяват преписката и отказват да образуват досъдебно производство с мотив, че през годините останките на починалия войник са се разградили. Според адвокат Секулов обаче е било необходимо да се направи поне една експертиза, защото няма как, ако е имало тленни останки в ковчега, да не са останали някакви следи от тях. Той обжалва решението на сливенските обвинители пред Военноапелативната прокуратура в София, откъдето потвърждават постановлението на сливенските военни прокурори. През 2017 г. и ВКП потвърждава отказа за образуване на досъдебно производство. “Изпратихме и писмо до президента, който разпореди проверка. И през февруари тази година получихме писмо от зам. главния прокурор Пенка Богданова, че потвърждава постановленията на военната прокуратура и ВКС и жалбата се оставя без последици. Това е. Пълна безизходица”, вдига ръце адвокат Секулов. Бащата Любен Берберов обаче не иска и не приема внушението, че костите на сина му са изгнили без следа в гроба. “Военните знаят къде са погребани останките на сина ми. Нищо в армията не става без заповед и без документ. Убеден съм , че има документи за това. Аз нищо друго не искам, освен да ми кажат къде са костите на сина ми, за да си ги погреба. Не търся нито наказателна, нито каквато и да е друга отговорност. Не разбирам защо крият. Минали са 29 г. и да е имало нещо секретно, минала е голяма давност. За тях това не значи нищо, но за мен е смисълът на живота ми - да поплача на истински гроб на сина си”, неутешим е отчаяният баща. Пред “24 часа” експерт по съдебна медицина обясни, че е абсолютно невъзможно в ковчега да няма следи от трупни останки, ако такива са били погребани.", "date": "2018.05.01", "title": "Баща търси костите на сина си, загинал\nпри военно учение, не са в ковчега"}
{"url": "https://www.24chasa.bg/novini/article/6841666", "text": "Мароко ще скъса дипломатическите си отношения с Иран заради подкрепата на Техеран за Фронта Полисарио, който се бори за независимост на Западна Сахара. Това съобщи мароканският външен министър Насер Бурита, цитиран от Ройтерс. Мароко ще закрие посолството си в Техеран и ще обяви за персона нон грата иранския посланик в Рабат, заяви пред журналисти Бурита, предава БТА. По думите на министъра неотдавна са били доставени оръжия на Полисарио чрез човек от иранското посолство в Алжир, предаде Франс прес.", "date": "2018.05.01", "title": "Мароко скъсва дипломатическите си отношения с Иран заради подкрепата за Фронта Полисарио"}
{"url": "https://www.24chasa.bg/novini/article/6841679", "text": "Македония и САЩ имат здраво стратегическо партньорство, САЩ ценят усилията на Македония за членство в НАТО и не искат да я видят спряна пред вратите на алианса, заяви американският министър на отбраната Джеймс Матис на среща с министъра на отбраната на Македония Радмила Шекеринска в Пентагона, предаде агенция МИА. Матис каза, че на срещата на министрите на отбраната от НАТО Шекеринска е говорила убедително за предизвикателствата, с които се сблъсква Западът, и е припомнила на министрите тяхната отговорност за защитата на демократичните ценности, предава БТА. Американският министър похвали Македония за поетите задължения като партньор на НАТО - участие в мисията в Афганистан, приноса към борбата на коалицията срещу \"Ислямска държава\" и решението да се заделят 2 процента от брутния вътрешен продукт за отбрана. \"Ценим вашите усилия\", каза Матис, като изрази надежда, че македонско-гръцкият спор за името на Македония ще бъде решен скоро, за да се премахне последната пречка за членство на Македония в алианса. Шекеринска благодари за твърдата подкрепа на САЩ и заяви, че Македония е готова за членство в НАТО. \"Бързо се възстановихме от дългата политическа криза, започнахме реформи в отбраната и увеличихме приноса си в мисията в Афганистан. Доказахме, че сме предан и сигурен партньор. Целта ни е да станем предан и сигурен съюзник\", заяви Шекеринска, като помоли за подкрепата на САЩ Македония да получи покана за членство в НАТО на срещата на върха на алианса през юли тази година.", "date": "2018.05.01", "title": "Джеймс Матис: Не искаме да видим Македония спряна пред вратите на НАТО"}
{"url": "https://www.24chasa.bg/novini/article/6841682", "text": "Най-малко 24 души са загинали днес в двоен бомбен атентат срещу богомолци в джамия в Нигерия, предаде ДПА. \"Нападенията са извършени от двама атентатори самоубийци\", каза говорител на полицията в щата Адамава. Първото камикадзе е взривило експлозив в джамията, а втората експлозия е станала отвън, докато хората са бягали от сградата. Никой засега не е поел отговорност за нападението, но радикалната ислямистка групировка \"Боко харам\" е извършвала преди подобни атаки.", "date": "2018.05.01", "title": "Най-малко 24 жертви в два самоубийствени атентата в Нигерия"}
{"url": "https://www.24chasa.bg/novini/article/6841443", "text": "По време на последната операция на \"Пътна полиция\" за контрол на скоростта са констатирани 26 325 нарушения, съобщи МВР. Операцията е била организира по линия на Европейската мрежа на службите на Пътна полиция (TISPOL) от 16 до 22 април на територията на цялата страна. При предишната операция за контрол на разрешената скорост, състояла се през август 2017 г., са установени общо 18 955 нарушения. От констатираните общо 26 325 нарушения, 15 240 са установени от служители, осъществяващи контрол с мобилни технически средства. 4959 са констатирани със стационарни камери, а с новите камери на триноги са установени 6126 нарушения. По време на операцията са установени и редица криминални престъпления - 14 случая на притежание на наркотични вещества и са открити пет издирвани лица.", "date": "2018.05.01", "title": "Над 26 хил. нарушения на скоростта по пътя за седмица"}
{"url": "https://www.24chasa.bg/novini/article/6841397", "text": "Три четвърти от растенията и животните, обитаващи езерото Виктория в Източна Африка, са застрашени от изчезване, предаде ДПА, позовавайки се на изследване на Международния съюз за дивата природа. От организацията са изследвали риска от изчезване на 651 сладководни вида. Изследователите са установили, че 204 или около 76 процента от тях, срещани в езерото Виктория и басейна му, са застрашени, предава БТА. Най-голяма заплаха за местните растения и животни крият промишлеността, земеделието, прекомерният риболов и инвазивните видове. Последствията от изчезването на сладководните видове могат да бъдат катастрофални за хората в региона. Според Световната банка около 40 милиона души в Кения, Уганда и Танзания зависят пряко или косвено от Виктория - най-голямото езеро в Африка и второто най-голямо по площ сладководно езеро в света.", "date": "2018.05.01", "title": "Три четвърти от видовете в езерото Виктория са застрашени от изчезване"}
{"url": "https://www.24chasa.bg/novini/article/6841408", "text": "Прокурори от Виена разследват твърдения, че австрийски миротворци са оставили сирийски полицаи да попаднат в засада на Голанските възвишения преди шест години, предаде Асошиейтед прес. Австрийският вестник \"Стандарт\" цитира говорителката на прокуратурата Нина Бусек, която потвърди, че случаят се разследва, предава БТА. В петък австрийският седмичник \"Фалтер\" публикува видеоматериал, представен като заснет през септември 2012 г. от австрийски военнослужещи в състава на мироопазващите сили на ООН. В него се вижда как сирийски контрабандисти подготвят засада на полицията и се чува как австрийските войници обсъждат дали да предупредят полицаите, но след това ги оставят да продължат към мястото на засадата. В тази засада са били убити девет сирийски полицаи. Австрийското министерство на отбраната създаде анкетна комисия за проверка на случая. Австрия приключи участието си в мироопазващата операция на границата между Сирия и Израел през 2013 г.", "date": "2018.05.01", "title": "Разследват дали австрийски миротворци са оставили сирийски полицаи да попаднат в засада (Видео)"}
{"url": "https://www.24chasa.bg/novini/article/6841429", "text": "При операция на италианската полиция в международни води край Саленто са заловени два тона марихуана, а в моторната лодка, с която бил транспортиран наркотикът, полицията открила автомат Калашников, предаде агенция МИА. Цената на заловеното количество марихуана на черния пазар може да достигне до 5 милиона евро. При операцията са арестувани четирима албански граждани, предава БТА. При друг случай италианската полиция е арестувала семейна двойка, също албански граждани, у които открили килограм кокаин. Наркотикът бил намерен при рутинна проверка на автомобила, с който пътували албанците. Двамата носели и 6 хиляди евро в брой.", "date": "2018.05.01", "title": "Италианската полиция залови два тона марихуана, арестувани са шестима албанци"}
{"url": "https://www.24chasa.bg/novini/article/6841064", "text": "Денонощна охрана от снощи има на Паметника на Бузлуджа, съобщават от пресцентъра на областната администрация. Инициативата за поставяне на кабина и полицейски пост на МВР е на областния управител на Стара Загора Гергана Микова, предаде БТА.  Снощи първи дежурство е застъпил младши полицейски инспектор Стефан Димитров. Още след началото на смяната му на паметника пристигнали с няколко коли младежи, които напористо са настоявали да влязат вътре, но им е било обяснено, че това е забранено. Разочарованите любители на екстремните преживявания са били принудени да се върнат обратно, се посочва в съобщението. Гергана Микова инициира и обследване на сградата. \"Надявам се това също да се случи скоро. След като имаме яснота дали и доколко е компрометирана конструкцията, може да се помисли за разчистване и обезопасяване на определен участък вътре в паметника и осигуряване на достъп на туристи до него\", е заявил още областният управител на Стара Загора.", "date": "2018.05.01", "title": "Паметникът на Бузлуджа вече се охранява от МВР"}
{"url": "https://www.24chasa.bg/novini/article/6841108", "text": "Малко е известно за това как някои патогенни бактерии като Pseudomonas aeruginosa взаимодействат в група в присъствието на антибиотици. Изследователи от САЩ са установили, че причинителите на пневмония, сепсис и други инфекции общуват помежду си, за да избягват антибактериалните агенти, съобщи \"Сайънс дейли\". В първото по рода си изследване на подобен тип поведение, специалисти от университетите на Нотр Дам, Индиана, и на Илинойс са установили, че комуникирайки помежду си, бактериите подават сигнали за стрес, когато са застрашени от антибиотици. Отделяният в подобна ситуация химикал, наречен алкил хидроквинолон, вероятно активира защитни механизми, допринасящи за антибиотичната резистентност на бактериите, която се превръща в нарастваща заплаха за общественото здраве.", "date": "2018.05.01", "title": "Бактериите общуват помежду си, за да избягват антибиотиците"}
{"url": "https://www.24chasa.bg/novini/article/6841085", "text": "Мъж и жена осъдиха за месец прокуратурата в Районния съд във Велико Търново за общо 18 000 лв. Исковете са по Закона за отговорността на държавата и общините за вреди, а в конкретния случай става дума за незаконни обвинения, по които след това са признати за невинни. Последното решение на магистратите е от 26 април. Ищецът настоявал прокуратурата да му плати 15 хиляди лв.неимуществени вреди, след като през септември 2014 г. бил привлечен като обвиняем за кражба на мотор \"Ямаха\". Била му определена мярка за неотклонение \"подписка\" и му била направена криминална регистрация. Мъжът бил изправен на съд и на две инстанции признат за невинен по повдигнатото му обвинение. Сагата обаче се точила 2.5 г. Твърди, че незаконосъобразните действия по повдигане и поддържане на обвинение за тежко умишлено престъпление са му причинили силен шок, притеснения, стрес, душевни тревоги, психически страдания, засягане на честта и достойнството му, както и злепоставяне на доброто му име. Освен това, заради воденото срещу него дело за кражба е отхвърлена молбата му за постъпване на работа в търговско дружество. Наложило се да се препитава като спасител на морето. Прокуратурата оспорила иска и посочила, че в досъдебната фаза на процеса разследването е продължило 11 месеца, но съдът преценил за основателни претенциите му до 8000 лв., плюс лихви. Присъдил и 618 лв.разноски по делото. Отделно иск за вреди по същото наказателно дело е завела и сочена за негова съучастница в кражбата. Дамата, за която от решението на съда става ясно, че се занимавала със собствен бизнес, също е окончателно оправдана през януари м.г. Тя твърди, че обвинението за квалифицирана кражба, за което законът предвиждал наказание от 1 до 10 години лишаване от свобода, й донесло стрес, високо кръвно налягане, психически дискомфорт, както и ескалираща депресия. Компрометирана била позицията й в обществото, а от повдигнатото й обвинение се появили висока напрегнатост, нервност, силно безпокойство и нестабилност, както и тревожност. Претърпените от нея неимуществени вреди оценява на сумата 15000 лв. След разпит на свидетели, включително и на психолога, когото посещавала, съдът й отредил 10 000 лв. обезщетение и разноските по делото. Двете решения не са окончателни и могат да се атакуват пред Окръжния съд във Велико Търново.", "date": "2018.05.01", "title": "Двама осъдиха прокуратурата за 18 000 лв.\nвреди заради незаконни обвинения"}
{"url": "https://www.24chasa.bg/novini/article/6841120", "text": "С близо 100 км в час е карала АТВ 25-годишната Вилислава Русева, която в понеделник загина на обходния път на пловдивското село Белащица, смятат разследващи. Назначена е техническа експертиза за скоростта. \"Въпросното шосе е извън регулация. Беше направено преди години, за да бъдат изведени от населеното място тежкотоварните камиони от близката кариера. Белащица обаче се разрасна и в момента трафикът по същото трасе е оживен\", каза кметицата Цветанка Читакова. По думите й ограничение за шофьорите по този път нямало и те профучавали като куршуми. Отсечката е под наклон и предразполага към висока скорост. Във фаталния ден Вилислава се качила на нерегистрирано АТВ без каска, нямала и книжка. Катаджии предполагат, че е загубила контрол над возилото, прелетяла е с него над канавка и се е забила в дърво. От удара машината се е преобърнала. Водачката й е издъхнала на място. Жителите на Белащица са потресени от трагедията с красавицата Вилислава. Описват я като позитивна личност, кипяща от енергия. Тя оставя сираче момиченце на 2 г. С бащата на детето си, с когото живеела в Перущица, се разделила и отскоро се пренесла при баба си и дядо си в Белащица. Възрастните помагали на внучката в отглеждането на хлапето. Родителите на загиналата шофьорка са разведени. Майка й от дълго време работела в чужбина. Баща й си имал втора жена. В нейното магазинче за дрехи Вилислава ходела да продава, за да изкара някой лев, докато е в майчинство. В Белащица не знаят дали АТВ-то, с което се хвали във фейсбук профила си, е нейно или на вуйчо й. \"От седмица фучеше с машината по улиците. Правехме й забележки за бързото каране, но не вземаше от дума\", обясняват местните. Бившият й колега Иван Георгиев, с когото Вилислава е работела в миналото в пловдивско заведение като сервитьорка, е изненадан, че е подкарала АТВ. Според него красавицата била по-плаха и по тази причина не си извадила шофьорска книжка.", "date": "2018.05.01", "title": "Висока скорост убила красавицата с АТВ-то, която остави сираче на 2 г."}
{"url": "https://www.24chasa.bg/novini/article/6841169", "text": "Над 20 000 души се събраха в центъра на Ереван по призива на опозиционния лидер Никол Пашинян, който обвинява управляващата партия, че иска да попречи на избирането му за премиер от парламента, съобщи \"Франс прес\", цитирана от  Демонстрантите развяват национални знамена и скандират \"Пашинян премиер\" пред огромен екран, на който се излъчват пряко дебатите в парламента, събрал се на извънредна сесия за избирането на нов правителствен ръководител. Предишният премиер и бивш президент Серж Саркисян подаде оставка на 23 април след бурни протести срещу избирането му за министър-председател на 17 април. Гласуването ще се състои след четири или пет часа дебати, според местни наблюдатели. Пашинян, който е единствен кандидат за поста, оглавява антиправителствените протести, разтърсващи страната от две седмици. По-рано днес в изказване в парламента той обеща \"политическо цунами\", ако не бъде избран за премиер и призова привържениците си да излязат на улицата.", "date": "2018.05.01", "title": "Над 20 000 души се събраха на демонстрация в центъра на Ереван"}
{"url": "https://www.24chasa.bg/novini/article/6841214", "text": "Председателят на Народното събрание Цвета Караянчева участва в Копривщица в тържественото честване на 142-та годишнина от Априлското въстание. На този ден по традиция се събираме да отдадем дълбока признателност пред героите на града, проявили безпримерни смелост и родолюбие, заяви председателят на парламента. Благодарна България отдава признателност и на вас – техните наследници, чиято колективна памет е съхранила и възкресява година след година подвига им, обърна се към копривщенци Цвета Караянчева. Нека заедно да предадем на младите поколения всичко, което чувстваме и за което милеем на този ден, призова тя. По думите й, ако не запазим нашето национално чувство, ако не предадем по-нататък тази родова памет, не заслужаваме да бъдем наследници на това славно минало. Вече 142 години за всеки българин Копривщица продължава да бъде знаме на вярата и надеждата, на любовта и светостта на Родината, отбеляза председателят на парламента. Неслучайно идваме тук като на поклонение от всички краища на България и водим децата си, за да попият тази невероятна възрожденска атмосфера, допълни тя. Цвета Караянчева посочи, че с Копривщица са свързани такива духовни титани като Георги Бенковски, Тодор Каблешков, Любен Каравелов, Найден Геров, Димчо Дебелянов. Тук е била печатарската машина на Каравелов, на която са печатани в. “Свобода”, в. “Независимост”, ботевите вестници “Знаме” и “Таралеж” и на която след Освобождението ще бъде печатана и Търновската конституция. Поднесени бsха цветя на гроба на Тодор Каблешков в двора на църквата „Успение Богородично“ и пред паметника-костница в града. На заслужили копривщенци бяха връчени почетни плакети.", "date": "2018.05.01", "title": "Караянчева на честването на 142-та годишнина от Априлското въстание в Копривщица"}
{"url": "https://www.24chasa.bg/novini/article/6841233", "text": "10 месеца условно с 3-годишен изпитателен срок и 1 г. без право да шофира получи пиян водач, потрошил няколко надгробни паметника в петричкото с. Скрът. Инцидентът стана на 13 юли м. г. около 21 ч. Преди това 26-годишният Олег Георгиев се черпел в с приятели и пил бира в съседното с. Ключ. Вечерта се качил на БМВ-то си и тръгнал да се прибира. Когато стигнал до гробищния парк на селото, изтървал управлението над возилото. Колата излязла от пътя и помляла телена ограда с бетонни колове на гробищния парк. След това изкъртил чешмата, още четири мраморни паметника и спрял върху гроб. Слязъл и свалил регистрационните табели на колата, която останала в гробището. Оставил в дома си номерата и седнал в местно кафене. Случайно минаващи хора видяли върху един от гробовете паркирания автомобил и се обадили в полицията. Младият мъж бил открит от полицаите, а пробата с дрегер показала 1,79 промила алкохол. Пред съда младежът изразил съжаление за инцидента, а заедно с баща си възстановили щетите по гробищния парк, които възлизат на 3000 лв.", "date": "2018.05.01", "title": "10 месеца условно за пиян шофьор, потрошил надгробни плочи"}
{"url": "https://www.24chasa.bg/novini/article/6841231", "text": "Вицепремиерът и министър на външните работи Екатерина Захариева ще ръководи българската делегация в третата министерска среща в рамките на четиристранния формат Република България – Република Гърция – Република Албания – Република Македония. Събитието ще се проведе в Солун на 3 и 4 май 2018 г. под егидата на външния министър на Гърция. Във фокуса на дискусиите ще бъде разширяването на перспективите за по-нататъшно сътрудничество в областта на външните работи, полицейското, трансграничното и противопожарно сътрудничество и аспекти, свързани с транспортната свързаност. Последната четиристранна среща в този формат се проведе на 4 и 5 октомври 2017 г. в Солун.", "date": "2018.05.01", "title": "Екатерина Захариева ще участва в четиристранна министерска среща в Солун"}
{"url": "https://www.24chasa.bg/novini/article/6841239", "text": "България вече не е включена т.нар. „черен списък“ за защита на интелектуалната собственост на САЩ („Специален списък 301”). Страната ни неизменно фигурираше в него последните 5 години. В списъка попадат търговски партньори на САЩ, които според Вашингтон не защитават ефективно правата на интелектуалната собственост или пречат на технологични американски компании, които разчитат на защитата на правата си в тази сфера. Страните са разделени на две части – Списък на наблюдаваните и Списък на приоритетно наблюдаваните. Вторият включва страните, за които има най-сериозни притеснения. Тази година в него влизат 12 държави: Русия, Китай, Украйна, Индия, Канада, Алжир, Аржентина, Чили, Колумбия, Индонезия, Кувейт и Венецуела. В Списъка на наблюдаваните държави са 24 страни: Виетнам, Тайланд, Турция. Швейцария, Румъния, Гърция, Мексико, Пакистан, Перу, Саудитска Арабия, Бразилия, Египет, Барбадос, Боливия, Коста Рика, Доминиканската република, Еквадор, Гватемала, Ямайка, Ливан, Таджикистан, Туркемнистан, ОАЕ, Узбекистан. „Идеите и креативността на американските предприемачи подкрепят икономическия ръст и дават работа на милиони американци. Този списък е ясен сигнал за нашите търговски партньори, че защитата на интелектуалната собственост на американците е основен приоритет за администрацията на президента Доналд Тръмп, коментираха от агенцията по търговията на САЩ (USTR, Office of the United States Trade Representative). Според оценките на американското правителство бизнесите, свързани с интелктуална собственост, пряко или непряко дават работа на 45,5 млн. американци, което е около 1/3 от всички работещи в САЩ.", "date": "2018.05.01", "title": "България излезе от „черния” списък 301 на САЩ"}
{"url": "https://www.24chasa.bg/novini/article/6841244", "text": "Загиналите при бурята в Швейцарските Алпи в неделя туристи вече са осем, сред които и една българка, предаде Франс прес, като се позова на местната полиция.  По информация на \"24 часа\" 52-годишната българка се казва Калина Дамянова. Тя е починала днес в болница, след като е получила хипотермия. Освен българката са загинали и петима италианци. Жертвите са били част от две групи от общо 14 туристи. 59-годишен италиански водач е загинал на място при падане. Две италиански двойки и българката са починали от хипотермия в болница. Трима души - швейцарец, французойка и италианка - са хоспитализирани в тежко състояние. Останалите петима туристи от двете групи също са получили хипотермия, но са пострадали по-леко. Изненадани от бурята, 14-те човека са били принудени да прекарат нощта на неделя срещу понеделник на открито на височина от 3270 метра. Сигналът за тревога е бил подаден вчера рано сутринта от стопанина на заслон, където двете групи е трябвало да прекарат нощта. Двама швейцарски алпинисти, съответно на 21 и на 22 години, са починали от измръзване и изтощение на съседен масив.", "date": "2018.05.01", "title": "Българка сред осемте жертви на бурята в швейцарските Алпи, вижте я (Обновена)"}
{"url": "https://www.24chasa.bg/novini/article/6841256", "text": "Разкритите от израелския премиер Бенямин Нетаняху ирански ядрени документи не доказват, че Техеран е нарушил ядреното споразумение от 2015 г. Това заяви днес бившият шеф на израелската атомна агенция Узи Ейлам, цитиран от ДПА. \"Всичко казано от Нетаняху в презентацията му са стари данни и не съдържа доказателства, че иранците не спазват споразумението\", каза Ейлам, цитиран от БТА.  \"Единствената новина е, че нашите разузнавателни служби, може би Мосад, са успели да се сдобият с много подробни документи и да ги донесат в Израел\", добави той. Вчера Нетаняху представи, по думите му, 55 000 документа и 183 диска с информация от Техеран, които според него доказват, че Иран е лъгал за ядрената си програма. Информацията обхваща иранския Проект Амад, който според Нетаняху е продължил от 1999 до 2003 г., но в нея няма нищо за действия след 2015 г. Държавният секретар на САЩ Майк Помпейо заяви вчера, че израелската разузнавателна информация показва, че \"споразумението не е било изградено върху основи на добросъвестност или прозрачност\". Иранският външен министър Мохамад Джавад Зариф отхвърли презентацията на Нетаняху като \"предъвкване на стари твърдения\". Френското външно министерство заяви днес, че представените от Израел материали подсилват меродавността на иранското ядрено споразумение, предаде Франс прес. \"Меродавността на споразумението се подсилва от представените от Израел материали: споразумението забранява всякакви дейности, свързани с разработване на ядрено оръжие, а въведеният от споразумението режим на инспекции от Международната агенция за атомна енергия е един от най-обхватните и най-солидните в историята на ядреното неразпространение\", заяви говорителката на френското дипломатическо ведомство Аниес фон дер Мюл. \"Представената от Израел нова информация може и да потвърди необходимостта от по-дългосрочни гаранции за иранската ядрена програма, както предложи президентът на Републиката\" Еманюел Макрон, добави говорителката. \"Информацията от Израел трябва да се проучи щателно. Първоначалният й анализ обаче потвърждава, че част от иранската ядрена програма, както Франция и партньорите й отбелязаха още при първите разкрития през лятото на 2002 г., не е имала граждански цели\", каза говорителката. Именно тази констатация доведе до договарянето през 2015 г. на споразумението между Иран и шестте големи сили (САЩ, Русия, Китай, Франция, Великобритания и Германия), подчерта говорителката на френското външно министерство. Изявлението на Нетаняху дойде по-малко от две седмици преди важна дата за иранското ядрено споразумение. Президентът на САЩ Доналд Тръмп си даде краен срок до 12 май да прецени дали да оттегли САЩ от това споразумение, отбелязва АФП. Според високопоставен израелски официален представител Нетаняху е уведомил Тръмп, че има доказателства за развивана в миналото тайна иранска ядрена оръжейна програма на срещата им на 5 март във Вашингтон, предаде Ройтерс. Тогава Тръмп се е съгласил Израел да публикува тази информация преди 12 май. Международната агенция за атомна енергия днес повтори, че не разполага \"с никаква достоверна индикация, че Иран е развивал дейности за сдобиване с ядрено устройство след 2009 г.\" Говорител на агенцията заяви, че управителният съвет на МААЕ е обявил, че е приключил проучването си на този въпрос след доклада от декември 2015 г.", "date": "2018.05.01", "title": "Бивш шеф на израелската атомна агенция: Разкритите от Нетаняху документи не доказват нарушения"}
{"url": "https://www.24chasa.bg/novini/article/6841263", "text": "Бившият президент на Перу Оланта Умала и съпругата му бяха пуснати от затвора вчера - четири дни след решението на Конституционния съд за освобождаването им от продължилото им девет месеца временно задържане по обвинения в корупция, предаде Франс прес. \"Сега в мислите си и в сърцето си съм със семейството си\", заяви бившият държавен глава (2011-2016 г.) пред журналисти след освобождаването си в 23.00 ч. по Гринуич снощи (2 ч. тази сутрин българско време), предава БТА. Освобождаването на Умала и съпругата му трябваше да се състои още в петък, ден след решението на Конституционния съд, но бе забавено от административни проблеми. 55-годишният Умала и 41-годишната му съпруга Надин Ередия бяха поставени под временен арест през юли миналата година по молба на прокуратурата, която събира доказателства за изправянето им пред съд за пране на пари и получаване на 3 милиона долара от бразилската строителна компания Одебрехт за предизборната кампания през 2011 г.", "date": "2018.05.01", "title": "Бившият президент на Перу и съпругата му бяха пуснати от затвора (Снимки)"}
{"url": "https://www.24chasa.bg/novini/article/6841272", "text": "Гръцката противопожарна служба се опитва да постави под контрол пожар, избухнал около 13 часа местно време в завод за батерии Сънлайт близо до северния гръцки град Ксанти, съобщава в. \"Катимерини\". Властите в Ксанти наредиха да се евакуират жителите на пет малки села, застрашени от токсични облаци дим от пожара в завода. Пожарът е обхванал главната сграда, горят преди всичко киселини, пластмаса и други запалими материали, при чието изгаряне се отделят отровни газове, предава БТА. Пожарникарите са успели да овладеят частично пожара след няколкочасова борба с огъня, но все още има риск от ново разгаряне на пламъците, тъй като в района има голямо количество запалими вещества и от време на време избухват експлозии. Гасенето на пожара се затруднява от силния вятър. Гъстият дим може да се види от няколко километра разстояние. Един работник от завода е откаран в болница с дихателни проблеми, но е в стабилно състояние. Причината за пожара засега не е установена. Заводът за батерии в Ксанти е един от най-големите от този тип в Европа.", "date": "2018.05.01", "title": "Голям пожар в завод за батерии край гръцкия град Ксанти, евакуираха 5 села (Видео)"}
{"url": "https://www.24chasa.bg/novini/article/6841287", "text": "Двама митничари, уволнени след акция на ДАНС, ГДБОП и Специализираната прокуратура на ГКПП Кулата може да се върнат обратно на работа. Мащабната спецоперация на граничния пункт бе на 13 юни м. г. Тогава Кулата бе блокирана от десетки антимафиоти, разследващи и прокурори и часове наред преминаването на автомобили бе спряно. Тогава бяха арестувани 23-ма митничари, а след 24 часа 15 от тях освободени. Останалите 8 останаха в ареста и получиха обвинения за участие в организирана престъпна група за получаване на подкупи, действала от март 2015 до юни 2017 г. Осмината бяха уволнени от работа, но заведоха дела за отмяна на заповедите. Двама от тях вече ги спечелиха на първа инстанция. Мотивите за уволнението им са, че са накърнили имиджа на митниците, както и че не са уведомили началника си за повдигнатите обвинения. Съдът обаче се позова на презумцията за невинност до доказване на противното, а не са уведомили шефа си, защото са били в ареста и не са имали тази възможност. Решението на Административния съд в Благоевград може да се обжалва.", "date": "2018.05.01", "title": "Съд връща на работа уволнени арестувани митничари от Кулата"}
{"url": "https://www.24chasa.bg/novini/article/6841289", "text": "Международен екип с участието на специалисти от университета на Лион, Франция, е разгадал \"бодливите\" тайни на розата, предаде Франс прес, позовавайки се на публикация в сп. \"Нейчър джинетикс\". Дешифрирането на генома на цветето на любовта може да доведе до създаването на \"розови блокбастъри\" - разновидности с по-наситени багри и ухание, които са по-устойчиви на суша, болести и вредители, и имат по-дълъг живот след отрязване, предава БТА. Създадената от учените генетична карта - една от най-подробните на растителен вид, е базирана върху генома на Китайската роза (Rosa chinensis). Смята, че тя е първата източноазиатска роза, достигнала до Европа през 18-и век. За да изследват произхода и еволюцията й, специалистите са сравнили генома на розата с този на други растения от семейство Розови като ягода, кайсия и праскова. Учените са идентифицирали над 36 000 гена, кодиращи протеини, и биохимичен механизъм с роля в координирането на уханието и цветовете на розата. Китайската роза се смята за един от основните предшественици на съвременните десетки хиляди култивирани разновидности, произлезли от известните около 200 вида диви розови растения.", "date": "2018.05.01", "title": "Учени разгадаха \"бодливите\" тайни на розата"}
{"url": "https://www.24chasa.bg/novini/article/6841310", "text": "Израел не иска война с Иран, увери днес израелският премиер Бенямин Нетаняху, цитиран от Ройтерс. Агенцията отбелязва, че той е направил това ден след като разкри, според него, доказателства за тайни ирански дейности за сдобиване с ядрено оръжие въпреки международното споразумение за ограничаване на ядрената програма на страната, предава БТА. Попитан в интервю за американската телевизия Си Ен Ен дали Израел иска война с Иран, Нетаняху отговори, че \"никой не се стреми към такова развитие\". \"Иран е онзи, който променя правилата в региона\", подчерта той. Днес Международната агенция за атомна енергия (МААЕ) повтори, че няма \"никаква достоверна индикация\" след 2009 г. Иран да развива ядрена оръжейна програма, предаде Франс прес. Израел и Иран са заклети врагове. Смята се, че Израел е нанесъл редица удари по ирански военни цели в съседна Сирия. Израелският премиер е отявлен критик на международното споразумение за иранската ядрена програма. Американският президент Доналд Тръмп си даде срок до 12 май да реши дали ще изтегли Съединените щати от сделката, сключена при неговия предшественик на поста Барак Обама.", "date": "2018.05.01", "title": "Нетаняху: Израел не иска война с Иран, Техеран променя правилата"}
{"url": "https://www.24chasa.bg/novini/article/6840678", "text": "Днес - 1 май, около 11 ч. ще се пусне движението по ремонтирания 2,9 км участък от Източната дъга на Софийския околовръстен път в платното от Казичене до АМ „Тракия“ от км 32+680 до км 35+577. Пътноподдържащото дружество работи изключително мобилизирано и завърши ремонта за 10 дни. По този начин движението по обновената отсечка се пуска предсрочно и преди предстоящите три почивни дни за Гергьовден. През миналата година беше изцяло обновено и платното от АМ „Тракия“ до Казичене, както и на двете платна на 4,8-километровия участък от АМ „Хемус“ до Казичене от км 26+610 до км 31+416. С цялостното обновяване на настилката на Източната дъга се повишава безопасността на движение на пътуващите по автомагистралния пръстен около столицата. Подобрява се свързаността между автомагистралите „Тракия“ и „Хемус“ и Северната скоростна тангента, която е транзитната връзка със Западната дъга на Софийския околовръстен път и АМ „Люлин“. По този начин транзитният и тежкотоварният трафик не се налага да преминава през града, с което се пести време, облекчава се движението и се намалява замърсяването на въздуха. Ремонтираният участък е с нова асфалтова настилка, хоризонтална маркировка, мантинели и пътни знаци. Изпълнител на строителните работи е ДЗЗД „Белмекен 2015“. Дружеството отговоря за текущия ремонт и поддържането на републиканските пътища в област София.", "date": "2018.05.01", "title": "Готови са 3 км от Източната дъга на Софийския околовръстен път, пускат ги днес"}
{"url": "https://www.24chasa.bg/novini/article/6840680", "text": "Турски хакери \"удариха\" главната страница на Атинско-македонската информационна агенция в понеделник вечерта. Точно преди полунощ потребителите на агенцията, които влизаха в началната страница, виждаха съобщение на турски и английски с заплахи срещу Гърция. Съобщението тласеше: \"Гърция бързо забравя, хвърлихме предците ви в морето, ще го направим отново.\" Хакерите обвиниха Гърция, че \"приютяват терористи, които са участвали в проваления преврат срещу Ердоган\". Очевидно се отнасят до осемте, турски офицери, които търсят убежище в Гърция.", "date": "2018.05.01", "title": "Турски хакери \"удариха\" Атинската информационна агенция: Ще ви хвърлим в морето!"}
{"url": "https://www.24chasa.bg/novini/article/6840687", "text": "Турция ще чества днешния Празник на труда в обстановка на затегнати мерки за сигурност, съобщава \"Дейли сабах\", цитирана от БТА.  Първи май има история, белязана от насилие, в Турция, тъй като терористични групировки са се възползвали в миналото от демонстрациите за празника, за да преследват свои собствени цели, напомня изданието. Различни синдикати ще отбележат днешния празник в редица градове на страната. Най-голям интерес предизвикват честванията в Истанбул, които бяха спокойни през последните години с изключение на отделни прояви на насилие. Местните власти разпоредиха хиляди полицаи да заемат позиции из мегаполиса като превантивна мярка. Емблематичният площад Таксим отново е затворен за прояви по случай празника. Полицията издигна заграждения вчера около площада, за да попречи на провеждането на демонстрации от съображения за сигурност. Площад Таксим бе затворен за първомайски манифестации от 1978 до 2010 г., след като на такъв митинг през 1977 г. при сблъсъци загинаха 37 души. Всяка година стотици хиляди работници от всички краища на Турция се стичат в Истанбул, за да положат венци на паметника на жертвите. Проявите през 2010 г. бяха мирни, но след като през 2012 г. забраната бе върната, отново имаше протести, придружени от насилие. В изявление вчера президентът Реджеп Тайип Ердоган изрази надежда, че Първи май ще премине \"в празничен дух без провокации и ще даде възможност на трудещите се да изразят своите проблеми и да предложат решения на тези проблеми\". Ердоган изтъкна усилията на правителството през последните 15 години да засили правата на работещите и обеща, че този стремеж ще продължи и занапред.", "date": "2018.05.01", "title": "Турция чества Първи май в обстановка на \nзатегнати мерки за сигурност"}
{"url": "https://www.24chasa.bg/novini/article/6840671", "text": "Синдикатите са се приготвили да посрещнат празника на труда 1-ви май различно. КНСБ го отбелязвя с мащабни чествания в цялата страна. В София ще бъде поставена шатра, в която представители на КНСБ и Младежки форум 21 организират мобилен синдикален информационен център. На място освен полезни материали, всеки може да получи и безплатна трудово-правна консултация от експертите на КНСБ. Събитието ще започне в 10.30 часа пред Националния дворец на културата, от страна на билетния център, срещу литературен клуб „Перото. От КНСБ обещават много изненади за малки и големи! Синдикатът е обявил организиране чествания в още 15 града. В някои от тях също ще има информационна кампания, в други поднасяне на цветя и митинги, спортни състезания, забавления за децата. Конфедерацията на труда „Подкрепа“ организира празнично шествие в София от 11.00 ч. от пл. “Света Неделя” до музей “Земята и хората”, където от 12.30 ч. започва концерт “РОК ЗА ТРУДА”. На сцената ще забият известни български рок банди и изпълнители, сред които “СПРИНТ”, “СИНДИКАТЪТ”, “ВАСКО КРЪПКАТА”, “АТЛАС”, “МЕДИКУС”, “ROCK SESSION”, “ХОРИЗОНТ”, “ДИСОНАНС”, “БУГИ БАРАБАТА”, “ША-ША”, “ГЕОРГИ ДЕНКОВ И ПРИЯТЕЛИ”, “ЕТАЛОН”, “FOOL CIRCLE”, “WILD CHILD”, “THE REBELS”, “РИТЪМ БОЙС”, “ДЖАНДЕМА”, “МИЛЕНА”, “БЛУС ТРАФИК”. Музикалното събитие ще продължи почти 9 часа. БСП пък организира протестен митинг шествие, обявен срещу корупцията, мизерията и бедността. В София, в 11:00 ч., социалистите се събират пред Паметника на Незнайния войн (пл. \"Ал. Невски\"). Протестното шествие ще мине по маршрута: пл. \"Ал. Невски\", ул. \"Г.С.Раковски\", бул. \"Дондуков\", пл.\"Независимост\" (пред Министерския съвет). В 12.00 ч. е началото на митинга. След края на митинга започва Празник на свободното слово и свободните медии пред Народния театър „Иван Вазов“.", "date": "2018.05.01", "title": "КНСБ дава трудови консултации за 1-ви май, \"Подкрепа\" с 9-часов рок концерт в София"}
{"url": "https://www.24chasa.bg/novini/article/6840669", "text": "- До 20 май 2018 МЕТРО търси партньори за програма „Бъдеще за автентичните млечни продукти“. Програмата е насочена както към малки локални мандри, така и към по-големи млекопреработватели. - МЕТРО ще предложи стратегическо партньорство, реализация и популяризация на автентични български млечни продукти. - Повече информация относно кандидатурата и изискванията можете да намерите на    До 20 май МЕТРО очаква заявки от български мандри и млекопреработватели, за да организира с тях съвместното им производство и реализация на местния пазар на прясно и кисело мляко, сирене, и кашкавал. Разработената програма „Бъдеще за автентичните млечни продукти“ ще цели да популяризира българските млечни храни, произведени по традиционен начин. Потенциалните партньори ще трябва да представят набор от докуемнти и да отговарят на стандартите за качество, очаквани от компанията. МЕТРО ще предложи стратегическо и дългосрочно партньорство, реализация на уникални млечни продукти, популяризация на съответните марки и продукти, както и бъдещо сътрудничество за износ в Европейски съюз (ЕС). МЕТРО ще съдейства на бъдещите си партньори и ще разясни детайлно процеса на работа, възможностите за подкрепа и сътрудничество. „Българските млечни продукти са кулинарната емблема на България. МЕТРО си поставя за цел да ги върне на трапезата във всеки български дом, както и да ги предложи, чрез професионалните си клиенти от туристическия бранш, на чужедстранните гости в зимните и летни курорти на страната.“, сподели Георги Гърневски, ръководител на програмата „Бъдеще за автентитните млечни продукти“. За да кандидатсват, млекопреработвателите ще трябва да подготвят следната информация: - Кратко представяне на мандрата - Попълнен въпросник - Копие от лабораторен анализ за продуктите, посочени във въпросника - Снимки на продуктите и етикетите - Грамоти и отличия от изложения и конкурси (ако такива са налични) - Автентични рецепти и традиции, свързани с млечните продукти от конкретния регион Пакетът от документи трябва да се изпрати до   на адрес: Метро Кеш енд Кери България Гр. София, бул. Цариградско шосе 7-11 км, Административен вход – за отдел „Млечни“- програма „Бъдеще за автентичните млечни продукти“ През 2017 МЕТРО България даде старт на новия си модел в търговията с плодове и зеленчуци, и месо, разчитащ на директно партньорство с близо 200 малки земеделски производители в регионите, в които оперират 11-те магазина на компанията. Програмата, наречена „Отгледано с грижа в България“, превърна МЕТРО в посредник между местните земеделски производители и професионалните му клиенти от хотелския и ресторантьорски бизнес. Сега, „Отгледано с грижа в България“ насочва усилията си и към млечните храни и продукти. Програмата „Бъдеще за автентичните млечни продукти“ цели да даде шанс, както на по-малки мандри, така и на по-големи млекопреработватели, да представят своя асортимент. За МЕТРО е важно да популяризира традиционните български млечни продукти, за да могат повече клиенти да се докоснат до вкуса им. Повече информация относно кандидатурата, изискванията и дoкументите за попълване може да бъде намерена на ", "date": "2018.05.01", "title": "МЕТРО България търси дългосрочни партньори за програмата „Бъдеще за автентичните млечни продукти“"}
{"url": "https://www.24chasa.bg/novini/article/6840682", "text": "Във връзка с подготовката за военния парад в Деня на Храбростта и празник на Българската армия, военна техника, на въоръжение в Българската армия, ще се предислоцира днес от военните формирования в страната до летище Доброславци край София, предаде  Военната техника ще се придвижва по националната пътна инфраструктура от градовете Сливен, Ямбол, Казанлък, Карлово, Асеновград, Стара Загора, Плевен и Благоевград до летище Доброславци.", "date": "2018.05.01", "title": "Военна техника ще има по пътищата в страната заради подготовка за 6 май"}
{"url": "https://www.24chasa.bg/novini/article/6840722", "text": "Априлското въстание от 1876 година е въоръжено въстание на българите в Османската империя. Избухва преждевременно на 20 април по стар стил (1май нов) в Копривщица и е организирано от Гюргевския революционен комитет . Въпреки че е неуспешно, то представлява своеобразен връх на българското националноосвободително движение. Днешните оценки са, че въстанието, макар и незавършило с военен успех, постига друга своя основна цел – политическата, тъй като народният бунт за независимост намира силен отзвук в Западна Европа и особено в Русия. Според изработения от Гюргевския революционен комитет план българските земи са разделени на 5 революционни окръга (като в 5-тия организацията е твърде слаба): Търновски – с център Горна Оряховица, главен апостол е Стефан Стамболов с помощници Христо Караминков (Бунито), Иван Панов Семерджиев и Георги Измирлиев; Сливенски – главен апостол е Иларион Драгостинов с помощници Стоил войвода и Георги Обретенов; Врачански – главен апостол е Стоян Заимов с помощници Никола Обретенов, Георги Апостолов и Никола Славков; Пловдивски – главен апостол е Панайот Волов с помощник Георги Бенковски, по-късно като помощници са привлечени Георги Икономов и Захари Стоянов; Софийски – на практика само планиран, с апостоли Никола Обретенов и Никола Славков. Въстанието е подготвено в разстояние на едва 1 – 2 месеца, с което се обясняват неуспехите в организацията и хода му. Решението за въстание е взето от отделни активисти на БРЦК, то не е подкрепено от нито една външна сила и в крайна сметка е резултат от усилията на неколцина апостоли. По-сериозна подготовка за бунт била извършена само в IV и I окръзи. Единствено в IV окръг под ръководсвото на Георги Бенковски била създадена постоянно действаща въстаническа милиция, контролираща подготовката за въстание. Трескавата подготовка правела впечатление на местните мюсюлмани и на османските власти. Сигурна информация за „предприятието“ обаче те получили едва след Оборище от участник в събранието – Ненко Терзийски от Балдово. От Пазарджик в Копривщица и Панагюрище били изпратени жандармерийски отделения, които да арестуват подстрекателите на „мирната рая“. При опит да бъде заловен Тодор Каблешков копривщенските дейци нападнали и прогонили с оръжие полицията. Мюдюринът бил убит, а в градчето била установена революционна власт. Под звъна на черковните камбани и гърмежа на пушките Каблешков изпратил в Панагюрище знаменитото „Кърваво писмо“. Писмото е пренесено от 19-годишния Георги Салчев, който изминал 5-часовия път от Копривщица до Панагюрище само за 2 часа. Точно преди Панагюрище, конят на преносителя на кървавото писмо издъхва от натоварването. Още следобеда на същия ден (20 април) Георги Бенковски, съобразно с решението от Оборище за избягване на провал, обявил преждевременно началото на българското въстание. Това избързване с десетина дни изненадало комитетите и повлияло негативно на цялата революционна акция. То обаче било наложено от самите обстоятелства. Предателството заплашвало с провал грижливо изградената организация, както и психологическата подготовка на народа за отчаяни и решителни действия. Избухването на въстанието в IV окръг довело до масови арести на комитетски дейци в другите окръзи, светкавично мобилизиране на нередовни турски части (башибозук) и дислокация на военни подразделения във всички по-големи български градове. Подготовката на въстанието е осуетена от османските власти. Заловени са редица комитетски дейци като Никола Славков, а Георги Икономов е поставен под наблюдение. Нанесен е изпреварващ удар в Горна Оряховица. Прави се опит за изпреварващ удар в Копривщица и Панагюрище. Започва прехвърляне на войски от Шумен в Търново, от Одрин в Пловдив и Пазарджик и др. През 1876 г. на териториите на днешна България има 30 османски гарнизона – низам. Османската империя се готви за война със Сърбия и за целта мобилизира част от редифа. Части от низама и редифа пътуват към Сърбия и се намират фактически в района на въстанието, или много близо до него. Още в първия ден на въстанието (20 април) Високата порта и турското военно министерство дават заповед за мобилизация на запаса. За потушаване на въстанието е създаден щаб в състав: Мидхат паша, военния министър, Хюсеин Авни паша и главнокомандващия Абдул Керим паша. Основен двигател е бившият дунавски валия Мидхат паша, председател на комитета Сюлерге (метла). Военните операции се водят от висши военачалници, като командира на II корпус Фазлъ паша, началника на Цариградския гарнизон Адил паша, коменданта на Одрин Хафъз паша, на София Хасан паша и др. На 27 април в района на въстанието пристига артилерия от Одрин. Числото само на действащата армия в района на Пловдив и Пазарджик е 18 000 души плюс хиляди редифи и башибозук. Отделно срещу Дряновския Манастир и в Габровско действа 10 – хилядната армия на Фазлъ паша Издава се заповед за привличане на войска от Трапезунд и Кайро. Първа е атакувана Клисура от войски на Софийския гарнизон и редифи мобилизирани в Казанлък под командването на Хасан бей. След това те нападат Копривщица. Перущица успява да отблъсне черкезите и читаците – около 4000 души срещу 600 въстаници. На 27 април срещу градчето са изпратени 2 табора (1600 души) войска и 2 оръдия. Въстаниците удържат атаката до 31 май. Срещу въстаниците в Средногорието е съсредоточен 10 000 редовна армия с артилерия и около 3000 башибозук и черкези. От 95 въстанали села и градчета, във въстанието участват едва около 10 000 мъже, въоръжени с огнестрелно оръжие. Прибързаното обяваване на въстанието, подготвеността на османските власти за евентуален бунт след Старозагорския опит за въстание и след Босненско-Херцеговинското въстание, крайно недостатъчното снабдяване с оръжия и не на последно място неопитността на апостолите, тяхната несъгласуваност и пълната липса на международна заинтересованост обясняват бързият му и кървав край. За отбелязване е, че Априлското въстание е изцяло българско дело, неговата подготовка и избухване не са подкрепени от нито една външна сила. Според българската историография загиналите са около 30 000 души, докато според външни изследователи бройката на жертвите е не повече от 15 000 човека.Руският консул в Одрин Алексей Церетелев смята, че по време на въстанието са разрушени около 200 села с общо население повече от 75 000 души, част от които са избити, а други са прогонени. И тази година в Клисура и Копривщица по традиция има тържества и възстановки на събитията отпреди 142 години. Тържествената заря-проверка по случай годишнината от Априлската епопея е с начало 20:20 часа на 1 май на площад „20 април“ в Панагюрище.", "date": "2018.05.01", "title": "142 години от избухването на Априлското въстание"}
{"url": "https://www.24chasa.bg/novini/article/6840720", "text": "Лидерът на хърватските социалдемократи Давор Бернардич предлага минималната заплата в страната да бъде в размер на 60 процента от средната, т.е. да бъде повишена на 4000 куни или близо 540 евро, предаде Хина. Бернардич, който е лидер на Социалдемократическата партия на Хърватия, заяви още по повод на днешния Празник на труда, че най-голямата опозиционна сила в страната винаги \"е била и ще бъде най-големият поддръжник на работническите права\". Седемдесет на сто от трудещите се в Хърватия получават заплащане под 5000 куни месечно (675 евро), посочи още в празничното си послание опозиционният лидер. Бернардич открои и проблема с \"ежедневната емиграция на работници\", които по думите му не могат да осигурят на семействата си елементарни условия на живот.", "date": "2018.05.01", "title": "Минимална заплата от 540 евро искат в Хърватия"}
{"url": "https://www.24chasa.bg/novini/article/6840728", "text": "Транспортна стачка блокира Гърция във вторник. В празничния ден ще протестират работещите в градския транспорт на Атина, предаде  .  Тролейбусите няма да се движат в продължение на 24 часа. Метрото в частта от бул. „Дукиса Плакентиас“ до летище „Елефтерис Венизелос“ също няма да се движи, а линия №1 на подземната железница в гръцката столица няма да работи от 05:00 ч. до 08:00 ч. Заради 24-часовата стачка на заетите в железопътния транспорт няма да вървят и влаковете от крайградската железница в Атина, както и тези на компанията „Trainoce” в цяла Гърция. Корабите пък ще останат по пристанищата за 24 часа, след като Общогръцката морска федерация също обяви, че служителите й няма да работят. Протестът им започна в полунощ на 30 април и ще приключи в полунощ на 1 май.", "date": "2018.05.01", "title": "Транспортна стачка блокира Гърция"}
{"url": "https://www.24chasa.bg/novini/article/6840768", "text": "\"Днес светът отбелязва Международния ден на труда и работническата солидарност. Един от празниците, които сплотяват отвъд националните граници и културите\", заяви президентът Румен Радев във фейсбук по повод 1 май. \"Уважението към труда е мерило за обществената справедливост. У нас в много региони и в много професии трудът е недооценен. Затова бих желал да поздравя хората, които отстояват правото на достойни условия на труд и справедливо заплащане\", добави президентът. \"Общество, в което пътят към успеха не минава през труда и съзиданието, а през корупцията и клиентелизма, е обречено на постоянна криза и неудовлетворeност. От нас зависи да ги преодолеем. Затова искам да благодаря на всички онези: бедни и заможни хора на умствения и физическия труд, които с почтеност и усърдие градят и пазят България, подчерта още Радев. Честит Първи май, скъпи сънародници!\", пише още българският президент в социалната мрежа.                                                                                                                                                                                                                                                                                                                       ", "date": "2018.05.01", "title": "Румен Радев: Уважението към труда е мерило за обществената справедливост"}
{"url": "https://www.24chasa.bg/novini/article/6840786", "text": "\"Благодаря ви, че имате смелостта днес да се съберем и нашият глас да бъде чут.\" С тези думи соцлидерката Корнелия Нинова се обърна към хилядите, които се събраха пред Паметника на незнайния войн, за да тръгнат в този час с шествието на БСП за 1 май. То е под наслов \"Срещу мизерията и грабежа\" и акцент на червените изказвания ще е нуждата от адекватна политика срещу бедността и корупцията. Към столичните социалисти са се присъединили 70 автобуса от цялата страна. По данни на организаторите в шествието са се включили около 10 хиляди души. Тази година то е с променен маршрут и вместо в Борисовата градина, ще приключи пред Народния театър. Червените ще минат по ул. \"Раковски\" и по бул. \"Дондуков\". По пътя си те ще спрат пред ДКЕВР, за да изразят недоволството си от опитите за вдигане цената на тока и от скандала около ЧЕЗ. Традиционният митинг пък тази година е под прозорците на премиера Бойко Борисов. От трибуната там се очаква соцлидерката Корнелия Нинова да поиска оставка на правителството.", "date": "2018.05.01", "title": "Хиляди тръгнаха с БСП за 1 май, 70 автобуса дойдоха от страната (Снимки)"}
{"url": "https://www.24chasa.bg/novini/article/6840789", "text": "На българо-турската граница на ГКПП \"Капитан Андреево\" трафикът е интензивен на изход за товарни автомобили, съобщи МВР. Информация за трафика на българските гранични контролно-пропускателни пунктове е към 6.00 часа. На границата със Сърбия, Македония, Гърция и Румъния трафикът е нормален на всички гранични пунктове.", "date": "2018.05.01", "title": "На ГКПП \"Капитан Андреево\" трафикът е интензивен на изход за тирове"}
{"url": "https://www.24chasa.bg/novini/article/6840799", "text": "Председателят на комисията по култура в парламента Вежди Рашидов заяви, че подкрепя музикантите от БНР, които излязоха на протест с искане за по-високи заплати. Според него обаче трябва да се търсят трайни решения и да се дават пари за творчество, а не „на калпак, за отглеждане”. „Радиото още от социализма не се е реформирало, инфлацията е убила голяма част от парите, а те са останали на ниски заплати. Основателно претендират за пари”, каза Рашидов пред Би Ти Ви. „Ще се опитам да намерим трайни форми тези хора да се чувстват добре”, обеща той. От друга страна, неслучайно питах: Колеги, знаете ли колко държавни опери и театри има в 60-милионна Италия? Нула. Държавата дава пари, но под друга форма – за проекти, което означава за творчество, а не „на калпак” пари за отглеждане. Така ние трябва бавно да минаваме към тази форма”, коментира бившият културен министър. „Шест формации за едно радио, една бюджетна организация, това е доста тежко. За една малка държава от 6 милиона шест формации само в радиото е силно. Трябва може би да се оптимизира”, отбеляза той, като допълни, че трябва да се търси трайно решение.", "date": "2018.05.01", "title": "Вежди Рашидов: Подкрепям музикантите от БНР"}
{"url": "https://www.24chasa.bg/novini/article/6840800", "text": "Северна и Южна Корея започнаха днес да премахват високоговорителите, които бълваха пропаганда в района на строго охраняваната граница между двете страни, предаде Ройтерс, като се позова на южнокорейското министерство на отбраната. Двете страни си обещаха да предприемат тази мярка на историческата среща на високо равнище миналата седмица. Това са първите практически, макар и малки, стъпки по пътя към помирението, отбелязва Ройтерс, цитирана от БТА.  Южна Корея започна да демонтира своите високоговорители в 14 ч. (8 ч. българско време). Активност на няколко места от другата страна на границата показва, че Северна Корея е предприела аналогични действия. В продължение на десетилетия, само с няколко прекъсвания, двете Кореи разпространяваха пропагандни съобщения с високоговорители в района на границата като форма на психологическа война. Югът излъчваше новини, местни поп песни и критики към режима в Пхенян, а Северът осъждаше правителството в Сеул и възхваляваше социалистическата си система, отбелязва Ройтерс.", "date": "2018.05.01", "title": "Северна и Южна Корея демонтират високоговорителите по границата"}
{"url": "https://www.24chasa.bg/novini/article/6840419", "text": "3 г. условно за смъртта на 14-годишно момче получи д-р Валентин Павлов, бивш депутат от Реформаторския блок и собственик на дентална клиника \"ЕО ДЕНТ\". Той бе лишен и от правото 5 години да упражнява професията си. С условни присъди се сдобиха съпругата му д-р Венета Павлова, управител на клиниката, и анестезиологът д-р Йоана Филипова. Решението е на Софийския градски съд и може да бъде обжалвано. Според съда д-р Павлов не е преценил рисковете от пълната анестезия, под която е било поставено детето. 14-годишният Алекс от Перник издъхва след операция на киста на долната челюст, направена под пълна упойка от д-р Павлов. Трагедията става на 14 юни 2016 г., но разследването започва едва 5-6 месеца по-късно, когато бащата на момчето подал жалба в Софийската градска прокуратура. Алекс бил поставен под пълна упойка към 14 ч. Павлов оперирал кистата, но към 15,10 ч състоянието на детето рязко се влошило. То вдигнало темпратура 39,5 С, получило тахикардия - 152 удара в минута, затруднено дишане и повишено отделяне на въглероден диоксид. По време на операцията в клиниката била майката на момчето. Първоначално й казали, че тя е минала успешно, но после жената видяла, че лекари влизат и излизат от операционната. Била повикана частна линейка, която около 16 ч откарала Алекс в \"Пирогов\". Момчето издъхнало в института за спешна помощ в 17,05 ч. Според обвинението д-р Павлов еднолично насрочил операцията под пълна упойка. Това му решение не съответствало на множеството медицински стандарти за преценка на оперативния риск и въвеждането на пациента в анестезия. Клиниката не е разполагала с възможности да реагира в случай, че настъпят усложнения от пълната упойка. Д-р Павлов е знаел за това, като съсобственик и бивш управител на клиниката, твърди обвинението. Той не изискал провеждането на задължителните медицински консултации и изследвания - консултация с кардиолог, педиатър и алерголог. Разследването показало, че на родителите на Алекс само им било обяснено, че става въпрос за \"рутинна интервенция\", като последствията можели да бъдат леко неразположение и незначителни болки. Валентин Павлов беше кандидат за парламента от Реформаторския блок, когато стана ясно, че е разследван от прокуратурата. Преди това бе народен представител в 43-тото НС. Когато се разбра за трагедията, д-р Павлов коментира, че се чувства така все едно е загубил свое дете и отхвърли обвиненията.", "date": "2018.05.01", "title": "3 г. условно за бивш депутат от реформаторите за смърт на дете"}
{"url": "https://www.24chasa.bg/novini/article/6840805", "text": "Израелският премиер Бенямин Нетаняху заяви, че страната му разполага с нови неоспорими доказателства за тайна иранска програма за ядрено оръжие, предадоха световните агенции, цитирани от  Нетаняху, който е яростен критик на споразумението по иранската ядрена програма, сключено през 2015 г., представи пред журналисти в централата на израелските въоръжени сили в Тел Авив и пряко по израелските телевизии \"точни копия\" на десетки хиляди оригинални ирански документи, получени, по думите му, преди няколко седмици с цената на \"невероятен успех в областта на разузнаването\", предаде Франс прес. Става дума за 55 000 страници документи и за 183 диска, съдържащи секретна информация за иранска ядрена програма, наречена \"Програма Амад\", предаде Асошиейтед прес. Общо материалите са съдържали 100 000 секретни файла, допълва Ройтерс. Израел се е сдобил с тях от подземен ирански обект преди няколко седмици. Документите на хартия и в дисковете представляват \"нови и неоспорими доказателства за програма за ядрени оръжия, която Иран укрива в продължение на години от очите на международната общност в своите тайни ядрени архиви\", заяви Нетаняху, цитиран от Франс прес. \"Тези документи показват, че въпреки уверенията на иранските лидери, че страната никога не се е стремяла към ядрено оръжие, Иран е излъгал и то страшно много!\", добави Нетаняху. Той допълни, че материалите показват, че на Иран не може да се има доверие, допълва АП. \"Иран е планирал на най-високи равнища да продължи да разработва ядрени оръжия\", каза Нетаняху, цитиран от ДПА. \"От години знаем, че Иран има тайна програма за ядрени оръжия, наречена \"Проектът Амад\". Ние можем сега да ви докажем, че \"Проектът Амад\" представлява пълна програма, целяща проектирането, изграждането и тестването на ядрени оръжия\", заяви Нетаняху, предаде Франс прес. \"Ние можем също да докажем, че Иран е складирал тайно материали, идващи от \"Проекта Амад\", за да си послужи с тях в подходящия момент и да разработи ядрени оръжия\", добави той. \"Споразумението от 2015 г. предоставя на Иран разчистен път към ядрен арсенал и не засяга въпроса за балистичните дейности на Ислямската република, друго голямо безпокойство за Израел и за международната общност\", допълни премиерът и каза, че това е \"ужасно споразумение, което никога не е трябвало да бъде сключвано\". Той припомни, че в скоро време американският президент Доналд Тръмп ще вземе решение по въпроса и каза: \"Надявам се, че той ще вземе едно добро решение, едно добро решение за САЩ, за Израел и за световния мир\". Информациите, разкрити вчера от Израел за тайна иранска програма за ядрено оръжие са \"автентични\", заяви американският държавен секретар Майк Помпейо, ръководил допреди седмица ЦРУ, предаде Франс прес. Помпейо се срещна в неделя в Израел с Нетаняху и е бил информиран за новите елементи, които бяха направени обществено достояние вчера. \"Зная, че има хора, които казват, че тези документи не са автентични. Мога да ви потвърдя, че тези документи са истински, че са автентични\", заяви Помпейо пред журналисти, придружаващи го на връщане от обиколката му из Близкия изток. \"Знаехме за този материал от известно време и разбира се го дискутирахме в неделя, когато бяхме заедно\", обясни държавният секретар. Помолен да отговори дали е бил в течение от години за съществуването на тази тайна програма, наречена \"Проект Амад\", Помпейо отвърна: \"Това е отчасти вярно. Меркел, Макрон и Мей подкрепят ядреното споразумение с Иран, Тръмп още мисли Съществуването на програмата \"Амад\" приключи в края на декември 2003 г.- януари 2004 г. и е вярно да се твърди, че ние знаехме за нея от известно време\". \"Но има хиляди нови документи и нови информации. Ние сме в процес на тяхното анализиране и има много работа за вършене, за да оценим мащабите и обхвата на това\", каза той. По-рано Белият дом каза, че представените факти от Израел са в съответствие с онова, което САЩ са знаели от дълго време. \"Иран има солидна тайна програма за ядрени оръжия, която опита напразно да скрие от света и от собствения си народ\", се казваше в изявление на Белия дом, в което за програмата се говореше в сегашно време, отбелязва Франс прес. Помпейо заяви, че ще остави на юристите да преценят дали Иран е нарушил споразумението по ядрената си програма, сключено през 2015 г. Той заяви, че иранските документи, с които се е сдобил Израел, показват, че Иран е лъгал за целите, които е преследвал с ядрената си програма и това подкопава ядрената сделка от 2015 г., предаде Асошиейтед прес. Помпейо заяви, че документите показват, че Иран е имал тайна ядрена оръжейна програма от години, докато е отричал да е разработвал ядрени оръжия. Държавният секретар каза, че иранците са излъгали шестте страни, преговаряли по иранската ядрена сделка. По думите му това означава, че \"сделката не е била изградена на основите на честността или прозрачност. Тя е била изградена на основата на иранските лъжи\". Според експерти по разузнаването и дипломати обаче както изглежда Нетаняху не е представил убедителни доказателства, показващи, че Иран нарушава ядрената сделка, въпреки че той може да е подпомогнал каузата на твърдолинейните представители на администрацията на Тръмп, които искат ядрената сделка на бъде отменена, отбелязва Ройтерс. Повечето от предполагаемите доказателства, представени вчера от Нетаняху, датираха от периода преди 2015 г., когато бе подписано споразумението, въпреки че Нетаняху каза, че Иран е съхранил важни файлове за ядрената технология оттогава и че продължава да добавя познания в областта на ядрените оръжия, отбелязва Ройтерс. Президентът Доналд Тръмп трябва да реши до 12 май дали да изтегли САЩ от сделката за иранската ядрена програма, сключена през 2015 г. Дипломат номер едно на ЕС Федерика Могерини заяви, че последните твърдения на израелския премиер за Техеран не показват, че Иран понастоящем нарушава споразумението от 2015 г., предаде Асошиейтед прес. \"Онова, което видях от първите съобщения, е, че премиерът Нетаняху не поставя под въпрос иранското спазване\" на сделката, каза Могерини. Тя настоя, че преди всичко Международната агенция за атомна енергия трябва да направи оценка дали Иран се придържа към споразумението, защото МААЕ е единствената безпристрастна международна организация, която е натоварена със задачата да наблюдава спазването на иранските ядрени ангажименти. Говорител на британското правителство пък заяви, че Великобритания никога не е била наивна относно иранската ядрена програма, предаде Ройтерс. \"Никога не сме били наивни относно Иран и ядрените му намерения. Ето защо инспекционният режим на МААЕ, договорен като част от иранската ядрена сделка, е един от най-пространните и силни в историята на международните договори\", каза говорителят. \"Той си остава начин от първостепенно значение за независима проверка, че Иран се придържа към сделката и че иранската ядрена програма е изцяло за мирни цели\", допълни той.", "date": "2018.05.01", "title": "Израел разполага с доказателства за тайна иранска ядрена програма"}
{"url": "https://www.24chasa.bg/novini/article/6831595", "text": "В древни времена хората вярвали, че съществува субстанция, която може да превръща металите в злато, да лекува всички болести и да направи човека безсмъртен. Факт е, че много жители на планетата достигат възраст от 100 години, а и повече. Оказва се, че именно пет са зоните, в които броят на дълголетниците е най-голям, а вероятността от смъртност на средна възраст е сведена до минимум. Тези пет места са наречени сини зони. Идеята за сините зони се ражда от двама учени - италианеца Джани Пес и белгиеца Мишел Булен. През 2000 г. в проучване те анализират дълголетието, а за обозначаване на регионите по картата използват син маркер. През 2012 г. американският пътешественик и писател Дан Бютнър пътува, за да си отговори защо хората в определени части на света живеят по-дълго? Петте зони са разположени из цял свят. Първата е в съседна Гърция на остров Икария. Слънчевият остров Сардиния в Италия и Окинава в Япония също са в графата със столетници. Не на последно място в списъка са населеният предимно с адвентисти град Лома Линда близо до Лос Анджелис, както и Никоя, Коста Рика. Изследванията показват, че хората в тези райони имат сходно всекидневие и близки принципи на хранене. Най-общото е, че се хранят с растителни продукти, живеят в общности, където се движат най-вече пеша и пият по много вода на ден. Изключително важна част от живота им е движението, но не така, както си го представяме - по час във фитнеса. Независимо на каква възраст са, те не спират да се движат. без да използват механизирани уреди за целта. В центъра на Егея, точно до пристанището на Турция, където са живели Питагор и Епикур, хората от остров Икария приемат много картофи и боб. Но най-интересната част от храненето им са тревистите растения, които жителите на острова наричат хорта, или това са зелените листа на жълтурчетата. Те ги включват в почти всички свои ястия - от салата до пай. Много от тях смятат, че именно те са съставката, която им дава дълголетие. Според гърците Доказано е, че ако дремвате по 30 минути на ден пет дни в седмицата, рискът от болести, свързани със сърцето, намалява с 1/3. Ключови съставки във виното като полифеноли и антиоксиданти намаляват значително риска от рак и сърдечносъдови заболявания. Алкохолът в него пък сваля нивото на холестерола. Всъщност според изследванията е по-добре да се пие чаша вино с храната, отколкото вода. Но не и комбинирано с пържоли и тлъсти меса. Тогава ефектът не е същият. Япония е една от страните с най-замърсен въздух на Земята. Това обаче не е пречка жителите на остров Окинава да достигат столетие. Диетата им е най-вече растителна, като Макар че островът е в Източнокитайско море, жителите му консумират много малко риба. Сладките картофи и куркумата са в основата на техните ястия. Близо 60% от дневния прием на храна са сладките картофи, които са богати на флавоноиди и въглехидрати. Куркумата намалява риска от рак и спомага функциите на сърцето. За да бъде тя усвоена от организма, трябва да се приема с черен пипер. Според изследвания, Гражданите на японския остров от деца са приобщавани към така наречените моаи. Това са социални групи, създадени специално за подкрепа между хората, живеещи там. Членовете ѝ си помагат финансово, духовно, ако някой има проблем със здравето или със семейството. От изследването на Дан Бютнър станало ясно, че няколко от жените на 102 г. са били в общностите на моаи от 98 г. и все още се събират с членовете му, за да пият саке и да се подкрепят в трудните моменти. Затова е много важно и от какви хора сме заобиколени. Например, ако приятелите ви обичат да прекарват времето си, седейки на дивана с чипс в ръка, е вероятно да правите същото, поне във времето, в което сте с тях. Важна част от храненето е и хлябът, който в три от петте сини зони е основна храна. Той обаче е по-различен от обичайния. В Икария и Сардиния например хлябът е направен от 100% пълнозърнести култури, включително пшеница, ръж и ечемик - богат на хранителни вещества и с високо съдържание на фибри. Традиционни за сините зони са и хлябовете с квас. Този вид тестени изделия са известни с това, че понижават гликемичния товар на храната.", "date": "2018.05.01", "title": "Яж зелено, пий вода, ходи пеша и говори  с приятел, за да  стигнеш 100 години"}
{"url": "https://www.24chasa.bg/novini/article/6840283", "text": "Сервитьорите, барманите, служителите в хотелите и продавачите взимат най-ниските заплати в България. 580 лв. е средно заплащането в бранша. Най-високи суми получават служителите в информационните технологии - Така ножицата между ниски и високи заплати се увеличава до 5,4 пъти. Това отчете президентът на КНСБ Пламен Димитров, който представи годишния доклад за колективно договорените заплати през 2017 г. Средната работна заплата в страната през миналата година е около 1060 лв. Покачването е с близо 12% спрямо предходната 2016 г. Наблюдава се обаче силна регионална разлика в брутните заплати. В София средната стига 1523 лв., докато във Видин тя е едва 701 лв. “За някои региони има пиле със зеле, за някои само зеле, докато за други има двойно пиле”, описа разликата в заплащането Димитров. През миналата година минималната заплата се увеличи от 420 на 460 лв., а от началото на 2018 г. е 510 лв. “В същото време увеличението на минималната и средната заплата не промени съотношението между тях и през 2017 г. е 43,4%”, сравни синдикалният лидер. Независимо че нараства промишленото производство, това не навсякъде се отразява в заплатите, сочи още докладът на КНСБ. Така при производство на метални изделия (без машини и оборудване) ръстът на производителността на труда на едно наето лице е с 31,5%, а средната работна заплата се е вдигнала с 9,2%. От 3 до 10% е В някои от секторите обаче няма колективни трудови договори. Това са леката, химическата, хранителната промишленост. На общинско ниво действат над 150 колективни трудови договора, сключени от местните власти. Най-добри резултати има във Варна, Бургас и Стара Загора. Близо 100 млрд. лева е БВП на България за 2017 г. Вътрешното търсене е основният двигател на растежа, а с 4,5% нараства крайното потребление за миналата година. Според Димитров има реални възможности за по-голям растеж на доходите в индустрията. Според доклада проблемът с липсата на квалифицирани кадри се задълбочава в сектор “Промишленост”. Така 30% от предприятията посочват, че недостигът на работна сила затруднява дейността им. Същевременно безработицата е спаднала до 6,2%, а коефициенът на икономическа активност се е вдигнал до 55,4%. “Не мисля, че облекченията, които бяха приети от парламента за внос на работници, ще доведат до сериозна промяна”, прогнозира Димитров. През 2017 г. един при 23,1 евро средно за ЕС, или 4,5 пъти разлика. “За да можем да реализираме обаче по-чувствителен напредък и да достигнем съотношение поне 60% до 2022 г., трябва средногодишен номинален ръст на заплатите от 11-12%”, заяви главният икономист на КНСБ Любен Томев. Последните разполагаеми и сравними данни показват, че средната работна заплата в България изостава между 5 и 10 пъти спрямо старите държави - членки на ЕС, и около 1,8 - 2,2 пъти спрямо новите, отчита синдикатът.", "date": "2018.05.01", "title": "Сервитьорите с най-ниски заплати, взимат 5 пъти по-малко от IT специалистите (Обзор)"}
{"url": "https://www.24chasa.bg/novini/article/6840591", "text": "Президентът на САЩ Доналд Тръмп реши да запази до 1 юни временното изключване на ЕС от митата за внос на стомана и алуминий, предадоха световните агенции, като се позоваха на съобщение на Белия дом. На 8 март Тръмп въведе мита от 25 процента върху вноса на стомана и 10 процента върху вноса на алуминий. Но в края на март, той временно освободи от митата ЕС. Временното освобождаване трябваше да приключи в полунощ на 30 април срещу 1 май. Европа е изнесла в САЩ през миналата година стомана за 5,3 милиарда евро и алуминий за 1,1 милиарда евро, предаде БТА.  Канада и Мексико също се ползват от временното изключение до 1 юни. Президентът на САЩ обвърза окончателно изключение на тези две страни от митата с предоговарянето на северноамериканското споразумение за свободна търговия, отбелязва Франс прес. Принципно споразумение за освобождаване от митата е постигнато и с Аржентина, Австралия и Бразилия, предаде Ройтерс. То ще бъде финализирано през идните 30 дни. САЩ освен това са финализирали и споразумение за вноса стомана със Южна Корея след разговори по ревизирано търговско споразумение, допълват ДПА и Асошиейтед прес.", "date": "2018.05.01", "title": "До 1 юни ЕС, Канада и Мексико без мита за внос на стомана и алуминий"}
{"url": "https://www.24chasa.bg/novini/article/6840594", "text": "Джихадистите извършват атентати срещу журналисти в Афганистан, защото са отслабени и имат нуждата да се говори за тях и за да дестабилизират афганистанския изборен процес. Това заяви американският министър на отбраната Джеймс Матис по повод атентатите от вчера в Афганистан, в които бяха убити и 10 журналисти, предаде Франс прес. \"Това е нещо нормално за хора, които не могат да спечелят чрез урните. Тогава те се обръщат към бомбите\", каза Матис по време на импровизирана среща с журналисти в Пентагона, визирайки ислямистите. Матис освен това каза, че САЩ и техните съюзници не искат да изтеглят войските си от Сирия, преди дипломатите да постигнат мир там, предаде Ройтерс. Това е най-силният знак досега, че пълно американско изтегляне няма да се случи в скоро време, отбелязва агенцията. Миналата седмица Доналд Тръмп каза, че иска изтегляне на американските войски от Сирия относително скоро, но после сякаш смекчи позицията си, като изрази желание за оставяне на \"силен и траен отпечатък\" там. Понятието \"отпечатък\" на езика на военните обикновено означава американско военно присъствие някъде, припомня Ройтерс.", "date": "2018.05.01", "title": "Матис: Джихадистите убиват журналисти, защото имат нужда някой да говори за тях"}
{"url": "https://www.24chasa.bg/novini/article/6840598", "text": "Британският премиер Тереза Мей разглежда вариант за подписване на споразумение за асоцииране с ЕС след Брекзит. Това пише британският в. \"Дейли телеграф\". Мей е казала на министрите си, че Великобритания може \"потенциално\" да приеме споразумение за асоцииране. Критици на идеята твърдят, че то ще превърне Великобритания в \"подчинена\" на решенията на Европа. Британският финансов министър Филип Хамънд и британският министър на Брезкит Дейвид Дейвис били отворени към идеята на Мей. Хамънд смятал, че тя ще спести време, защото така Великобритания ще подпише с ЕС нещо, с което е запозната. Дейвис пък мислел, че подобно уреждане на нещата може да проработи. Споразумение за асоцииране се сключва обичайно със страни, които искат да станат европейски членове. Същевременно Камарата на лордовете на британския парламент прие изменение в проекта на закона за Брекзит, даващо на парламента правото да попречи на правителството да напусне ЕС в отсъствие на споразумение с Брюксел, предадоха световните агенции. Предложението бе прието с 335 гласа \"за\" срещу 244 гласа \"против\". В идните седмици текстът ще се дебатира в Камарата на общините, където Мей има крехко мнозинство. Членовете на долната камара може да решат да премахнат или променят внесеното от Камарата на лордовете изменение. Досега правителството на Мей бе казвало, че ще остави парламентът да се произнесе по споразумението за развода с Брюксел. Но ако той го отхвърли, то единствената оставаща опция е излизане от ЕС без договор - перспектива, която притеснява бизнеса. Сега според изменението парламентаристите ще имат възможност да предложат нови преговори с Брюксел при липсата на споразумение, или дори може да решат страната да остане в ЕС, каза лордът консерватор Дъглас Мартин Хог, един от вносителите на промяната.", "date": "2018.05.01", "title": "Тереза Мей разглеждала варианта \nза споразумение за асоцииране с ЕС"}
{"url": "https://www.24chasa.bg/novini/article/6840606", "text": "Доминиканската република установи дипломатически отношения с Китай и прекрати дипломатическите си отношения с Тайван, съобщи националното правителство, предадоха световните агенции, цитирани от БТА.  \"Съобщаваме на доминиканската нация, че сме взели решението да установим дипломатически отношения с Народна република Китай, с убеждението че това решение ще бъде изключително положително за бъдещето на нашата страна\", се казва в изявление на правителството. Споразумението бе официализирано в Пекин от доминиканския външен министър Мигел Варгас, който е на посещение там. \"Доминиканската република признава, че има само един Китай в света и че Тайван е неделима част от китайската територия\", се казва в изявлението. Страната благодари на Тайпе за сътрудничеството през годините, позволило реализацията на много програми. Но допълва, че историята и социално-икономическата реалност я принуждават да промени сега курса. Това е третият съюзник, който губи Тайван от идването на власт на президентката Цай Ингвен, която е от подкрепящата независимостта Демократична прогресивна партия.Тайван сега има само 19 дипломатически връзки, в това число със Светия престол. Тайванският външен министър Джоузеф У осъди установяването на дипломатически отношения на Пекин с Доминиканската република, предаде Ройтерс.", "date": "2018.05.01", "title": "Доминиканската република установи \nдипломатически отношения с Китай и скъса \nтези с Тайван"}
{"url": "https://www.24chasa.bg/novini/article/6840597", "text": "\"Апелираме да се включат медицински специалисти, които да консултират как точно да се случат нещата\", казаха близки на онкоболната Теодора в ефира на Би Ти Ви. От външно министерство са съобщили, че могат да се включат с хеликоптер и помощ при трансфера. Но все още нямало конкретен ангажимент. Онкоболната Теодора ще лети до Истанбул в петък, съобщи брат й Цветан Маджаров. Сумата от 55 хил. евро е платена на турска фирма за съдействие при медицински случаи. Имало разговор с болницата там, в случай, че нещо се случи след дългия полет. За медиума в Бразилия разбрала от общи познати, проверила го в интернет - отзивите били положителни.  След като заминава получава усложнения, консулството ни там съдействало за преместването й в частна болница, обясниха близките й.  Тя е преживяла химиотерапия, а след това и операция. Открити са разсейки в мозъка, които са се увеличили в началото на тази година и костите и конвенционалната медицина не е успяла да помогне.  \"Искам да благодаря на всички хора, които се включиха в кампанията, на всички добри хора\", каза брат й. ", "date": "2018.05.01", "title": "Не е ясно как онкоболната Теодора ще стигне от Истанбул до България"}
{"url": "https://www.24chasa.bg/novini/article/6840631", "text": "Отбелязваме деня на труда и на международната работническа солидарност. Празникът, който вече 74 години честваме, се свързва с международното социалистическо движение през 19 век и работническите протести за социални права. Началото се поставя на 1 май 1886 година в Съединените щати, когато профсъюзите провеждат неофициална национална стачка, в която вземат участие над 300 хиляди работници от цялата страна с искане за въвеждане на официален 8-часов работен ден. При протестите има четирима убити и много ранени. В България денят на труда е един от официалните празници. За първи път е честван през 1890 г. Обявен е за официален празник през 1939 г.", "date": "2018.05.01", "title": "Честваме 1 май - международния ден на труда"}
{"url": "https://www.24chasa.bg/novini/article/6840641", "text": "До края на годината ще бъде въведена забрана за двойния стандарт на храните, произвеждани за различните държави от ЕС. За това беше категоричен еврокомисарят Вера Юрова, която беше специален гост на конференцията, посветена на проблемите с различните качества на храните. Форумът беше организиран от омбудсмана Мая Манолова под патронажа на премиера Бойко Борисов. Пред   Манолова беше категорична, че за разрешаването на проблема с двойните стандарти може да се реши с граждански натиск и обединение на всички институции у нас и в Европа. Многобройните изследвания, които се правят и в България, и в други европейски страни от различни институции, включително и омбудсмана, имахме собствено изследване, показват нещо, което българите много добре знаят. А именно - стоки с една и съща марка, под един и същи бранд в една и съща опаковка се продават с различни съставки и с различен вкус. В Европа, където свободното движение на граждани, стоки и капитали е базисна ценност, на практика се оказва, че хората си купуват едни и същи продукти с различно съдържание в зависимост от това дали са в собствената си страна или пътуват из Европа. Всеки един български гражданин много добре знае, че шоколадите, месните и млечните продукти, макароните и особено детските храни са с различно съдържание в България, обясни Мая Манолова и даде за пример една абсурдна ситуация, в която български майки поръчват от зад граница, от други европейски страни адаптирани млека, детски пюрета, бебешка козметика, вместо да ги купят от кварталния супермаркет, в който се продават под същата марка, но с различни съставки на по-висока цена. Според националния омбудсман, въпросът с двойните стандарти може да се реши с граждански натиск, с обединение на всички институции, дори на всички партии на национално ниво и с европейско обединение между европейските институции и страните-членки, за да бъде постигната крайната цел с прекратяването на практиката с двойните стандарти.", "date": "2018.05.01", "title": "Манолова: Въпросът с двойните стандарти може да се реши с граждански натиск"}
{"url": "https://www.24chasa.bg/novini/article/6840643", "text": "Третият човек в йерархията на Ватикана - Джордж Пел, ще бъде съден за престъпления от сексуално естество, извършени в миналото, предаде  Решението, че има основание австралийският кардинал да се изправи пред Темида, беше взето от съдия в Мелбърн. Самият Пел пледира невинен. Обвиненията датират отпреди няколко десетилетия, а по време на предварителните заседания, продължили четири седмици, са били изслушани повече от 30 свидетели. 76-годишният Пел е ковчежник на Ватикана и е най-високопоставеният католически представител, който ще бъде съден за престъпления от сексуално естество.", "date": "2018.05.01", "title": "Съдят ковчежника на Ватикана за сексуален тормоз"}
{"url": "https://www.24chasa.bg/novini/article/6840646", "text": "„Истинският проблем на пазара на труда у нас е, че не получаваме толкова, колкото заработваме”. Това заяви пред   президентът на КНСБ Пламен Димитров. Тревожно е също, че въпреки увеличението на средната заплата, много българи работят за по-ниска от нея, смята още Димитров. Той коментира и огромната разлика във възнагражденията за заетите в отделните сектори на икономиката ни. Според проучване на КНСБ заетите в IT индустрията, например, получават пет пъти повече от работещите в ресторантьорството. „За някои има две пилета, а за други няма и зеле”, коментира синдикалистът. Той допусна, че ниските заплати в туризма може би се дължат на това, че много работници са в сивата икономика. Расте и броят на хората, които живеят под линията на бедност, отбеляза още Димитров. Той обаче прогнозира, че до 2-3 години ще има съществен скок в заплатите. За София се очаквало средната да стане 1000 евро.", "date": "2018.05.01", "title": "Синдикалист: Българинът не получава толкова, колкото заработва (Видео)"}
{"url": "https://www.24chasa.bg/novini/article/6840654", "text": "Онкоболната Теодора е заминала при лечител в Бразилия, защото се е надявала на чудо. Това разказа пред   братът на 32-годишната жена – Цветан Маджаров. Очаква се Теодора, която се намира в бразилска болница, да лети за Истанбул на 4 май, след като парите за връщането ѝ бяха събрани. Все още не е ясно как ще бъде осъществен трансферът ѝ до България. „Теодора е чула от общи приятели за този медиум, в интернет има информация за него – все положителни неща, някакви чудеса как е направил. Тя се надяваше на такова чудо, най-малкото да подобри значително състоянието ѝ”, посочи Цветан Маджаров. На въпрос дали са опитали да разубедят Теодора, нейният брат заяви: „Говорихме с нея, но когато човек е в това положение, не се знае какви решения може да вземе”. Той допълни, че онкоболната жена е минала през някакви процедури при въпросния лечител, но не знае какви точно са били те. „Нейното желание е да се прибере в в България и да види децата си”, каза Цветан Маджаров. В момента за момченцето на 5 г. и момиченцето на 2 г. се грижат баба им и дядо им. Не е ясно как точно ще се осъществи трансферът на Теодора от Истанбул до София и дали тя ще е в добро състояние, за да може да пътува с линейка, каза в студиото на bTV и Тихомир Тодоров, семеен приятел. „В същото време беше повдигнат и резонният въпрос дали втори самолетен трансфер веднага след първия поради разликата в налягането би ѝ се отразил добре”, допълни той. „Апелираме да се включат медицински специалисти, които да консултират как точно е редно да се случат нещата”, каза Тодоров, който се обърна и към държавата в лицето на МВнР. „Имаше заявки, че могат да съдействат за трансфера, включително с военен самолет или хеликоптер, но до момента нямаме никакъв конкретен поет ангажимент. Ако може и те да съдействат чисто логистично и за формалностите, които евентуално могат да възникнат при преминаването външна граница на ЕС”, призова семейният приятел. „Полетът е дълъг. Имахме разговор с болницата в Истанбул, в която тя се лекува, ако по време на полета стане нещо, да бъде приета там до изясняване на състоянието ѝ”, каза още братът на Теодора.", "date": "2018.05.01", "title": "Братът на онкоболната Теодора: Замина за Бразилия, защото се надяваше на чудо"}
{"url": "https://www.24chasa.bg/novini/article/6840659", "text": "Министърът на труда и социалната политика Бисер Петков поздравява всички трудещи се по повод Международния ден на труда и работническата солидарност - 1 май. Поздравлението е публикувано на страницата на министерството. Честването на днешния ден е глобална инициатива с над 130-годишна история, породена от стремежа за защита на правата на трудещите се и постигането на достойно заплащане и справедливи условия на труд, отбелязва министър Петков. Той припомня, че правителството в началото на мандата постави като приоритетни задачи увеличаването на доходите чрез заетост и по-голяма производителност на труда. \"Една година по-късно честно и с удовлетворение мога да кажа, че въпреки трудностите вървим уверено към изпълнението на тези цели\", допълва Бисер Петков. Данните на Евростат за 2017 г. показват, че България е на първо място по ръст на заетостта в Европейския съюз. Делът на работещите във възрастовата група 20-64 години се е повишил с 3,6 процентни пункта до 71,3 на сто, което е близо до средното ниво за ЕС. В последните години стойността на показателя расте устойчиво и все повече се доближава до заложената за България цел в стратегията \"Европа 2020\" - 76 на сто заетост. Производителността на труда също бележи ръст. През последното тримесечие стойността на показателя се е повишил с 3,8 процента, отчита министърът на труда и социалната политика. В поздравлението за празника той отбелязва, че честването на 1 май неизбежно води и до въпросите за доходите на трудещите се. \"За съжаление по този показател България все още заема последно място в Европейския съюз, но не можем да не отчетем, че в последните години у нас има сектори, в които възнагражденията все повече се доближават и дори надхвърлят средноевропейското равнище\", допълва министърът. Целенасочено полагаме усилия и за повишаването на доходите на по-нискоквалифицираните работници, отбелязва Бисер Петков. Той припомня, че от 1 януари 2018 г. минималната заплата беше увеличена от 460 на 510 лв., което е ръст от близо 11 на сто. Това повиши доходите на над 424 000 работещи българи, допълва министърът. Бисер Петков посочва, че по-високият размер на минималната заплата ще мотивира търсещите работа и ще допринесе за намаляване на риска от бедност сред работещите. \"Увеличението й отразява заявения приоритет на правителството за устойчиво повишаване на стандарта на живот в България. Едновременно с това продължаваме и диалогът със социалните партньори за постигане на споразумение за определяне на минималната заплата чрез прозрачен механизъм\", се отбелязва още в поздравлението. Министър Бисер Петков допълва, че усилията на правителството за създаване на предвидима и сигурна бизнес среда намират отражение в общото увеличение на заплатите в България. По последни данни на Евростат заплатите са се увеличили с 12 на сто на годишна база. Средното възнаграждение в страната надхвърля 1000 лв., а в сектори с висока добавена стойност като информационните и комуникационните технологии средната заплата е над 3000 лв., припомня министърът на труда и социалната политика. \"Паралелно с работата за създаване на условия за разкриване на качествени и високоплатени работни места, съвместно със социалните партньори и гражданското общество, полагаме непрекъснато усилия за усъвършенстване на трудовото законодателство и за подобряване на условията на труд в България\", се посочва още в поздравлението. Бисер Петков отбелязва, че за да бъде в крак с времето, законодателството непрекъснато трябва да се усъвършенства в съответствие с динамично променящите се икономика и условия на труд. Само по този начин може да се отговори на предизвикателствата и рисковете, свързани с демографската ситуация в България, новите форми на заетост и влиянието на развитието на съвременните технологии, допълва министърът. Според Бисер Петков трябва да си дадем сметка за тези динамични процеси, за да настроим адекватно законодателната системата и политиките спрямо развитието на труда в бъдеще, да запазим социалната закрила на работещите и да отговорим на потребностите на работодателите и трудещите се. \"Вярвам, че ако обединим усилията си, това ще се случи. По този начин ще създадем условия за създаването на по-качествени работни места с по-високи заплати и по-добри условия на труд и ще убедим много българи, които търсят по-добър стандарт на живот в чужбина, да изберат да се завърнат у нас\", заявява министърът на труда и социалната политика. \"На всички трудещи се пожелавам да бъдат здрави, да повишават квалификацията и уменията си и да се чувстват удовлетворени от резултатите на своя труд. Честит 1 май!\", заявява Бисер Петков.", "date": "2018.05.01", "title": "Бисер Петков поздрави всички трудещи се за Деня на труда"}
{"url": "https://www.24chasa.bg/novini/article/6840664", "text": "Шестима души са загинали в швейцарските Алпи, след като лошото време ги принудило да прекарат нощта на открито. Други петима са настанени в болница в тежко състояние, предаде  Туристите били изненадани от снежна буря, а сигналът подал домакинът на хижа, в която трябвало да отседне групата. Изпратените спасители, със седем хеликоптера, открили скиорите, повечето от които вече били измръзнали. При друг инцидент в района, заради лошото време, загинаха двама швейцарски алпинисти.", "date": "2018.05.01", "title": "Лошото време в швейцарските Алпи отне 8 живота"}
{"url": "https://www.24chasa.bg/novini/article/6840666", "text": "„Не можем да кажем, че трансмазнините са просто отрова, която някой влага нарочно в храните и ние се тровим с тях. Всичко е въпрос на доза. Да, те може да имат място в храната и са влезли в много технологии, особено в сладкарската промишленост. Но когато започва да се прекалява и в чисто икономически причини влагаш по-евтината мазнина, за да замести другите растителни мазнини, тогава нещата отиват на зле. Затова е важен етикета, защото ние можем до известна степен да ограничим този прием с продукти, които са малко по-скъпи, но по-качествени”, заяви пред   Ангел Кунчев, главен държавен здравен инспектор по повод двойния стандарт в храните у нас и в Западна Европа. Българите трябва да ядат храна със същото качество, като гражданите в Западна Европа, категорично е българското правителство. Страната ни настоя държавите-членки да предприемат спешни мерки. Затова ЕК разработи законодателен пакет „Нова сделка с потребителите”, който предвижда по-сериозна защита за крайния потребител, който е по-слабата страна в сделката продавач-купувач. По думите му, ако човек иска наистина да се храни здравословно и да си купува само качествена храна от магазините, трябва да чете етикетите много внимателно. „Друг е въпросът, че ако се съберат достатъчно доказателства за изключително вредния характер на тези храни, нормалната стъпка е те проста да бъдат забранени за употреба. Но това изисква доста научни доказателства в каква степен и какво ниво на прием те започват да стават вредни”, каза още Ангел Кунчев, главен държавен здравен инспектор. И призна, че наредбите са забранили влагането на мазнини в детските храни. „Не могат да бъдат пържени и обработвани по определена технология, както и използването на такъв тип мазнини. Маргарин не може да бъда използват на тези места. При най-ниските възрасти изисквания са доста по-сериозни”, добави Ангел Кунчев, главен държавен здравен инспектор. И добави: „Когато кажеш плодово мляко и съдържанието на плодове в него са два пъти по-малко, отколкото в Западна Европа, това вече е нечестна практика”. ", "date": "2018.05.01", "title": "Кунчев: Ако искате да се храните здравословно, четете етикетите (Видео)"}
{"url": "https://www.24chasa.bg/novini/article/6840670", "text": "Екскурзианти посрещнаха нощта на магистралата! Зрители на   сигнализираха, че на връщане от екскурзия в Гърция, автобусът, с който пътували внезапно спрял, защото му свършило горивото. Пътниците прекарали близо 4 часа по тъмно на магистрала \"Струма\". Твърдят, че шофьорът източил гориво за себе си и затова не успели да стигнат до София.  308-те туристи тръгват от автогара „Сердика” за Гърция. По време на престоя им в Гърция всичко е било нормално. „На връщане, много късно вечерта, около 22:30 ч. закъсахме на магистралата, след разклона за Дупница. Вътре имаше един шофьор и една екскурзоводка. Спряхме и започна едно суетене. Разбрахме, че е свършило горивото на автобуса”, разказа за „Здравей, България” една от пътничките в автобуса. „Не се следваше някакъв план на поведение, когато има някакъв проблем. Кой е длъжен да каже на пътниците, че има проблем и да има план какво да направи. Изчезнаха и екскурзоводката, и шофьора, и така около 15 минути”, разказа друга пътничка от автобуса. Когато пътниците решават да потърсят помощ на телефон 112, им казват да сложат светлоотразителния триъгълник. Такъв обаче се оказва, че липсва. А пътниците се притеснили и от тъмнината вътре в автобуса, тъй като шофьорът не пуснал светлините, за да не се изхаби акумулатора. „Ние, като туроператорска фирма носим отговорност за нашите туристи. Същият автобус е бил планиран на следващия ден да пътува до Пампорово. И като пресметнахме горивото, в него е трябвало да има още 150 литра нафта. Управителят на транспортната фирма, чийто автобус е нает, не знаеше къде е нафтата и не можеше да посочи с пръст кой е виновен”, обясни за „Здравей, България” Добромир Илиев, управител на туристическата фирма „Глобал тур”. Екипът на „Здравей, България” се свърза с транспортната фирма „Еделвайс 0707”, осигурила автобуса за екскурзията. Оттам отказаха да застанат пред камера. Но предположиха, че чужд човек на някоя от спирките е източил нафтата. По информация на NOVA въпросната фирма „Еделвайс 0707” през 2016 г. е хваната за трафик на бежанци, а през 2017 г. Григор Григоров, който е неин управител е осъден за трафик на бежанци.", "date": "2018.05.01", "title": "Туристи нощували на магистрала, свършило горивото в автобуса (Видео)"}
{"url": "https://www.24chasa.bg/novini/article/6840810", "text": "\"Тема за районирането няма. Всякакви спорове кой на кого ще дърпа конците са абсурдни, бъдете сигурни, че Варна няма да дърпа конците на Бургас\", заяви преди минути министърът на МРРБ Николай Нанков.  Днес той инспектира разширението нарепубликанския път между квартал Ветрен и входа на Бургас. Ремонтите трябва да приключат до началото на летния сезон, заяви министърът. След инспекцията на този участък Нанков ще огледа как върви разширението на пътя Бургас-Слънчев бряг в района на Ахелой. Ще нагледа и някои други инфраструктурни проекти в Бургаска област. Относно магистрала Струма Нанков каза, че ремонтът не спира, но се изчаква експертно становище на специалисти заради откритите археологически находки. ", "date": "2018.05.01", "title": "Министър Нанков за районирането: Варна няма да дърпа конците на Бургас"}
{"url": "https://www.24chasa.bg/novini/article/6840826", "text": "26 325 нарушения са констатирани по време на последната операция на Пътна полиция за скорост. Тя се проведе по линия на Европейската мрежа на службите на Пътна полиция (TISPOL) от 16 до 22 април на територията на цялата страна, информира БГНЕС. За сравнение, по време на предишната операция за контрол на разрешената скорост, проведена през месец август 2017 г., са констатирани общо 18 955 нарушения, съобщиха от МВР. От констатираните общо 26 325 нарушения, 15 240 са установени от служители, осъществяващи контрол с мобилни технически средства. 4959 са констатирани със стационарни камери, а с новите камери на триноги са установени 6126 нарушения. По време на операцията са установени и редица криминални престъпления – 14 случая на притежание на наркотични вещества и са открити 5 издирвани лица.", "date": "2018.05.01", "title": "26 325 нарушения при последната полицейска операция за скорост"}
{"url": "https://www.24chasa.bg/novini/article/6840833", "text": "В София бе поставена шатра, в която представители на КНСБ и Младежки форум 21 раздават полезни материали и безплатна трудово-правна консултация от експертите на КНСБ. Тя отвори в 10.30 часа пред Националния дворец на културата, от страна на билетния център, срещу литературен клуб „Перото. Синдикатът е обявил организиране чествания в още 15 града.  Конфедерацията на труда „Подкрепа“ тръгна на празнично шествие в София в 11.00 ч. от пл. “Света Неделя” до музея “Земята и хората”, където от 12.30 ч. започва концерт “РОК ЗА ТРУДА”. На сцената ще забият известни български рок банди и изпълнители, сред които “СПРИНТ”, “СИНДИКАТЪТ”, “ВАСКО КРЪПКАТА”, “АТЛАС”, “МЕДИКУС”, “ROCK SESSION”, “ХОРИЗОНТ”, “ДИСОНАНС”, “БУГИ БАРАБАТА”, “ША-ША”, “ГЕОРГИ ДЕНКОВ И ПРИЯТЕЛИ”, “ЕТАЛОН”, “FOOL CIRCLE”, “WILD CHILD”, “THE REBELS”, “РИТЪМ БОЙС”, “ДЖАНДЕМА”, “МИЛЕНА”, “БЛУС ТРАФИК”. Музикалното събитие ще продължи почти 9 часа.    ", "date": "2018.05.01", "title": "Вижте честванията на синдикатите за 1 май (Снимки, видео )"}
{"url": "https://www.24chasa.bg/novini/article/6840854", "text": "Турската полиция е затворила главни пътища към истанбулския централен площад Таксим като част от мерките за сигурност по случай Първи май, съобщава ДПА, цитирана от БТА.  Около 26 хиляди полицаи са разположени в Истанбул, включително около района Малтепе в азиатската част на града, където на синдикатите е позволено да организират чествания на празника в одобрена от властите зона. Главната опозиционна сила - Народнорепубликанската партия и някои водещи синдикати участват в митинга в Малтепе, който вече е в ход. Неразрешен протест на малка лява политическа партия, която се опита да стигне до Таксим, бе разпръсната от полицията и 15 души бяха арестувани, съобщиха частната турска агенция Доган и активисти. Десетки хора, облечени в червено, се включиха в шествието. Доган предаде, че представители на някои синдикати са били допуснати да положат венци на Таксим на паметник в чест на независимостта на Турция и основаването на републиката през 1923 г. Емблематичният площад в Истанбул и тази година е затворен за прояви по случай празника от съображения за сигурност. Полицията издигна заграждения вчера около площада, за да попречи на провеждането на демонстрации. Площад Таксим бе затворен за първомайски манифестации от 1978 до 2010 г., след като на такъв митинг през 1977 г. при сблъсъци загинаха 37 души. Проявите през 2010 г. бяха мирни, но след като през 2012 г. забраната бе върната, отново имаше протести, придружени от насилие.", "date": "2018.05.01", "title": "Арести в Истанбул на участници в неразрешена демонстрация за 1 май"}
{"url": "https://www.24chasa.bg/novini/article/6840856", "text": "Горяща сграда се срути в центъра на бразилския град Сао Пауло, когато пожарникарите се опитваха да загасят пожара, избухнал посред нощ, съобщи Асошиейтед прес, цитирана от БТА.  Според пожарникарите вероятно има жертви, но броят им не е известен. Телевизия \"Глобо\", която излъчва репортаж за пожара, показа на живо срутването на многоетажна сграда. Местни медии съобщиха, че сградата е била използвана за щаб на федералната полиция, но била изоставена от години и в нея често са се настанявали бездомници.", "date": "2018.05.01", "title": "Горяща сграда се срути в центъра на Сао Пауло, броят на жертвите е неизвестен"}
{"url": "https://www.24chasa.bg/novini/article/6840893", "text": "От 1 май личните лекари ще имат възможност да сключват договори с медицинския център на болница \"Пирогов\". Така само срещу потребителската такса пациентите може да бъдат лекувани от специалистите на спешната болница, когато личният им лекар не е на работа. Един от най-добрите лекари в областта на ортопедията и травматологията у нас и изпълнителен директор на най-голямата българска болница - \"Пирогов\" проф. Асен Балтов говори пред  . \"От една година тече обновяването на нашия медицински център, който приключва и имаме възможност да поемем голяма част от хората, търсещи помощ. Това не може да стане директно през Спешната помощ на спешното отделение на \"Пирогов\"', каза проф. Асен Балтов, изп. директор на УМБАЛСМ \"Пирогов\". ", "date": "2018.05.01", "title": "От днес в \"Пирогов\" поемат пациентите на личните лекари в почивните дни"}
{"url": "https://www.24chasa.bg/novini/article/6840902", "text": "Тук сме обединени и заедно, защото ни води една идея - искаме справедливост. Нека изпълним призива на Радев и да пуснем прожекторите и да осветим паралелната държава. С вас сме, г-н Радев. Нека от днес тази светлина тръгне по цялата страна, за да се види истината и да дадем смелост на народа си. Това заяви соцлидерката Корнелия Нинова на митинга за 1 май, който се провежда под прозорците на Бойко Борисов. И поиска оставка на правителството. Отивайте си заедно със задкулисието и онези, които ви дърпат конците. Отивайте си, за да я има България и да живее този народ, призова соцлидерката. Истинското лице на управлението е пропито от корупция, то нарушава човешките права и няма свобода на словото. И прожекторите вече светнаха отвън, допълни Нинова. БСП събра близо 10 хиляди (по данни на партията) на протест срещу бедността и корупцията под наслов \"Срещу мизерията и грабежа\". Червените минаха от Паметника на незнайния войн до площада пред бившия Партиен дом със скандирания \"Оставка\", \"Бойко в затвора\" и под звуците на емблематични български песни като \"Моя страна, моя България\", \"Пътнико свиден\" и \"Една българска роза\". Над шествието летеше дрон с транспарант \"Оставка\". Вече 132 г. се борим, но светът се промени. Неравенствата се увеличиха. Корпорациите купуват политици с богатствата си. За тях единствената ценност са парите, там няма морал и идеология, каза още Нинова. Властта днес крепи управлението със страх, репресии и цензура, затова ви поздравявам за смелостта да дойдете тук с лицата си и да кажете, че искаме справедливост, допълни соцлидерката. Изчезвам като нация и народ. Те управляват от 8 г., а Борисов е във властта от 2001 г. И изведнъж се събудиха, за да разберат, че пътищата им не са добре направени, защото са крали, също и санирането им. Управлявате 8 г., това е педостатъчно, каза Нинова. И обяви, че има преуморена и нестабилна власт, която всеки ден се кара в коалицията за поръчки и влияние и всеки е срещу всеки. И тази политика е прикрита с войнствена агресия - отвориха война срещу всички и за всичко. Срещу Радев, срещу опозицията, но най-страшното е, че отвориха война на вас, хората, каза още соцлидерката. Може да бъде и различно, категорична бе тя. Нинова освен първи май, честити и 142-ата годишнина от Априлското въстание на България, която \"поиска свободата си\". Днес не е празник, а ден на протест срещу бедността и корупцията, която цележи трите правителства на ГЕРБ - партията, която превърна България в най-бедната държава на ЕС, заяви пък лидерът на БСП - София, Калоян Паргов. Правителството не си дава сметка, че демографската катастрофа застрашава съществуването на нацията, допълни той. И определи липсата на социална политика като запазена марка на ГЕРБ. България трябва да се промени тока, че всеки българин да има достоен живот тук. Време е България да си върне на пътя на индустриализацията и високите технологии, да те превърне в справедлива и социална държава, каза още Паргов. И това не е мечта, а реалност, ако сложим край на класовите противопоставяния и неравенството, допълни той. Днес за мен не е празник, защото съм гневен. Гневен съм заради мизерията и бедността, заради корупцията, заради това, че Бойко ни излъга, заяви соцдепутатът Стоян Мирчев. Отборът на победата, който ще изпита от властта ГЕРБ. След 15 г. на тези географски ширини няма да има бйлгари, а само тук-там някой гербер и лъжепатриот, затова оставка, каза пък Красимир Митов от синдикат \"Защита\". Здравеопазването е болно и умира, каза д-р Силвия Дулева от болницата в Ловеч. И отправи зов за помощ и спасяване на общинските болници. Не искаме привилегии, а само право на труд и равни условия на живот, каза от името на хората с увреждания лекоатлетката Стела Енева. БСП има големи шансове да победи на предсрочни избори, заяви пък журналистът Йордан Мичев.", "date": "2018.05.01", "title": "Нинова: Да изпълним призива на Радев за светлина. Оставка на правителството"}
{"url": "https://www.24chasa.bg/novini/article/6840922", "text": "Министерство на младежта и спорта (ММС) приветства и подкрепя напълно инициативата на Прокуратурата на Република България и на главния прокурор Сотир Цацаров за създаване на междуведомствена група за превенция на манипулациите и корупцията в спорта, под ръководството на Върховна касационна прокуратура. Това се казва в писмен отговор от министъра на младежта и спорта до главния прокурор Сотир Цацаров. Повод за инициативата е постъпилото в Прокуратурата писмо от Секретаря на Дирекция „Човешко достойнство и равенство“, Сектор „Спортни конвенции към Съвета на Европа за необходимост и предоставяне на тематичен доклад в рамките на Конвенцията от Маколин относно манипулиране на спортните състезания за мерките, предприети от правораздавателните органи в България при противодействие на деяния, съдържащи характеристики на измама и корупция в спорта. Целта на създаването на бъдещата междуведомствена работната група е съобразно изискванията на Конвенцията от Маколин да се създаде вътрешно-национално сътрудничество за създаване на възможност за навременен обмен на информация. В отговора си на писмото ММС потвърждава участието си в работната група, която ще бъде категоричен пример за институционалната воля за противодействие на деяния, съдържащи характеристика на измама и корупция в спорта. „Категорично подкрепяме извода, направен от Прокуратурата, че има необходимост от координиран обмен на информация за допуснати нарушения в сферата на спортните залагания, на осъществени манипулации в спортните състезания по отношение на резултатите от тях и др. Заставаме зад становището, че корупцията изисква предприемането на ефективни мерки с цел предотвратяване, разкриване и разследване на деянията, охарактеризирани като измама и корупция в спорта“, се казва в текста. В отговора си до Сотир Цацаров спортният министър дава за пример организирания от ММС международен форум във Варна, чиято цел бе именно създаването на Национална платформа за борба с манипулирането на спортните състезания. Лектори на форума бяха представители на международни институции, борещи се с корупцията в спорта, като Интерпол, Европол и ООН, както и организацията Спортрадар - световен лидер в анализирането и лансирането на спортни данни и дигитално съдържание. От българска страна участваха представители на МВР, Министерство на правосъдието, Комисия по хазарта, БОК и БФС. „Вашата инициатива е незабавен отговор на необходимостта от създаване на допълнителна прецизност в българското законодателство в частта, отнасяща се до престъпленията в спорта. Убеден съм, че чрез предстоящата си съвместна дейност в тази посока ще постигнем максимална ефективност, включително чрез обмяна на добри практики и идеи за начините, по които работи системата за борба с корупцията в спорта в други държави“, заявява още Красен Кралев.", "date": "2018.05.01", "title": "Министерството подкрепя прокуратурата за група срещу корупцията в спорта"}
{"url": "https://www.24chasa.bg/novini/article/6840926", "text": "По сигнал на граждани до медиите Министерството на туризма започна проверка на туристическа агенция \"Глобал тур\", за която бе съобщено, че изоставила 38 туристи за няколко часа през нощта в автобус на магистрала \"Струма\", съобщиха от Министерството. Фирмата е регистрирана в Националния туристически регистър и има валидна застраховка до 6 юли 2018 г., показа проверката на ведомството. Туристите посетили Гърция, но на връщане автобусът им внезапно спрял след разклона за Дупница и останал на място без светлини, съобщават туристи. Като причина е било споменато, че е свършило горивото. Пътниците звъннали на тел. 112 и от спешния телефон били посъветвани да обезопасят мястото със светлоотразителен триъгълник, но не го открили. Автобусът е на превозвача \"Еделвайс 0707\". При проблеми туристите могат да подават сигнали на горещия телефон на Министерството на туризма - 02 90 46 895.", "date": "2018.05.01", "title": "Министерството на туризма проверява фирма, изоставила туристи в автобус"}
{"url": "https://www.24chasa.bg/novini/article/6840977", "text": "Родители се събират на протест пред Парламента с искане за промени в социалния модел за защита на децата. Настояват за безплатно детско здравеопазване, месечни детски добавки за всички родители, както и персонални пенсии за всички деца сираци, предаде ", "date": "2018.05.01", "title": "Родители на протест пред НС за защита на децата"}
{"url": "https://www.24chasa.bg/novini/article/6840895", "text": "Столицата на 4-ти революционен окръг - Панагюрище, днес чества 142г. от Априлското въстание. Тази сутрин  тържествата започнаха  с литийно шествие, водено от местни свещеници. То тръгна от Дудековата къща, където е заседавало привременното правителство на Панагюрската република по време на въстанието, за да стигне до площад \" 20 април\". След вдигането на националния флаг от кмета на Панагюрище Никола Белишки в храм \" Свето Въведение Богородично\" бе отслужена панихида за загиналите във въстанието. По обяд на историческото Маньово бърдо от клуб \" Традиция\" бе направена възтановка на събитията около избухването и провеждането на въстанието \" Мъжество и саможертва - Панагюрище 1876\". Кулминацията на тържествата ще е тази вечер  с тържествена заря -проверка, в която ще участва председателят на Народното събрание Цвета Караянчева. Утре тържествата продължават в историческата местност \" Оборище\", където е учредено Първото велико народно събрание и е взето решение за вдигане на Априлското въстание.", "date": "2018.05.01", "title": "С възстановка и заря-проверка Панагюрище чества 142г. от Априлското въстание"}
{"url": "https://www.24chasa.bg/novini/article/6841041", "text": "Временно изпълняващият длъжността кмет на столичния район „Младост”- Владимир Клисуров обяви, че ще подаде оставка. Това се случва няколко дни, след като Столичният общински съвет го избра на поста, на мястото на Десислава Иванчева, която бе арестувана за получаване на подкуп. В профила си във фейсбук, Клисуров посочва, че не може да се справи със задачата на кмет и е уведомил за това екипа на районната администрация и кмета на София Йорданка Фандъкова. Според Клисуров, кмет на район „Младост” трябва да стане досегашният заместник на Иванчева - Румен Русев. Ето и цялата публикация:", "date": "2018.05.01", "title": "Заместникът на Иванчева подава оставка, \"Младост\" пак без кмет"}
{"url": "https://www.24chasa.bg/novini/article/6841331", "text": "Ден на Мароко се проведе в Мадан със съдействието на Илхан Кючюк, член на Европейския парламент от ДПС и вицепрезидент на партия АЛДЕ. Събитието бе организирано по покана на кмета на града Фахри Молайсенов. Официални гости на събитието бяха посланикът на Кралство Мароко Н.Пр. Закия Ел Мидауи, Амина Алауи - аташе в посолството, Латифа Аит Баала - началник кабинет на премиера на Белгия, народният представител от ДПС - Хайри Садъков, областният председател на ДПС Смолян - Салих Аршински, жители и гости на община Мадан. „Отношенията между България и Мароко са чудесни и се радвам да видя, че продължават да се развиват по същия начин. Няма друга африканска държава, която да е толкова тясно свързана с Европа – и в миналото, а и в настоящето. Вярвам, че сътрудничеството между двете държави ще става все по-продуктивно и успешно. Целта ни е не само да представим мароканската култура в Мадан, но и да допринесем за това българските граждани и мароканците да се опознаят по-добре и да работят продуктивно заедно“, каза евродепутатът Илхан Кючюк. Дипломатическите представители от Кралство Мароко посетиха за първи път община Мадан. „Мадан е град с богата история и култура. Надявам се първите Ви впечатления да са за място, на което искате да се върнете отново\", заяви кметът Фахри Молайсенов при откриването на мероприятието. „Първото ми впечатление е, че Мадан е красив и гостоприемен град с изключително топли хора. България е една прекрасна страна не само като природни дадености и голямо разнообразие, но най-вече с разнообразието като общество и способността му да живее в хармония с всички етнически, културни, религиозни и политически слоеве на своя народ. Именно тези ценности провокират мен и моя да екип да откриваме такива интересни и привлекателни региони и местности във вашата страна, и за това сме тук в Мадан\" , каза си Н.Пр. Закия Ел Мидауи, посланик на Мароко. На сцената бе представено и модно дефиле, представящо типичните марокански женски облекла, наричани „кафтани\". Интересна атракция бе и автентичният родопски кът, старателно подбран и съхраняван от читалището в с. Средногорци. Посетителите имаха също така възможност да дегустират уханен ментов чай, приготвен и сервиран по атрактивен начин на чайна церемония, както и да се насладят на традиционна мароканска кухня, както и специфични за региона на Мадан ястия.", "date": "2018.05.01", "title": "Илхан Кючюк направи ден на Мароко в Мадан"}
{"url": "https://www.24chasa.bg/novini/article/6841252", "text": "Международният Ден на труда се отбелязва различно в страните от Западните Балкани, с малки и предимно символични протести на синдикатите и с повече разходки и пикници сред природата, предаде Танюг, цитирана от БТА.  В Сърбия по традиция на този ден хората излизат сред природата. Жителите на Белград се събират на остров Ада Циганлия на река Сава, където има зона за барбекю със зидани пещи. На острова ще има и безплатен концерт, който ще поддържа настроението на празнуващите. В центъра на Белград е организиран протест на синдикатите с искане на за увеличение на заплатите и пожелание младите хора да останат в страната. В Хърватия Денят на труда бе отбелязан със символичен протест на синдикатите под мотото \"За реформи, за хората\". От влизането си в Европейския съюз страната страда от изтичане на работна сила, главно млади хора. Само през 2016 г. от нея са се изселили 65 000 души. На протеста синдикатите поискаха по-високи заплати и по-добри условия на труд, достойни старини, качествено образование като база за развитие, ефикасно здравеопазване, достъпно за всички и ефикасно правосъдие. Същевременно по традиция кметът на града Милан Бандич раздаде в парка Максимир 60 000 порции боб, а лидерът на Социалдемократическата партия Давор Бернардич и негови сътрудници раздават на гражданите червени карамфили. Босна и Херцеговина и Черна гора са единствените страни от бивша Югославия, в които няма да има и символични протести, а само забавления. Това предизвика остри критики в обществото. Босненският синдикален лидер Сакиб Копич заяви за телевизия Ен1, че \"не е време за празнуване\", като посочи, че работниците в наше време са \"роби\", а синдикатите са \"приватизирани\". Анализаторът Драган Бурсач пък заяви за портала Кликс, че Първи май се е превърнал от празник на труда в \"празник на скарата, бирата и музиката\". За пръв път от много години в Македония Денят на труда бе отбелязан с протест на най-големият синдикат ССМ, чийто лидер Дарко Димовски каза, че вярва в необходимостта от протести и от преговори с правителството. Освен синдикалния протест в Македония са планирани и протестни акции на неправителствени организации в защита на правата на социално слабите граждани.", "date": "2018.05.01", "title": "Първи май в Западните Балкани - по-малко протести, повече пикници сред природата"}
{"url": "https://www.24chasa.bg/novini/article/6841340", "text": "Движениeто по АМ \"Тракия\" при км 60 в посока Бургас, се осъществява в аварийната лента поради пътнотранспортно произшествие, съобщиха от пресцентъра на Агенция \"Пътна инфраструктура\". Движението се регулира от полиция.                                                                                                                                                                                                                                                                                                                       ", "date": "2018.05.01", "title": "Катастрофа затруднява движението по магистрала \"Тракия\""}
{"url": "https://www.24chasa.bg/novini/article/6841353", "text": "Началникът на кабинета на Доналд Тръмп Джон Кели отхвърли като \"пълна дивотия\" информация, че е нарекъл президента на САЩ \"идиот\" миналата година, предаде Асошиейтед прес. След като американската телевизия Ен Би Си излезе с това твърдение вчера, Тръмп отправи обвинения по неин адрес. \"Фалшивите новини\" си измислят истории и се позовават на неназовани източници, които не съществуват, написа той в Туитър. Президентът на САЩ също заяви, че Белият дом \"работи съвсем гладко\", предава БТА. Според пожелал анонимност бивш служител на администрацията Кели нарекъл Тръмп \"идиот\" в личен разговор миналата година. В началото на мандата си в Белия дом Кели наложи строг контрол върху достъпа до Тръмп и подаването на информация към него. Според някои сътрудници прякото му влияние е понамаляло напоследък, отбелязва АП.", "date": "2018.05.01", "title": "Началникът на кабинета на Тръмп отрече да е наричал президента \"идиот\""}
{"url": "https://www.24chasa.bg/novini/article/6841382", "text": "Македонският министър на отбраната Радмила Шекеринска заяви днес, че Македония заслужава членство в НАТО заради своето усърдие и свършена работа, а поканата за членство в алианса би допринесла за стабилността не само на страната, но и на целия регион, предаде агенция МИА. Шекеринска, която е на посещение в САЩ, каза на пресконференция в щата Върмонт, че целта на визитата й е да поиска подкрепа от стратегическия партньор на Македония САЩ преди срещата на върха на НАТО, предава БТА. \"Македония си заслужи място в НАТО, работихме усилено. Показахме, че Македония е партньор, на който членките на алианса могат да разчитат. Вярваме, че поканата за членство на Македония в НАТО ще допринесе за нашата стабилност, но и за стабилността в региона, и ще бъде в интерес на САЩ\", каза Шекеринска за американските медии. На пресконференцията Шекеринска отговаряше на въпроси за срещите си с губернатора и командващия Националната гвардия във Върмонт, за целта на официалното си посещение в САЩ, за резултатите от срещите й с официални американски представители във Вашингтон и за евентуалното членство на Македония в НАТО.", "date": "2018.05.01", "title": "Македонски министър във Върмонт: Заслужихме членство в НАТО"}
{"url": "https://www.24chasa.bg/novini/article/6841393", "text": "Министърът на отбраната Красимир Кракачанов съобщи на пресконференция, че двата проекта на ведомството за нова бронирана машина и нови изтребители са на междуведомствено съгласуване, като тече двуседмичният срок. На следващото заседание на МС, ако всички колеги са готови с позициите на ведомствата си, проектите ще могат да влязат в дневния ред. Проектите са на стойност съответно - 1,220 млрд. лева и 1,5 млрд. лева. Каракачанов съобщи, че вчера и днес е имало заседание с премиера Бойко Борисов, вицепремиера Томислав Дончев и финансовия министър Владислав Горанов за проектите за модернизация на армията, предава БТА. По проекта за новите изтребители министърът напомни, че е направена промяна, като в предишния проект за инвестиционни разходи от 2016 г. са били посочени осем самолета, а сега - минимум осем. Нашата основна амбиция е да снабдим авиацията с нови изтребители, за да могат те да изпълняват в пълен обем ангажиментите, ще продължим да поддържаме и съществуващата авиационна техника, каза Каракачанов. В отговор на въпрос той изрази надежда \"Грипен\" да участва в конкурса за нови изтребители. Каракачанов напомни, че към момента е сключен договор за поддръжка на МиГ 29 с РСК МиГ за 81,5 млн. лева. Един от хеликоптерите Ми 17 изпълнява функции по гасене на пожари, амбицията ни е да \"вдигнем\" още един такъв хеликоптер, каза още министърът на отбраната. По въпроса с хеликоптерите \"Кугър\" Каракачанов съобщи, че междуведомствена работна група обсъжда дали може поне два от тях да се приспособят за медицински цели в Северна и в Южна България само за спешни случаи. Голямото ни желание, освен да говорим за придобиване на нова бронирана машина за сухопътните войски, е да се видят и възможностите от техническа и финансова гледна точка за модернизация на съществуващите, каза Дончев и добави, че сега голяма част от машините, които са на въоръжение, подлежат на модернизация. В отговор на уточняващ въпрос за бронираната машина Каракачанов каза, че се говори за \"нови машини, които ще се сглобяват в България\", като по този начин в процеса ще може да участват и български фирми, ще има нови работни места и поддръжката на тази техника ще става в страната. Министърът на финансите Владислав Горанов коментира по повод организирания от БСП протест срещу корупцията и бедността в рамките на отбелязването на 1 май и предстоящата година от управление на кабинета \"Борисов\", че добрата новина, е че вече една година страната се движи в правилна посока, като визира ръста на БВП, намаляването дълга, ръста на доходите. Той посочи, че икономиката се развива с много добри темпове и каза, че резултатите за тази година ще са по-добри от предходната. Това, което се случва в държавата, независимо от възприятието в главите на опозицията, е положително и може да се измери чрез макроиндикатори, заяви финансовият министър и отбеляза, че има лидерски дефицит в опозицията. Каракачанов изтъкна по темата за митинга на БСП, че не е хубаво да се руши държавността. Когато ти си разрушавал основите на властта, утре на теб ще ти е трудно, каза той. Сред постигнатото досега от кабинета вицепремиерът изтъкна факта, че 22 000 деца повече са в училищата, увеличаването на заплати в сектор \"сигурност\", покупката на нова отбранителна техника. Той съобщи, че от следващата година отново ще има пари за увеличение на заплатите на военнослужещите. Вицепремиерът Томислав Дончев посочи по темата за митинга, че влизането в МС не става със засилване по \"Дондуков\", а през избори и изтъкна, че оставката за правителството никога не е била проблем. Но година след изборите, някой да призовава за оставка, това е призив за някакъв друг вид демокрация, посочи Дончев. Той пое ангажимент в ускорени срокове, при спазване на всички закони, да бъдат довършени всички транспортни артерии и първо коридор 4. По темата за социални искания Дончев каза, че голямата задача, която стои пред правителството \"е да се идентифицират тъмните и сивите зони в социалната система\". \"Сивите зони\" са хората с безспорна нужда и те не са обхванати адекватно от социалната система и това ни е приоритетна задача, заяви вицепремиерът и добави, че трябва да се видят и \"тъмните зони\", в които потъват пари, без някой да има право на тях. За да има адекватно работеща социална система, не трябва да разрушаваме институциите и крепежните елементи в обществото, както и да се поставят разделителни линии в обществото, добави още той.", "date": "2018.05.01", "title": "Проекти за нови изтребители и бронирана машина - в следващия дневен ред на МС (Видео)"}
{"url": "https://www.24chasa.bg/novini/article/6841433", "text": "Днес от болницата в сръбския град Чуприя бяха изписани тримата по-тежко пострадали, останали за наблюдение след катастрофата от 27.04.2018 г. Двама от тях отпътуваха с транспорт на фирмата „Евелин-Р“ за България, а третата българска гражданка бе транспортирана със специално пристигнала линейка до болнично заведение в България. Това съобщиха от Министерството на външните работи. На 27.04.2018 г. на магистралата между Белград и Ниш, в близост до гр. Чуприя, катастрофира български микробус на фирмата „Евелин-Р“. От 19-те пътуващи, включително двама шофьори, 13 бяха откарани в болницата в град Чуприя. След направени медицински прегледи и изследвания, трима от тях останаха в ортопедичното отделение на болницата. Останалите пътници продължиха екскурзията си до Босна и Херцеговина. Българският посланик в Република Сърбия Радко Влайков изпрати благодарствено писмо до министъра на здравеопазването на Република Сърбия Златибор Лончар, в което изказва специална благодарност към доктор Иван Милойевич и неговите колеги от болницата в Чуприя за професионализма и грижите за пострадалите при катастрофата български граждани. „Възникналата около катастрофата ситуация е поредният пример как двете държави взаимно могат да си помагат в критични ситуации за техни граждани“, пише посланик Влайков в писмото и напомня как по време на наводненията в Сърбия през май 2014 г. България е една от първите държави, която изпраща помощ. Тогава в района на град Чуприя от България веднага пристигат спасителни екипи, отводнителна техника и хуманитарна помощ. \"Сега, със своя висок професионализъм и изключително човешко отношение, лекарите от болницата в Чуприя оказаха безценна помощ на пострадалите при катастрофата български граждани\", се казва още в писмото.", "date": "2018.05.01", "title": "Българите, пострадали при пътен инцидент в Сърбия, отпътуваха за родината"}
{"url": "https://www.24chasa.bg/novini/article/6841436", "text": "Мотоциклетист загина при  . Инцидентът е станал на 59 – 60 км в платното по посока Пловдив, съобщи  . Смъртта е установена от медицинския екип, пристигнал на местопроизшествието. До настоящия момент няма данни за участие на друго превозно средство в катастрофата. Какви са причините довели до самокатастрофирането на 33-годишния Г.Й. от София тепърва ще се изяснява от разследващите. На мястото се извършва оглед. Движението се осъществява само в аварийната лента и се регулира от пътни полицаи. Водачите да бъдат внимателни при преминаване във въпросния участък и да изпълняват указанията на полицейските служители.", "date": "2018.05.01", "title": "Мотоциклетист е загинал при катастрофата на АМ \"Тракия\""}
