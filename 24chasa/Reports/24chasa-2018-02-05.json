{"url": "https://www.24chasa.bg/novini/article/6700717", "text": "Група младежи наеха апартамент за един ден през популярен сайт, свиха телевизора, а видео с кражбата бе пуснато във фейсбук. Качи го Красимира Хаджииванова, която е приятелка на обрания. Единият от замесените - Емилиян Йорданов, се оправда, че кражбата е била заради заплаха от лихвари. Името на Йорданов бе посочено в публикацията на Хаджииванова. Тя пише, че Емилиян краде телевизора, качва и видео, на което се виждат още едно момче и две момичета. “Не знам полицията какво прави, но аз вече открих два профила на него и на майка му, знам къде и какво работи тя и получих съобщения от други пострадали. Имаме снимка на личната му карта, ЕГН-то, телефона му и адреса, на който е регистриран. От разговор с друг човек, обран по-рано от същите хора, разбрах, че той е успял да се добере до инфото, че Емилиян вече е регистриран в 4-о РУ”, пише Хаджииванова в поста си от 3 февруари. Йорданов обаче разви малко по-различна версия пред “24 часа”. 19-годишният младеж разказа, че всичко се е случило, тъй като заедно със съучастниците му са взели заем от 5000 лв., който е трябвало да върнат. “Човекът, на когото дължахме парите, ни заплаши, че ако не му ги върнем, ще ни потроши от бой. Затова се замесихме в схемата с апартамента и обира. Това, че употребяваме алкохол и наркотици, не е вярно”, разказа Емилиян. Той отрече и обвинението, че са извършвали и друг път подобни престъпления. Разказа, че 5-те хил. лв. с негов приятел изхарчили за 2 дни, а целта била да подражават на хора с възможности. След като видеото се появило, майка му го изгонила от вкъщи. Оттогава той и приятелят му, с когото взели заема, спели при техен другар. Разпитът ми в полицията ще е във вторник, каза младежът.", "date": "2018.02.05", "title": "Младежи крадат от наето жилище,  хващат ги след видео във фейсбук"}
{"url": "https://www.24chasa.bg/novini/article/6700795", "text": "Запазване на кохезионните фондове, решаване на проблемите с миграцията и общи отговорности по охрана на външните граници на ЕС, каквито и двете държави се явяват - този общ интерес на Малта и България заявиха президентката Мари-Луиз Колейро Прека и българските власти. Тя пристигна на официално посещение в София по покана на президента Румен Радев. Прека се срещна и с премиера Бойко Борисов и шефката на НС Цвета Караянчева, а зам.-кметът на София д-р Тодор Чобанов ѝ показа културните забележителности на столицата. Първата дама Десислава Радева пък имаше на Малта. “Вие сте първият президент, който празнува с нашите сънародници в Малта Деня на светите братя Кирил и Методий и предоставяте вашата резиденция за този празник”, благодари на гостенката си Румен Радев. “Имаме огромен потенциал за развитието на двустранните ни отношения. На сходни позиции сме, че кохезионната политика е в основата на ЕС”, заяви той. Той посочи, че и за двете държави, които са външни граници на ЕС, е важно да се реши мигрантската криза. А това можело да стане, като се гарантира по-голяма сигурност и се стабилизират регионите, откъдето пристигат мигранти и бежанци. “Европа да не се превръща в крепост, а да излезе и на място да помага на държавите от Северна Африка и Близкия изток”, призова Радев. “На второ място е солидната охрана на външните граници на ЕС. Много е важно да имаме единна европейска политика, засягаща убежището”, категоричен бе той. “Общите ни позиции по стратегически въпроси в ЕС показва възможността ни в тази област Тези ценности определят България и Малта като страни на добрата воля”, заяви пък Прека. Тя поздрави България за “прекрасното” начало на председателството. “Мотото е “Съединението прави силата”, което е много вдъхновяващо. Съгласна съм, когато работим заедно, да следваме общи цели”, допълни тя. Прека посочи, че Африка трябва да се разглежда като развиващ се пазар, за да се постигнат успехи, а не Европа да остава на ниво благотворителност. Това е и начинът да се регулира движението на хората оттам. 4 меморандума за сътрудничество подписаха български и малтийски агенции на бизнес форум, открит от двамата президенти.", "date": "2018.02.05", "title": "Малта и България с обща позиция пред Брюксел - за кохезионните фондове и силни външни граници (Обзор)"}
{"url": "https://www.24chasa.bg/novini/article/6700956", "text": "Консерваторите на Ангела Меркел и социалдемократите на Мартин Шулц ще продължат и утре с техните преговори за съставяне на коалиционно правителство, предадоха световните агенции, като се позоваха на партийни източници, съобщи БТА. Източниците поясниха, че преговарящите от двата политически блока са се съгласили, че имат нужда от още време, за да договорят коалиционна сделка. Разговорите ще продължат утре в централата на консерваторите на Меркел в Берлин. Изборите в Германия се проведоха през септември миналата година.", "date": "2018.02.05", "title": "Преговорите за коалиционен кабинет на Германия продължават утре"}
{"url": "https://www.24chasa.bg/novini/article/6700825", "text": "Подземията на бившия мавзолей на Георги Димитров в София ще станат филиал на Софийската градска художествена галерия. Освен за хранилище, те ще бъдат използвани за галерия или музей за съвременно изкуство, решиха общинските съветници от комисията по култура и образование към Столичния общински съвет. \"Визията на подземната галерия ще бъде определена с конкурс. Надяваме се на голям интерес от проектантските екипи и интересни предложения каквито имаше за конкурса за бившата топлоцентрала на НДК. Този конкурс трябва да бъде проведен от главния архитект на София\", обясни председателят на комисията по култура и образование Малина Едрева. С друг конкурс, който се очаква да бъде обявен също тази година - този за обновяване на зоната в центъра, в която влиза и Градската градина, пък ще определи как надземната част на бившия мавзолей да бъде интегрирана в пространството между пл. \"Княз Александър I\" и Градската градина. Една от идеите е то да се превърне в място за временни арт инсталации. Първата арт инсталация, която трябва да се появи там този месец е Бронзовата къща. Подземията са на 3 нива. На първото е била стаята за разкрасяване на тялото на балсамирания Димитров. Това е помещението, в което на експоната са му правили макиажа. Сваляли са го долу с асансьор, за да го разкрасят, обясни зам.-кметът по култура и образование доц. Тодор Чобанов.  Идеята за подземната галерия ще бъде разгледана от Столичния общински съвет в четвъртък.", "date": "2018.02.05", "title": "Правят галерия в подземията на мавзолея"}
{"url": "https://www.24chasa.bg/novini/article/6700967", "text": "69-годишен мъж от Бургас се е самоубил в дома си с ловна пушка, законно притежавана от него, съобщиха от полицията. Димитър С. се прострелял в спалнята, докато жена му била в съседната стая на семейното им жилище в комплекс \"Меден рудник\". Трагедията в бл. 450 се разиграла около 19,30 часа тази вечер. Според съседи 69-годишният Димитър е бил болен от тежко заболяване и най-вероятно това е причината да посегне на живота си. Районът веднага е бил отцепен от полиция, образувано е досъдебно производство.", "date": "2018.02.05", "title": "69-годишен се застреля с ловна пушка в Бургас"}
{"url": "https://www.24chasa.bg/novini/article/6700984", "text": "Кметът на Септември Марин Рачев да бъде отстранен от поста си, реши спецсъдът. Заедно с градоначалника засега с мястото си като специалист в \"Инвеститорски контрол\" в общината се разделя и Станой Милов. Според съдия Пламен Панайотов ако двамата останат на работа, те могат да попречат на разследването като повлияят на свидетели, чиито разпити тепърва предстоят. Основно показания ще дават служители на общината. Така съдът изцяло сподели тезата на прокуратурата. Рачев и Милов са обвинени за злоупотреби с обществени поръчки. Кметът е подведен под отговорност за безстопанственост и сключване на неизгодна сделка, от което щетите за общината засега според изчисленията на прокурорите са за 400 000 лева. На Милов ще се търси отговорност за документни престъпления, при които издал фалшив протокол за извършени строително-монтажни работи. Решението на спецсъда не е окончателно и може да бъде обжалвано пред Апелативния съд. Отстраняването на двамата може да продължи и за дълго в зависимост как ще се развие разследването и бъдещото дело в съда.", "date": "2018.02.05", "title": "Спецсъдът отстрани от длъжност кмета на Септември"}
{"url": "https://www.24chasa.bg/novini/article/6700924", "text": "Бившият шеф на Националната разузнавателна служба (НРС) ген. Кирчо Киров получи трета осъдителна присъда. Той бе осъден на 2 г. условно за издаване на класифицирана информация в телевизионно интервю през 2014 г. Това е втората присъда на генерала само в рамките на две седмици. На 22 януари бившият шеф на разузнаването получи на първа инстанция и 15 г. затвор за присвояване на 5,1 млн. лв. от службата. “Вече съм свикнал на присъди Смятам, че е несправедлива. Ще обжалвам на втора инстанция. Не желая да коментирам нито съдията, нито присъдата”, каза ген. Киров. Решението на съдия Ани Захариева от Софийския градски съд бе обявено в 12 ч в понеделник. Делото се гледа при закрити врата заради секретната информация. Прокурорът Димитър Петров съобщи, че ще иска по-тежко наказание пред по-горната инстанция - Софийския апелативен съд. Според ген. Киров, който не е начело на НРС от 7 г., делото за издаване на държавна тайна било политическо. Той определя като политически и останалите три процеса, които се водят срещу него. “Това не можеше да бъде тогава и сега класифицирана информация. Случаят е публично достояние”, коментира бившият разузнавач №1. Обвинението му е, че в интервю по Нова тв на 6 септември 2014 г. разказал, че лично помогнал за спасяването на шофьора Живко Русев, заловен със 135 кг хероин в Иран. Ген. Киров обяснил, че след задържането на българина, което става през 2008 г., имал среща с шефа на разузнаването на Иран. На нея го помолил сънародникът ни да получи “всичко друго, но не и смърт”. Шофьорът е осъден на доживотна присъда, но 6 г. по-късно, през 2014 г., се връща у нас, за да излежи наказанието си в български затвор. Тогава то е заменено с 15 г. решетки. Именно след прибирането му ген. Киров разказал по телевизията за тайната си мисия. “За случая на Живко Русев водех разговори в Техеран и нямаше причини да бъде квалифициран като държавна тайна. Моята мисия беше да разговарям с ръководството на иранското разузнаване той да не бъде осъден на смърт. Бях там през 2011 г.”, каза ген. Киров след съдебното заседание. Според него делото било поръчка на настоящия шеф на службата ген. Драгомир Димитров. Срещу ген. Киров се водят общо четири дела. Две за присвояване на пари от службата и едно, че е пътувал в бизнескласа, докато е бил начело на разузнаването. Първата му присъда е 10 г. затвор за присвояване на 4,7 млн. лв. в периода 2007-2011 г. Тя бе потвърдена и на втора инстанция, но Върховният касационен съд (ВКС) върна делото. Сега се чака отново решението на Военноапелативния съд. Втората присъда е 15 г. затвор за присвояване на 5,1 млн. лв. Парите били описани като пенсии на шестима български агенти по света. Разузнавателната им дейност обаче приключила още през 1999 г. и досиетата били пратени в архива. За тази афера се разбрало по време на първото дело срещу ген. Киров.", "date": "2018.02.05", "title": "Трета осъдителна присъда за Кирчо Киров, издал тайна (Обзор)"}
{"url": "https://www.24chasa.bg/novini/article/6700826", "text": "Химически вещества, хвърлени от въздуха при нападение в Северозападна Сирия, са предизвикали затруднения в дишането при най-малко девет души, предаде Ройтерс, цитирайки лекари и спасители. Благотворителното Сирийско-американско медицинско дружество (SAMS), което поддържа болници в Сирия, съобщи, че негови лекари в сирийската провинция Идлиб са съобщили за 11 пациенти, чиито симптоми отговарят на тези при използване на хлор, съобщи в Туитър Мохамад Катуб, един от мениджърите на на организацията, цитиран от БТА. Според Ради Саад, член на екипа за химически оръжия на \"Белите каски\", група за гражданска отбрана, която действа в контролираните от бунтовниците части на Сирия, трима от деветимата, пострадали от задушаване, са били спасители, отзовали се на повикване. Два варела с химически газове са били хвърлени от хеликоптери снощи, добави той. Неправителствената организация Сирийски център за наблюдение на човешките права каза също, че е получила сигнали за случаи на задушаване, след като хеликоптери са взели на прицел град Саракеб. Сирийското правителство отрича да използва хлор или други химически оръжия в конфликта, който продължава близо осем години.", "date": "2018.02.05", "title": "Атака с химически газове в Сирия, хвърлили ги в барели от хеликоптер"}
{"url": "https://www.24chasa.bg/novini/article/6700520", "text": "С концерт в Държавния академичен Болшой театър откриха официално българското председателство на Съвета на ЕС в Москва. Извънредният и пълномощен посланик на България в Руската федерация г-н Бойко Коцев откри вечерта със слово пред руски официални лица, министри, посланици и дипломати, депутати, сенатори, обществени дейци, членове на българската диаспора. Прозвучаха химните на България и на Европейския съюз. Посланик Коцев подчерта, че България е вече 11 години страна-членка на ЕС, но от 13 века страната ни играе ключова роля като част от Европа и европейското културно наследство, неделима част от което е и българската култура. Публиката в Болшой театър бурно аплодира младите български оперни певци и музиканти, които вече имат признание на наши и световни сцени: Илина Михайлова (сопрано), Мария Жекова (мецосопрано), Борис Луков (тенор), Венцеслав Анастасов (баритон), Петра Атанасова (флейта) и Вилиана Вълчева (пиано). Наред с българските изпълнители в концерта участваха и Струнен квартет „Четири ключа”, съставен от музиканти на Болшой театър. Програмата на концерта включваше произведения на българските композитори Добри Христов, Георги Костов, Иван Янков, Марин Вълчанов. Прозвучаха композиции на Николай Римски-Корсаков, Шарл Гуно, Джакомо Пучини, Джузепе Верди, Жорж Бизе, Сен-Санс, Йоханес Брамс, Франц Лехар, Агустин Лара. Водещи на вечерта бяха добре познатият на руската публика Драгомир Драганов и Иоанна Драгнева. С огромен успех премина и концертът на поканените за откриването на председателството български певци и музиканти на 4 февруари в Рахманиновската зала на Московската държавна консерватория. Този концерт постави начало на цикъл от концерти на български изпълнители, които ще се проведат през 2018 г. в Московската консерватория.", "date": "2018.02.05", "title": "Откриха официално председателството ни в Москва с концерт в Болшой театър"}
{"url": "https://www.24chasa.bg/novini/article/6700833", "text": "Снеговалежът на века затрупа Москва през почивните дни, след като паднаха 122% от обичайните месечни валежи. Повече от 2000 дървета бяха повалени от тежестта на снега, а над 200 полета бяха отложени или отменени. Само за едно денонощие от улиците на руската столица са били извозени 1 200 000 куб. м сняг, съобщи зам.-кметът Пьотр Бирюков, цитиран от ТАСС. “Толкова сняг пада за пръв път от 100 години насам”, подчерта той. В нормални условия за прибиране на подобно количество сняг са необходими 9 дни, но градската управа взе мерки Москва да бъде разчистена много по-рано. В близките три денонощия се очаква да навали още 6 до 8 см сняг, допълни Бирюков. На много места натрупаният сняг надхвърля 60 см. В неделя 15 000 снегорина и близо 70 000 работници се заеха с разчистването. Беше мобилизирана и армията за справяне със снега и за оказване на помощ на закъсали автомобили. Кметът на Москва Сергей Собянин разреши в понеделник децата да не ходят на училище и препоръча на московчани да се въздържат от пътуване с личните си автомобили. Температурите паднаха до под минус 10 градуса. Заради виелиците в 18 общини на Московска област имаше спиране на тока. Над 20 са ранени при различни инциденти. По-рано беше съобщено, че при скъсване на електропровод от паднало дърво в Москва е загинал един човек, а петима са пострадали. Очаква се снеговалежът да спре, но температурите да се понижат. Предишният рекорд за снеговалежи в Москва е от 1957 г. Обилен снеговалеж затрудни транспорта и в няколко провинции на Испания. Временно са затворени 18 шосета, а за движението по други 90 трябват зимни гуми, пише в. “Мундо”. Най-силно засегната е столицата Мадрид. Метеоролозите предупреждават, че температурите ще паднат. В Италия пък двама души загинаха при падане на лавина край италианския скикурорт Кампо Феличе, разположен на 120 км от Рим. Трети скиор е откаран в болница с хеликоптер, съобщи ТАСС. Загиналите карали ски извън пистите. Кампо Феличе е малък, но популярен сред жителите на Рим курорт, разположен в Апенините. Пистите не са засегнати от лавината.", "date": "2018.02.05", "title": "1 200 000 куб. м сняг за ден в Москва (Обзор)"}
{"url": "https://www.24chasa.bg/novini/article/6700835", "text": "Не се препоръчва мюсюлманите да ядат и пият с лявата ръка. Това гласи фетва, издадена от турската дирекция по вероизповеданията (Дианет), съобщи РИА Новости. “Установявайки общите принципи по отношение на яденето и пиенето, пророкът Мохамед не счита използването на лявата ръка за приятно. С лявата си ръка ядат и пият дяволите, затова той учил да се яде и пие с дясната ръка. Всеки мюсюлманин е длъжен да се вслушва в съветите на пророка, затова родителите трябва да учат децата си на това наред с другите правила”, се казва в теологичния указ. Посочва се, че по изключение използването на лявата ръка е допустимо само в случай на физически увреждания. Турската дирекция по вероизповеданията по-рано издаде и фетва относно разводите, съгласно която съпрузи могат да се разведат по телефон, факс или електронна поща, ако мъжът каже или просто напише три пъти думата talak - “развод”, на арабски. Въпреки това жената трябва да е сигурна, че съобщението е изпратено именно от нейния мъж. В друга фетва на Дианет се казва, че мъж, който нарича жена си сестро или майко, се смята за разведен с нея. ", "date": "2018.02.05", "title": "Мюсюлманите да не ядат с лявата ръка, зове Турция"}
{"url": "https://www.24chasa.bg/novini/article/6700838", "text": "“Безопасни шорти”, които предпазват жените от сексуално насилие, се продават в Германия и станаха хит, съобщи “Росбалт”. Специално разработените шорти са от много издръжлив материал, който трудно може да бъде разкъсан или срязан. Освен това те имат връзки около талията, оборудвани са със заключалка със секретен код, която задейства аларма при отключване. Идеята за шортите принадлежи на жителка на германския град Оберхаузен, която била нападната от трима пияни, а случаен минувач я спасил от изнасилване. Тя пуснала на пазара партида от 150 шорти, които мигом се разграбили. Сега подготвя още 5000 бройки. Германия бе шокирана от групови нападения над жени в Кьолн в новогодишната нощ м.г. от имигранти.", "date": "2018.02.05", "title": "Шорти срещу секстормоз - хит в Германия"}
{"url": "https://www.24chasa.bg/novini/article/6700726", "text": "Фейсбук измамникът Спас Василев, представял се в социалната мрежа като Александър Николов, вече е с обвинения и за схемите в онлайн пространството, съобщиха от Софийската районна прокуратура (СРП). Той използвал менте профила, за който крадял снимки от французина Александър Мартинес, за да лъже хора с пари за самолетни билети. За няколко години е завлякъл десетки хора с обещанието, че ще им осигури билетите на по-изгодна цена. Остап Бендер от Кочериново се предаде сам на 13 октомври м.г., след като за измамите му се заговори в редица медии. Той веднага бе задържан, но не за “подвизите” си като Александър Николов. Оказа се, че срещу Василев има 4 жалби в София, Варна, Благоевград и Дупница. Те бяха обединени в едно дело, а съдът наложи на хитреца, когото вътрешният министър Валентин Радев нарече “калпазанин”, постоянен арест. Разследването за “подвизите”, което се наблюдава от СРП, издирва още измамени. ", "date": "2018.02.05", "title": "Фейсбук измамникът Спас-Александър с нови обвинения"}
{"url": "https://www.24chasa.bg/novini/article/6700733", "text": "Тялото на шесторния убиец от Нови Искър Росен Ангелов-Горския все още е в моргата, а прокуратурата не е издала заповед за освобождаването му. Това съобщи за “24 часа” зам. окръжната прокурорка на София Нина Панчева. Заповедта за освобождаване на тялото не е дадена, защото от прокуратурата търсят близки на Ангелов, които да разпитат, обясни Панчева. Тя посочи, че чрез показанията си те трябва да дадат по-ясна картина за личността на Горския. Едва след като бъдат разпитани, роднините на Ангелов ще имат право да приберат трупа и да го погребат. В случай че откажат обаче, по закон от Столична община, където е бил последният адрес на Горския, ще трябва да му уредят служебно погребение. Заради пълните места по столичните гробища често такива трупове се кремират. Самите данни на разследването на Софийската окръжна прокуратура са категорични - Ангелов се е самоубил. Смята се, че това е станало на 5 януари. По това време той бе издирван в Луково за шесторното убийство от 31 декември м.г. Мъжът бе намерен мъртъв в една от вилите в селото. ", "date": "2018.02.05", "title": "Шесторният убиец от Нови Искър Росен Ангелов още в моргата"}
{"url": "https://www.24chasa.bg/novini/article/6700923", "text": "\"Тайните на успеха са труд, постоянство и амбиция. Ако тези 3 неща ги има в мисленето на човек, той ще се справи. Капиталът идва като следствие.” Това е един от ценните съвети, които остави на 5-те си деца Стефан Шарлопов. В нощта срещу неделя бизнесменът напусна този свят на 55 години. Стефан промени изцяло начина си на живот в последните година - две - спортуваше, спазваше здравословен режим. Дори потърси психоложката Алгафари, за да го посъветва как да общува с децата. И с петте... Дали по неин съвет, но намали емоционалността, с която търсеше път към всяко от тях... Починал е внезапно в съня си. В петък е споделил с приятели, че не се чувства добре. В неделя си измерил кръвното - 170 на 100, и изпил обичайното хапче. Не е потърсил лекар. Решил, че сънят ще го излекува. И не се е събудил. Стефан е роден на 14 октомври 1962 г. в Бургас. Завършва руска гимназия, а през 1986 г. българска филология във Великотърновския университет. След това започва работа като журналист във “Вечерни новини”, “Кооперативен вестник” и “9 септември”. Едва 26-годишен Шарлопов издава първата си книга с художествена документалистика. Плащат му 2500 лв. хонорар, защото това било максимално възможната сума. Разочарован, месец преди промените през 1989 г. решава да напусне журналистическата професия и започва частен бизнес. Първата му сделка е неуспешна, както самият Шарлопов признава. Искал да се занимава с предпечат и реклама, дори теглил 5000 лв. от банка. Негов познат му възложил да направи новогодишен календар. Отишъл с напълно готовия продукт при клиента, но той вече бил забравил за поръчката. “Ама нали имахме джентълменска уговорка”, попитал изуменият Шарлопов. “Да, но забравихме да подпишем договор”, отвърнал му клиентът. “Това беше първият урок, който получих в бизнеса. След тази случка преживях още много мизерии в живота си. Бях без опит и капитал в бизнеса, загубил и кредита, и хонорара от книгата”, споделя бизнесменът пред “24 часа”. Започва сам - първоначално с търговия на всевъзможни стоки. Купува 50 тона дефицитна тогава вестникарска хартия и я продава с голяма печалба. Прави финансово-търговски спекулации, като внася всичко - тениски, алкохол, шоколад. Покрай вноса на кексове стига до идеята, че е по-добре да ги произвежда, и така се появява първото му предприятие в хранителната индустрия - “Роял кейк” Бизнесът се разраства, но след години Шарлопов го продава. Купува завода за минерална вода в Девин за около 600 хил. долара. Преди да го продаде, инвестира милиони и го превръща в най-модерното предприятие на Балканите в бутилиращия бизнес. Никога не се разделя обаче с хотелиерството, което е негова страст и “лудост”. Обиколил е света, но остава влюбен в Българското Черноморие и в планините ни. България е нещо уникално. Само ние не го разбираме. Господ ни е дал много неща - земя, красота, но ние самите сме си малко калпави, казва бизнесменът в интервю за в. “Дневник”. Всичко в живота си - и в професионалния, и в личния, Шарлопов прави с любов и с удоволствие. Затова и възходът му в туристическия бизнес е впечатляващ.  Приятелите му казват, че никога не е бил сноб. Не обича да парадира с богатството си. Дори когато си купува хеликоптер, го прави, за да си върши работата и да стига по-бързо от Созопол до София. Комплексът на морето “Созополис” бе последният му голям проект.  Макар още на 30 г. да е милионер, не си купува поредния мерцедес само защото на пазара се е появил нов модел. “Нямам нужда да подплатявам снобизма си. Никой в компанията няма право да кара автомобили над ниво “Тойота Авенсис”. Това са колите на управителния съвет”, обяснява през 2002 г. Шарлопов. Беше голям дарител. 55-годишният предприемач е член на настоятелството на Великотърновския университет. Той бе един от двигателите за издигането на университетския храм “Свети Евтимий Патриарх Търновски”. Градежът бе започнат преди 13 г. по инициатива на бившия ректор проф. Иван Харалампиев. Шарлопов пръв е посветен в мечтата за църквата край ректората на прочутия професор по старобългарски, когото наричаше свой ментор. “Когато преди почти 18 г. ме избраха за ректор на университета, аз най-напред имах желанието да направя 3 неща - да построя чешма, да вдигна паметника на св. св. Кирил и Методий от улицата на сегашното му място и да направя така, че да се построи храм. Първите две бяха лесни, но с храма се оказа трудна работа. За щастие, аз бях инвестирал по-рано в Стефан Шарлопов. Той беше мой студент, толкова интересен, така хубаво пееше и свиреше на китара, че в III курс беше единственият, на когото казах: “Само ти можеш да ми говориш на ти!”, обича да разказва проф. Харалампиев. Обадил му се, седнали, пили вино и го решили. “За 6 месеца църквата на университета беше в почти това състояние, в което се намира днес. С изключение на една мазилка и няколко врати и прозорци. Това бяха в огромната си част негови средства и на негови близки приятели. Аз съм свидетел само изкопът какво струваше и какви усилия бяха”, разказа потресен проф. Харалампиев. Той научил за смъртта на Шарлопов в университета. Съобщил му шефът на издателство “Абагар” Иван Петров. “Това беше ужасно. Ние бяхме изключително близки, аз познавам цялото му семейство. Много го обичах и го обичам, за мен все още е жив, защото той беше бизнесмен, за когото поне аз не чух една лоша дума Голямо сърце! Аз не съм му искал нищо, тъй като работихме заедно за църквата и когато направихме сдружение “Майка България”. Той даваше от себе си, умееше да увлича други приятели за различни каузи”, обобщава проф. Харалампиев. Изброява, че Шарлопов бил генерален спонсор на ансамбъл “Българе”, смятал, че трябва да има трето българско Възраждане. “Той беше отчаян патриот. Може би си спомнят много хора, че в ресторанта на неговия хотел в полунощ дълго време се свиреше химнът на България и патриотични песни”, спомня си професорът. “За мен той си остана една изключително светла фигура, и аз се гордея, че се познавах с това момче. Никога не съм мислил, че това голямо сърце ще престане да бие, жалко, че си отиде на 55 г.”, каза проф. Харалампиев. “За по-малко от месец изгубихме двама от хората, които най-много ни помагаха, ще ми се да мисля, че е случайно”, каза настоящият ректор на ВТУ проф. Христо Бонджолов, визирайки и разстреляния бизнесмен Петър Христов, който също бе член на Съвета на настоятелите на ВТУ. По инициатива на проф. Бонджолов и с подкрепата на Шарлопов след 8-годишен застой строителството на храма на студентите в Търново бе възобновено. Организирани бяха благотворителни балове през м.г. и започна национална дарителска кампания за набиране на средства за доизграждането на молитвения дом. “Мъчно ми е, че си отива един приятел. С него се знаем още от студентските години и оттогава сме в колегиални, приятелски, чудесни отношения. Това е човек със специално отношение към университета. Около него се събираха и група от нашите колеги, с които заедно сме учили. За нас и за университета е голям удар, защото той и Петър Христов най-активно ни помагаха за всичко. Обади ми се, след като почина Петър, да ми каже: “Нищо че така се случи, неприятно е, но няма да има финансов проблем, аз ще поема и ще помогна да довършим храма на св. Евтимий.” Това беше Стефан. Губим един човек, който беше много силно свързан с университета. Помагал е с присъствие, с идеи, със съвети, затова е много тежка загубата”, каза ректорът. Поклонението ще бъде в София в четвъртък от 12 ч в църквата “Св. София”, съобщиха от семейството му. \"Созополис” е най-впечатляващият проект на Шарлопов. Луксозното ваканционно селище на площ от 88 хил. кв. м се намира на полуостров Колокита в Буджака, на 2 км южно от Созопол, и е изградено в стила на къщите от Стария град. Неслучайно през 2016 г. спечели морския оскар от годишните награди Marine Lifestyle в категорията “За съхранение на автентичния архитектурен стил”. Построено е като изящна в българския “Бевърли Хилс”, както наричат Буджака. Освен с калдъръмените улици и алеи селището впечатлява и с прекрасна гледка към морето. Към новия комплекс бе подходено с чувство за отговорност към историята, след като първо бяха направени археологически разкопки на Колокита, при които бяха съхранени много ценни артефакти и консервирани две могили. Къщите са изградени само от екоматериали и представляват едва 17% застроена площ от целия терен. Най-евтините вървят от 150 хил. евро нагоре, по-големите стигат и до милион. “Тук искам да събера само позитивни хора, тъй като мястото е наситено с енергия от древните светилища”, казваше за бизнесначинанието си Шарлопов. Според посветени това е бил един от Първо го замисля с руснаци, но после се отказва от тях, за да го изгради сам. “Горд съм, че вече съм гражданин на Созопол. Не ми се връща в София”, заяви през 2016 г. Шарполов, а после неведнъж е казвал, че “Созополис” е раят и иска там да остарее. По ирония на съдбата обаче любовта към Созопол му донесе доста главоболия през последните години. През лятото прокуратурата започна проверка по сигнал, че умишлено е разрушил защитени скали на Колокита, за да си направи частен плаж. Заради това “Шарлопов - Созополис” отнася две глоби от по 10 000 лв. през 2014 г. и 20 000 лв. м.г. Тезата на Шарлопов бе, че с прибутване на две-три скали е искал да спаси брега от ерозия и свлачищни процеси, а не да прави пясъчна ивица при наличието на толкова красиви плажове наоколо. “Созополис” е последният проект в живота на Стефан Шарлопов, който преди това с течение на годините изгради цяла която управлява 5 луксозни хотела у нас и един в Германия. Това са 5-звездният парк-хотел “Пирин”, който се намира край Сандански, близо до река Санданска Бистрица. В групата влизат и хотелите “Янтра”, “Мургавец”, “Девин” и “Созополис”, както и хотел “Палменвалд” в германския климатологичен курорт Кнайп. Хотел “Янтра” във Велико Търново бе купен от него в окаяно състояние, но успя да го превърне в една от перлите на региона. Той е 4-звезден. “Пирин” е 5-звезден парк-хотел, който през 2009 г. стана първият български хотел с отличие от Самият Шарлопов в продължение на два мандата е председател на Българската асоциация по балнео- и спа туризъм, член на управата на Европейската СПА асоциация и член на консултативния съвет към КРИБ. “Мургавец” е бившият грандхотел в Пампорово, който бизнесменът купи при раздържавяването. В продължение на няколко години той бе менажиран от турската верига “Алкочлар”, но през 2016 г. 10-годишният договор бе прекъснат от него с обяснението, че партньорите му от южната ни съседка не са коректни с плащанията. След развалянето на сделката той хвърли няколко милиона, за да го обнови, тъй като смяташе, че Пампорово има изгледи скоро да се превърне в целогодишен спа курорт. Той притежава и 4-звездния хотел “Девин” в едноименния град и бе един от активните пропагандатори на идеята минералната вода от града да се докара с водопровод до Пампорово. Преди години той бе и един от основателите на дружеството за бутилиране на минарална вода “Девин”. Към “Шарлопов Груп” се числи и хотел “Палменвалд” в германския в провинция Баден-Вюртемберг. Той бе купен и основно реновиран през 2010 г. и е паметник на културата. Макар да не се представя за част от веригата “Шарлопов Груп”, собственост на Стефан Шарлопов е и комплексът от къщи за гости “Екокъщи Боженци”. От около две години изпълнителен директор на хотелската верига е първородната му дъщеря Ева Шарлопова. Стефан Шарлопов има дял и във фирмата, която е официален вносител на марката Chopard в България. Министърът на туризма Николина Ангелкова изказа дълбоки съболезнования по повод внезапната кончина на Стефан Шарлопов до неговите близки и колегите му. “Разделяме се с човек, отдал много идеи и сили за устойчивото развитие на българския туризъм и спа индустрията. Аз и моят екип губим не само прекрасен партньор и приятел, но и един от най-сериозните предприемачи и инвеститори в отрасъла”, каза Ангелкова. Като собственик на “Шарлопов груп” и председател на Управителния съвет на Българския съюз по балнеология и спа туризъм Стефан работи неуморимо за високото качество на туристическите услуги в страната и превръщането ѝ в конкурентна дестинация, подчертава в съболезнованията си министър Ангелкова. ", "date": "2018.02.05", "title": "Отчаяният патриот Стефан Шарлопов, който на 30 г. стана милионер и никой не каза лоша дума за него"}
{"url": "https://www.24chasa.bg/novini/article/6700716", "text": "Палестинец намушка смъртоносно израелец на автобусна спирка в еврейското селище Ариел на окупирания Западен бряг, предадоха Асошиейтед прес и Ройтерс, цитирани от БТА. Трагедията се разигра в едно от най-големите израелски селища в района. Офицер от армията забелязал нападателя и го блъснал с автомобила си, но палестинецът избягал. Войници претърсват района, съобщава армията. Израелски медии съобщиха, че палестинецът е бил въоръжен с два ножа. Убитият е баща на четири деца. Канал 2 показа запис от местопрестъплението, на което се вижда как нападателят пресича оживена улица и се нахвърля върху мъжа, като го изненадва. На седмична среща на депутати от дясната партия \"Ликуд\" израелският премиер Бенямин Нетаняху съобщи, че нападнатият е загинал от раните си. Премиерът изказа и съболезнования на семейството и приятелите на жертвата, заявявайки, че силите за сигурност \"преследват убийците\". Напрежението на Западния бряг се засили след 6 декември миналата година, когато президентът на САЩ Доналд Тръмп призна Ерусалим за столица на Израел, скъсвайки с десетилетната традиция на американската дипломация, че статутът на града трябва да бъде определен при мирни преговори между Израел и палестинците. Източен Ерусалим беше завзет от Израел при войната през 1967 г. и палестинците искат градът да стане столица на бъдещата им държава. Израелската страна смята целия град за своя вечна и неделима столица, макар че тези претенции не са получили международно признание, припомня Ройтерс. Западният бряг на река Йордан също беше завзет по време на войната през 1967 г., но палестинците искат той да стане част от бъдещата държава. По-голямата част от международната общност смята израелските селища там за незаконни и че са пречка пред мира между израелците и палестинците. Според Израел съдбата на селищата трябва да се реши чрез преговори.", "date": "2018.02.05", "title": "Палестинец уби с нож на автобусна спирка израелец, баща на 4 деца"}
{"url": "https://www.24chasa.bg/novini/article/6700665", "text": "45 организации изпратиха отворено писмо до президента Радев за Истанбулската конвенция. В него те твърдят:  „Г-н Президент, Европа е територия на свободни държави, които уважават гражданите си и техните права без колебание!“ УВАЖАЕМИ ГОСПОДИН ПРЕЗИДЕНТ, Ние, долуподписаните организации, категорично се противопоставяме на заявената от Вас на 1 февруари 2018 г. позиция по повод дебатите, свързани с ратификацията на Конвенцията на Съвета на Европа за превенция и борба с насилието над жени и домашното насилие. Считаме, че като Президент на Републиката, Вашата роля е да бъдете обединител на нацията, а не да заемате страна по тема, по която обществото ни е с противоречиви позиции. Вашето изказване не призовава към спокоен, отворен и плуралистичен дебат, а напротив – заема позицията на една от групите в дебата и съзнателно продължава разделението в обществото ни, с което се подтикват определени хора и групи към екстремизъм, омраза и насилие. Арогантността, с която се пренебрегват гласовете на самите засегнати и с която се игнорират проблемите, за които те говорят, може да бъде тълкувана по много начини. За нас целта на отклоняването на дебата към несъществуващи теми в Конвенцията може да бъде само една – да се преследват съвсем други цели от това да се дадат максимални гаранции и механизми за защита на жертвите на насилие, като моралната паника на обществото се употребява за популизъм. Това, което е изключително притеснително, е избухналата омраза, заплахите за насилие към наши колеги и откритото дамгосване на всички, включително жертвите на насилие, като опасни и врагове, които обслужват чужди, вредни за България интереси. Това подбуждане в обществото на ксенофобски настроения срещу тези, които се борят за равенство и социална справедливост, е неморално и преминава всякакви граници! Бихме искали да изразим нашите притеснения и от изявленията Ви срещу ролята и значението на неправителствените организации, които също считаме за неприемливи и осъдителни. Гражданите не са само избиратели, те могат и участват със своята позиция, аргументи и експертиза при решаването на много въпроси от управлението на държавата, в рамките на предоставения им от законите мандат. Гражданските организации представляват не друг, а хората в България. Неправителствените организации са обединения на граждани, на професионалисти, които не само участват в обществения живот, но и допринасят за решаване на проблемите на обществото като съществен и важен ресурс за развитие на демократичното общество. Ние сме родителски организации, организации на професионалисти, които работят за различни уязвими групи, развиват местните общности и работят за всичко онова, което е важно, за да сме свободна, демократична и справедлива държава и общество. Според нас противопоставянето на държавата и неправителствените организации със заплахата, че с ратификацията се „вменяват правомощия на неправителствените организации, те ще станат основен източник на информация и контролен орган“ е реторика от миналото и не само, че не обединява нас като българи около общи каузи и ценности, но и допълнително ни разединява. В последните 26 години демократично развитие на България гражданският сектор има изключителна роля за развитието на политиките. Били сме партньори на държавата и местната власт нееднократно, с една единствена цел – благополучието на хората и подобряване на живота в България. Смятаме, че плурализмът, свободата на изразяване и гражданското участие са ключови ценности и важни принципи от нашето демократично развитие, които всяка българска институция следва да отстоява и прилага ежедневно на практика. Европа е територия на свободни държави, които уважават гражданите си и техните права без колебание. И законодателствата в европейските държави създават достатъчно гаранции за защита на тези права, включително и по съдебен ред. Не на последно място тревожно е, че, представлявайки България в международните отношения, Вие сте в позиция да внушите на нашите чуждестранни партньори, че Вашата позиция е позиция на обществото. Ние категорично не приемаме изразената от Вас позиция. Вие трябваше да бъдете пръв в това да въведете тон на спокойна дискусия и дебат. За съжаление, вместо разговори по същество за начините за въвеждане на високите стандарти на Конвенцията, обществото беше манипулативно вкарано в друг дебат, установен и обслужващ други интереси, които целят насаждане на повече страх и повече разделение. Уважаеми господин Президент, Не залагайте на карта живота на милиони жени и деца в България заради изкривената истина. Конвенцията на Съвета на Европа за превенция и борба с насилието над жени и домашното насилие не е зле написан документ, който допуска неясноти и най-различно тълкуване! Ако беше такъв, тя нямаше да бъде подписана от 44 държави и от Европейския съюз, както и ратифицирана от 28 държави в Европа, 17 от които – членки на ЕС. Апелираме към Вас да изискате официален превод на Конвенцията, който да бъде консултиран с експерти и професионалните общности на лингвисти, социолози, психолози и други релевантни специалисти, които да постигнат консенсус по ключови термини и начините, по които предлагат да се използват в законодателството и обществото ни от тук нататък. Уважаеми господин Президент, Нека покажем, че Съединението наистина прави силата и българските институции и политически партии могат да бъдат обединени в името на нацията и нейното бъдеще. Бъдеще без насилие. С уважение, Алианс за защита от насилие основано на пола Асоциация \"Деметра\" - гр.Бургас Асоциация „Родители“ Асоциация за европейско развитие на българското село АРИР - Стара Загора Българска асоциация по семейно планиране Български център по нестопанско право Български фонд за жените Българско сдружение за насърчаване на гражданската инициатива Български хелзинкски комитет Женско сдружение \"Екатерина Каравелова\" Зона Ловеч Институт по социални дейности и практики Клуб на нестопанските организации - Търговище Сдружение \"Асоциация НАЯ\" - Търговище Сдружение \"Аутизъм Днес\" Сдружение БАЛИЗ - Плевен Сдружение \"Надежда-2002\" Сдружение \"Роми –Медникари“ Сдружение „Човеколюбие” Сдружение „Център Динамика“ Сдружение \"Център Отворена врата\" - Плевен Сдружение \"Център Мария\" - Горна Оряховица Фондация \"Български център за джендър изследвания\" Фондация„БЦДИ-клон Хасково” Фондация „Валидити“ Фондация \"Джендър алтернативи\" Фондация „За Нашите Деца“ Фондация „Заслушай се“ Фондация „Здравни проблеми на малцинствата“ Фондация \"Общество за справедливост\"/Един Милиард се Изправят - България Фондация „ДОИТ“ Фондация „Капитал“ Фондация „Приложни изследвания и комуникации” Фондация \"Стъпка за невидимите деца на България\" Фондация „П.У.Л.С.“ Фондация С.Е.Г.А. Фондация „Х&Д Джендър перспективи” Фондация „Център за изследвания и политики за жените” Д-р Атанас Славов, член на Настоятелството на Института за пряка демокрация Доц. Велина Тодорова, член на Комитета по правата на детето на ООН Читалище \"СВЕТЛИНА 1999\" НЧ \"Цар Борис III-1928\" Център за междуетнически диалог и толерантност \"Амалипе\" Център по правата на човека „Васил Левски“ – Карлово", "date": "2018.02.05", "title": "45 организации изпратиха отворено писмо до президента за конвенцията"}
{"url": "https://www.24chasa.bg/novini/article/6700684", "text": "Бившият лекар на американския национален отбор по гимнастика Лари Насар получи допълнителни 125 години затвор, след като съдът в Мичиган го призна за виновен за сексуално посегателство. Това е третата присъда за 54-годишния лекар, който бе наказан за още 235 години заради детска порнография и по други обвинения, предава  Така Насар трябва да излежи поне 40 години от последната си присъда, за да може да подаде молба за освобождаване.  Лари Насар изслуша стотици от своите жертви и беше почти нападнат от мъж, чиито три дъщери също признаха, че Насар се е възползвал от тях. Името на мъжа е Ранди Маргрейвс, който беше спрян от полицейските сили, преди да успее да стигне до Насар в самия съд. Той каза, че иска само минута насаме с \"този демон\". \"Нашето общество не трябва да бъде без закони. Знам това. Загубих контрол над себе си, но по-късно ми го възвърнаха в килията\", каза той. Повече от 260 жени свидетелстваха срещу Насар, като някои от случаите стигаха до 90-те години на миналия век. Голяма част от дамите настояха да направят това публично по време на 7-дневното изслушване в Ингъм Каунти, а сред тях бяха олимпийските състезателки от Лондон 2012 Али Райсман, Джордин Уийбър и Маккайла Мароуни.", "date": "2018.02.05", "title": "360 г. затвор стана присъдата на американския лекар Лари Насар"}
{"url": "https://www.24chasa.bg/novini/article/6700695", "text": "9-годишно момче е колабирало на Боровец и е починало в болницата в Самоков, съобщават от МВР. Около 17 ч е постъпила информация от медицинския екип за смъртта му. По първоначални данни детето е колабирало в района на курорта, където е било с родител. Инцидентът не е станал при спускане на писта. Екип на Планинска спасителна служба е оказал съдействие за транспортирането му до болницата. По данни на близките му детето е имало заболяване. Предприети са всички процесуално-следствени действия за изясняване на причините и обстоятелствата по случая. ", "date": "2018.02.05", "title": "9-годишно момче припадна на Боровец и почина"}
{"url": "https://www.24chasa.bg/novini/article/6700700", "text": "\"Има две възможности – България да влезе в еврозоната с валутен борд и другата България да отмени валутния борд, да предприеме някои стъпки и тогава да влезе\". Това каза в предаването „Лице в лице”  по   Стефан Софиянски, икономист и бивш служебен премиер. \"Отмяната на валутния борд дава свободата на България да определи курса на лева към еврото и дава по-голяма свобода на бюджета, по-големи възможности на икономиката, по-големи възможности на банките, отменя рестрикции, които бордът е въвел. Въпросът е те да бъдат използвани правилно и разумно\", каза Софиянски. По думите му, ако България реши да влезе в еврозоната с валутен борд, нещата са ясни – това е удобен, но скучен вариант, защото е рутинната стъпка. „Ще влезем с 2 лв. за 1 евро, ние сме свикнали на това и ще продължим с този стандарт и този начин на развитие”. Според Софиянски дали ще има увеличение на цените много зависи от подхода. Три са нещата, върху които трябва да се работи според него. „Влизането в еврозоната е процес, той трае 2-3 години, правителството на г-н Герджиков беше готово да предприеме тази стъпка , но за съжаление политическите сили нямаха единомислие в това. Има две измерения влизането в еврозоната – едното е икономическото, другото е политическо. Смятам, че България трябва по-бързо да влезе в еврозоната. Политическото измерение е, че влезем ли в еврозоната ставаме неразделна част от Европа, каза Софиянски: „Срещу това очевидно има задръжки от страна на националистите, на евроскептиците, на БСП. ГЕРБ също се въздържаха досега от тази стъпка. Чисто политически за мен е задължително България да тръгне в тази посока, за да няма връщане назад. Икономическото измерение е как ще се отрази влизането в еврозоната на обикновения човек, как ще се отрази на бизнеса и на публичните финанси. Аз бих работил върху варианта България да излезе от валутни борд, да намали еврото – примерно лев – евро и тогава да влезем в еврозоната. При този вариант обикновения човек печели, доходите му се качват два пъти”. Този вариант, според Софиянски, фаворизира обикновения човек, но обременява бизнеса много: „Силната местна валута затруднява експорта, затруднява бизнеса, но тук вече е ролята на правителството и на фискалната политика да може да поеме този буфер и да облекчи обикновения човек, да му качи доходите два пъти, но същевременно да подкрепи бизнеса и да не му ограничи експорта”. \"21 години ние спазваме тези ограничение, които еврозоната налага на една държава - добави Софиянски. - Ако сме били честни и сме спазвали ограниченията и покажем възможността да спазване определен курс – тогава влизането е леко. Трябва да сме подготвени и като хора, и като бизнес, и като държава. Правилните стъпки са излизането от валутния борд, намирането на подходящ курс за лева, благоприятен за хората, отежняващ бизнеса, но държавата трябва да изиграе този буфер\".", "date": "2018.02.05", "title": "Софиянски: Първо да отменим валутния борд и тогава да влезем в еврозоната"}
{"url": "https://www.24chasa.bg/novini/article/6700721", "text": "Последните данни на Европейската организация за подкрепа на искащите убежище (EASO) показват, че в периода от 2011 до 2017 година в Европа са пристигнали 5,136,383 мигранти, пише електронното издание на гръцкия вестник Protothema, цитирано от Фокус. Според данните на EASO: 303,105 молби за предоставяне на убежище са одобрени през 2011 година, 335,365 през 2012-а, 431,000 през 2013-а, 660,000 през 2014-а, 1,4 милиона през 2015-а, 1,3 милиона през 2016-а и 706,913 през 2017-а. Повечето от молбите са на граждани от Сирия, Ирак, Афганистан и Пакистан. Останалите в топ 10 са държави от Третия свят. Единствените изключения в списъка са мигрантите, дошли от Албания. Докато мигрантската криза далеч не е свършила, бройката показва бързо променящата се демографска картина в Европа, смятат от Protothema. Според редакцията, лошите новини са, че бройката може да е много по-голяма, тъй като множество бежанци не са официално регистрирани. От гръцкия вестник добавят, че големият брой (нелегални) мигранти е причина интеграцията им да е изключително трудна и капсулирани и паралелни общности вече са се появили в няколко европейски страни.", "date": "2018.02.05", "title": "Над 5 милиона мигранти получили убежище в Европа през последните 7 г."}
{"url": "https://www.24chasa.bg/novini/article/6700731", "text": "Старият Гьобелсов принцип, че една лъжа, повторена сто пъти, става истина, се опитва да бъде вкарана в момента по отношение на Национален парк Пирин, заяви министърът на екологията Нено Димов в студиото на „Още от деня“ по  Той подчерта, че разбира добре, че някои протестиращи са наистина притеснени за бъдещето на парка, но други градят политическа кариера чрез протестите.  Тук говорим за две групи. Едната има чисто политически цели и има политически опорки. Това подвежда една друга група, която вярвам, че искрено са притеснени от развоя. 48% от Пирин е равно на 200 кв. км., което отговаря на площта на Пловдив, Бургас и Варна, взети заедно. Става дума за водохващане за питейни нужди, което е изписано в чл. 21 от Закона е записано това, припомни Димов. Разделям тези, които стоят отпред - кандидати за народни представители от политически партии, които така и не успяват да стигнат, и тези, които са отзад и са искрено заблудени от манипулацията, която се случва. Зоната е 2%, а заетата площ е 0,38%.  В Европа са построени 274 лифта и не съм чул някой да протестира, допълни той. 450 хиляди европейци умират годишно то мръсния въздух.  София далеч не е най-мръсният град, но все още не сме постигнали това, което трябва. Като система ние имаме малко, но много точни станции, а те имат много, но не толкова точни. Комуникирайки помежду си, ще имаме много по-ясна картина.Битовото отопление е основният източник, а вторият проблем е автомобилният транспорт. Индустрията е трети, коментира министърът.", "date": "2018.02.05", "title": "Нено Димов: В Европа са построени 274 лифта и не съм чул някой да протестира"}
{"url": "https://www.24chasa.bg/novini/article/6700760", "text": "България и Малта споделят много общи позиции и могат само да надграждат отношенията си, като развиват двустранната търговия и обменят повече туристи и студенти. С това послание заместник министър-председателят и министър на външните работи Екатерина Захариева се обърна към госта си Кармело Абела, министър на външните работи и насърчаване на търговията на Малта. Това съобщиха от пресцентъра на МВнР. „Благодаря за гостоприемството, Катерина! Поздравявам България за отлично свършената работа по линия на Председателството на Съвета на ЕС. За нас ще бъде удоволствие да продължим да работим съвместно през идните 5 месеца“, заяви от своя страна първият дипломат на Малта. Кармело Абела е част от официална делегация, ръководена от президента на Република Малта Мари-Луиз Колейро Прека, която е на посещение в България.  „Скъпи Кармело, радвам се да те посрещна в София и само след седмица да да те приветствам отново на неформалната среща Гимних на външните министри от ЕС в рамките на Българското председателство. Благодаря ти за приятелството и затова, че споделяше с мен и сега, и докато бях правосъден министър опита, който имате с Председателството“, каза министър Захариева. Вицепремиерът подчерта, че двете страни има много общи позиции и по най-важните теми от европейския дневен ред. На срещата си днес министрите обсъдиха въпросите, свързани с Брекзит, бъдещето на Съюза, преговорите за следващия бюджет на ЕС, миграционна политика. По време на разговорите министър Абела подчерта подкрепата на Малта за един от основните приоритети на Българското председателството - европейската перспектива за Западните Балкани. „Единственият шанс за стабилност и просперитет на региона е европейската перспектива. Този приоритет не трябва да бъде забравен след нашето Председателство и се надявам това да бъде дългосрочен ангажимент на ЕС“, каза първият дипломат на България.  По темата за Брекзит Захариева подчерта, че се надява единството на 27-те в първата фаза на преговорите да продължи и в следващия етап. Двамата се съгласиха, че постигането на по-широко споразумение за бъдещите отношения с Обединеното Кралство, което излиза извън границите на търговията и сигурността, ще съответства на важното стратегическо значение на страната в Европа. „Трябва първо да проведем дебат за това коя политика има най-висока добавена стойност за всички страни членки и най-вече за гражданите на Съюза и едва тогава да говорим за разпределението на финансови средства“, отбеляза Захариева по темата за следващата Многогодишна финансова рамка на ЕС. Тя допълни, че за България политиките на солидарност и сближаване са основни за смисъла на европейския проект и ключови за успеха му. По темата за миграционната политика двамата министри се съгласиха, че граничните държави, които са на първа линия не трябва да понасят сами цялата тежест и отговорност. Нужна е солидарността на всички страни членки.", "date": "2018.02.05", "title": "Захариева прие малтийския си колега, обсъдиха двустранната търговия (Снимки)"}
{"url": "https://www.24chasa.bg/novini/article/6700758", "text": "Високопоставен руски депутат потвърди днес, че Русия е разположила в своята Калининградска област усъвършенствани ракетни комплекси \"Искандер\", които могат да носят ядрен заряд, предадоха РИА \"Новости\" и Ройтерс. \"Да, разположихме\", каза в отговор на въпрос председателят на комисията по отбрана към Държавната дума Владимир Шаманов, без да уточнява колко на брой са комплексите. \"Разполагането на чуждестранна инфраструктура автоматично попада в списъка на мишените за приоритетно унищожение\", добави той. В миналото Русия е заявявала, че системите \"Искандер\" са временно дислоцирани в Калининградската област в отговор на разгръщането на американски сили в балтийския регион. Тогава Вашингтон каза, че разполагането на такива ракети в близост до членките на НАТО Естония, Латвия, Литва и Полша е \"дестабилизиращо\", припомни Ройтерс. Агенцията поясни, че \"Искандер\" (\"SS-26 Stone\" по номенклатурата на НАТО) са мобилни системи за балистични ракети, които изместват съветските \"Р-11\" \"Р-17\" и \"Р-300\" (\"Scud\" - по НАТО). Новата система се състои от двойка ракети с насочване и обсег до 500 км. Те могат да пренасят конвенционален или ядрен боен заряд. Калининградската област е руска територия, граничеща с Полша, Литва и Балтийско море.", "date": "2018.02.05", "title": "Русия разположи в Калининградската област ракетни комплекси \"Искандер\""}
{"url": "https://www.24chasa.bg/novini/article/6698983", "text": "Няма даотменяме учебната програма по история за 10-и клас. Няма да рискуваме от началото на учебната 2019/2020 г. да нямаме учебници, програмата е балансирана, това не е само мое твърдение, а мнение на авторитетни представители на научната общност. Програмата съдържа факти, а не оценки.” Така категорично отговори на настояването на БСП за преразглеждане на програмата министърът на образованието Красимир Вълчев. Министърът, който обикновено е склонен да направи компромис. Но миналото винаги трябва да се изучава такова, каквото е. Нищо не трябва да бъде премълчавано. Колкото по-голяма е истината, толкова по-добре за децата. Всичко зависи и от гледната точка на самите деца, но най-важната е трактовката, която ще даде учителят. По-добре да се постараем да имаме добри учители по история, които да умеят да разясняват на децата събитията. Министърът на образованието Красимир Вълчев всъщност защитава истината. Имало ли е репресии? Да. Имало ли е лагер в Белене? Да. Има живи лагеристи, които разказват. Има написани книги и това не може да се изтрие. Имало е и много членове на БКП, които са признавали това. Министърът има право и учебникът трябва да тръгне за печат. Няма непознат ресор в сферата на образованието за Красимир Вълчев. Той пое поста едва на 41 години и е най-младият образователен министър поне от началото на демокрацията. От 2009-а до началото на 2017 г. Красимир Вълчев е главен секретар в Министерството на образованието и науката с малко прекъсване, изкарва общо 7 години. Финансовото управление на системата е негова пряка отговорност. Грижата му да осигури учители за системата, и то квалифицирани, отговорни и авторитетни, не е само на думи. Откакто пое поста, учителите получиха 15% увеличение на заплатите. Допълнителни средства към заплатите си ще получат учители, които работят в отдалечени от големите градове селища. “Имаме голям ангажимент през следващите 20 г. да осигурим системата с добри педагогически специалисти във всички населени места. Ако днес в по-отдалечени райони все още има резерв от учители, то след 10 г., когато най-голямата възрастова група ще навлезе в пенсия, резервът ще бъде изчерпан и ще трябва да се разчита на млади хора. Младите предпочитат да живеят и работят в по-големите градове, затова трябва да ги мотивираме, за да гарантираме равния достъп до образование във всички краища на страната”, каза министърът. Регламентира се механизъм и за допълнително финансиране на училища и детски градини, в които има концентрация на деца от уязвими групи. Имаме 90 млн. ръст на средствата, с които реализираме трите политики, това са средства над целогодишното осигуряване на увеличението на заплатите от 1 септември 2017 г., обясни още Вълчев. Министърът се е занимавал с управлението на администрацията и всички политики особено в областта на образованието - предучилищното, училищното, висшето, разработване на програми, нормативни актове, политики. Сред основните двигатели е в разработването на рейтинговата система на висшите училища. Министър Красимир Вълчев е убеден, че образованието е мисия, и е категоричен, че няма друга управленска програма, в която то толкова категорично да е изведено като приоритет. “Още като главен секретар на МОН министър Вълчев беше един от главните двигатели на реформата във висшето образование. Благодарение на неговата подкрепа успяхме да убедим поредица от правителства и народни събрания в необходимостта от реформата.” Това каза за министъра на образованието Красимир Вълчев ректорът на Софийския университет проф. Анастас Герджиков. Така били приети Стратегията за развитието на висшето образование и изменението в Закона за висше образование. “Тази реформа вече дава резултати и в момента е по-значима и успешна от реформите във всички други сектори. В същото време министър Вълчев си дава сметка за затрудненията, които изпитват някои от висшите училища вследствие на тази сериозна промяна, отнася се с разбиране и се опитва да им помогне да преминат по-лесно този преходен период”, каза още проф. Герджиков. Министър Красимир Вълчев ще внесе промени в Закона за предучилищното и училищното образование с предложението за въвеждането на задължителен обхват на децата на 4 години в детска градина. Държа да уточня, че не става въпрос за училище и с учебни часове, а за детска градина, в която преобладават игрите, обясни Красимир Вълчев. Анализите показвали, че обхватът между 4 и 7 години е ключов за успешната интеграция в училищното образование особено за децата от уязвимите групи. Ако тези деца не знаят български в 1-и клас, много вероятно е след това образователната система да не успее да ги интегрира. 97% от децата на образованите родители и в момента на възраст на 4 и 5 г. са в системата на предучилищното образование. Красимир Вълчев е направил всичко възможно най-добро за неделните училища. Това каза Снежина Мечева, говорител на Асоциацията на българските училища в чужбина и директор на българското училище към посолството в Лондон. “Това е човекът, който веднага влиза в проблемите, прави много за българските училища. Това е човекът, когото наричаме нашия министър”, коментира още Снежина Мечева. Красимир Вълчев е участвал като главен секретар в цялата процедура, за да се въведе постановление 334 на МС, което направи системата на българските неделни училища част от образователната система на България. Според Снежина Мечева с Красимир Вълчев се води диалог.", "date": "2018.02.05", "title": "Министър Красимир Вълчев - защитник на фактите, не на оценките"}
{"url": "https://www.24chasa.bg/novini/article/6700785", "text": "Ако Марин Рачев не бъде отстранен като кмет на Септември, той ще повлияе на свидетели, чиито разпити тепърва предстоят. Те са служители на общината и негови подчинени. С тези мотиви прокурорите Дойчо Тарев и Мария Николова поискаха от спецсъда да отстрани от длъжност кмета на Септември. От 2 февруари Рачев е клиент на обвинението за безстопанственост и сключване на неизгодна сделка. Търси му се отговорност за 7 сделки на общината с частна фирма за ремонти на уличната мрежа в града, при които щетата за кметството надхвърляла 100 хил. лв. Освен това Рачев сключил сделка за купуване на имот от своя втора братовчедка на цена, 348 пъти по-висока от пазарната. Заедно с Рачев е обвинен и служителят от “Инвеститорски контрол” Станой Милов. За него също се иска отстраняване. “Нищо в общината не се случва без санкцията на кмета. Той трябва да бъде отстранен, за да се чувстват хората свободни да говорят. В Септември цари страх”, каза прокурор Николова. В отговор на думите на обвинителката Рачев започна да цъка с език. “Не цъкайте”, отвърна му Николова. Напрежението между прокурор и обвиняем спря съдията Пламен Панайотов. Адвокатът на Рачев Васил Василев представи пред съда молба за отпуск на клиента му за 2 месеца - от 1 февруари до 2 април, както и заповед, с която за временен градоначалник е предложен Явор Митев. “В защита на кмета има и подписка на служители в дирекции в общината. Те твърдят, че отстраняването му блокира проекти”, подчерта Василев. На ул. “Черковна” 90 под строй присъстваха и привърженици на кмета. “Дадохме по 50 лв. за бензин и дойдохме с колите”, казваха хора, отричайки, че са дошли в София насила. За свободата си Рачев трябва да плати 250 хил. лв. гаранция. Милов е пуснат срещу 10 хил. лв. И двамата обжалват гаранциите си. Съдия Панайотов все още не е решил дали да отстрани Рачев и Милов от общината.", "date": "2018.02.05", "title": "Прокурори искат отстраняване на кмет, той цъка с език в съда"}
{"url": "https://www.24chasa.bg/novini/article/6700805", "text": "Силният снеговалеж в Испания се отрази и на работата на мадридското международно летище в Барахас, предаде ТАСС, цитирана от БТА. Две от пистите за излитане и кацане бяха временно затворени за разчистване на снега. Това наложи отмяната на десетки полети и пренасочването на самолети към други летища. След почистването на двете писти, те бяха отворени и сега отново работят и четирите писти на летището. Снегът и поледиците днес в Испания нарушиха и трафикът по пътищата. В редица населени места бяха отменени занятията. ", "date": "2018.02.05", "title": "Отмениха полети заради силния снеговалеж в Мадрид (Снимки)"}
{"url": "https://www.24chasa.bg/novini/article/6700824", "text": "\"Видин ще посрещне митрополит Даниил в събота, 10 февруари, на централния площад „Бдинци“, съобщи архимандрит Антим за \"Фокус\". Село Сумер е първото населено място на границата на Видинска епархия, което той ще посети. Там той ще пристигне от София около 12.00 часа. В Монтана ще посрещнат митрополит Даниил към 13.00 часа на площад „Жеравница“. В Видин той се очаква да пристигне около 16.00 часа. Интронизацията на новия видински митрополит ще стане в катедралния храм „Свети Димитър“, където ще бъде отслужена и тържествена света литургия.", "date": "2018.02.05", "title": "Видин посреща митрополит Даниил на централния площад на 10 февруари"}
{"url": "https://www.24chasa.bg/novini/article/6700660", "text": "Общо 947 бойци от сирийските кюрдски Сили за защита на народа и Ислямска държава са били \"неутрализирани\" от началото на турската операция \"Маслинова клонка\" в района на сирийския град Африн, съобщи днес турската армия, цитирана от в. \"Хюриет дейли нюз\" и БТА. В съобщението се отбелязва, че 12 бойци са били неутрализирани по време на въздушни удари през изминалата нощ. Турската армия обяви на 20 януари начало на операцията \"Маслинова клонка\" в района на северния град Африн срещу сирийските кюрдски Сили за защита на народа и Партията на демократичния съюз, които Анкара смята за терористични организации.", "date": "2018.02.05", "title": "Турската армия е убила 947 терористи\nот началото на операцията в Африн"}
{"url": "https://www.24chasa.bg/novini/article/6700541", "text": "Министърът на туризма Николина Ангелкова изказа дълбоки съболезнования по повод  до неговите близки и колегите му, съобщиха от пресцентъра на министерството. Разделяме се с човек, отдал много идеи и сили за устойчивото развитие на българския туризъм и СПА индустрията. Аз и моят екип губим не само прекрасен партньор и приятел, но и един от най-сериозните предприемачи и инвеститори в отрасъла, се посочва в съболезнователните адреси.  Името на Стефан Шарлопов ще остане завинаги свързано с демократичните ценности и е пример за неговите колеги с големия му патриотизъм и непримирим бизнес дух. Като собственик на компанията „Шарлопов груп“ и председател на Управителния съвет на Българския съюз по балнеология и СПА туризъм Стефан работи неуморимо за високото качество на туристическите услуги в страната и превръщането й в конкурентна дестинация, подчертава в съболезнованията си министър Ангелкова. ", "date": "2018.02.05", "title": "Ангелкова за Шарлопов: Той бе един от най-сериозните предприемачи в туризма"}
{"url": "https://www.24chasa.bg/novini/article/6700535", "text": "Бланката, с която граждани могат да подават сигнали за корупция или конфликт на интереси на хора от висшите етажи на властта, вече е налична онлайн. Тя е публикувана в раздел „Сигнали“ на страницата на новата Комисия за противодействие на корупцията и за отнемане на незаконно придобитото имущество (КПКОНПИ)  Сигналът трябва да съдържа трите имена на подателя, конкретни данни за нарушението, за което се сезира комисията, позоваване на документи или лица, които могат да потвърдят информацията, дата и подпис. Няма ограничения в източниците на информация, които могат да бъдат приложени в подкрепа на сигнала. След като депутатите отхвърлиха предложението сигналите да са анонимни, те трябва да са задължително придружени с данните на подателя. В противен случай информацията изобщо няма да бъде проверявана. От комисията уточняват, че когато изложените факти и данни не са от компетентността им, материалите ще се препращат по компетентност на съответните органи.", "date": "2018.02.05", "title": "Вижте как се подава сигнал за корупция"}
{"url": "https://www.24chasa.bg/novini/article/6700580", "text": "Президентът на САЩ Доналд Тръмп пое риска да засили още повече напрежението с Великобритания, отправяйки критики към универсалното здравно осигуряване в тази страна, предаде Франс прес, цитирана от БТА. \"Демократите искат универсална система за здравно осигуряване, а хиляди протестират във Великобритания, защото тяхната универсална здравна система е на път да фалира и не работи\", написа тази сутрин президентът на САЩ в Туитър. Малко по-рано британският политик Найджъл Фараж, поддръжник на Тръмп, говори по същата тема по телевизия \"Фокс нюз\". В същия туит Тръмп каза, че демократите в САЩ искат да увеличат значително данъците, за да предложат на хората лоши медицински грижи. \"Не, благодаря!\", написа накрая Тръмп в туита си. Новият президент на САЩ превърна в свой приоритет премахването на задължителното здравно осигуряване, въведено от предшественика му Барак Обама, припомня Франс прес. Хиляди протестираха в Лондон тази събота в защита на Националната здравна служба (НЗС), която е пред крах заради липсата на персонал поради неадекватно финансиране от години насам. Положението на много популярната във Великобритания НЗС се утежни още повече от грипната епидемия в страната. Включвайки се в емоционалния дебат за здравеопазването, воден във Великобритания, президентът на САЩ рискува да отблъсне още повече част от британското население, което вече му обещава лошо посрещане, ако посети страната. След идването на Тръмп на власт отношенията между Лондон и Вашингтон са обтегнати, по-специално заради неуместните туитове на Тръмп, отбелязва АФП.", "date": "2018.02.05", "title": "Тръмп: Британската здравна система е на път да фалира"}
{"url": "https://www.24chasa.bg/novini/article/6700348", "text": "Апелативен съд в Киев отхвърли днес жалба на опозиционния лидер Михаил Саакашвили срещу отказа на първоинстанционен украински съд да му бъде предоставен статут на бежанец или на лице, нуждаещо се от допълнителна защита срещу евентуално екстрадиране от Украйна. Това съобщи днес неговият адвокат Руслан Чернолуцки, цитиран от Интерфакс и Ройтерс, пише БТА. Бившият грузински президент влезе в Украйна през септември, въпреки че бе лишен от украинско гражданство след продължителен негов конфликт с властите в Киев и лично с президента Петро Порошенко. Саакашвили е издирван в родната си Грузия по четири обвинения, включително злоупотреба с власт, които според него са скалъпени. Според адвокат Чернолуцки, цитиран от ТАСС, днешното решение на апелативния съд създава риск Саакашвили да бъде екстрадиран от страната в най-скоро време. Адвокатът каза, че решението ще бъде обжалвано пред касационна инстанция. Самият Саакашвили напусна днес заседателната зала на съда още преди огласяване на решението, защото съдът отклони всички молби на защитата, включително за отвод на съдебната колегия. Според неговото мнение всички решения на съда срещу него са \"дирижирани отгоре\".", "date": "2018.02.05", "title": "Решение на украински съд предвещава екстрадирането на Саакашвили"}
{"url": "https://www.24chasa.bg/novini/article/6700386", "text": "Малта и България имат силен глас в Европа и млади хора, които гледат с надежда към света. Това заяви президентът Румен Радев по време на Българо-малтийски бизнес форум, на който присъства и президентът на Република Малта Мари-Луиз Колейро Прека. Церемонията по официалното посрещане на държавния глава на Малта се състоя на площад „Св. Александър Невски“. Мари-Луиз Колейро Прека положи венец пред Паметника на Незнайния воин. И Румен Радев, и Мари-Луиз Колейро Прека посочиха необходимостта от активна политика на ЕС към страните на произход на мигранти, както и за солидарност с държавите, които охраняват външните европейски граници. „Трайно решение е възможно само чрез гарантиране на по-голяма сигурност и стабилизиране на регионите, откъдето пристигат мигрантите и бежанците, и съдействие за тяхното икономическо и социално развитие, с особено внимание на образованието и здравеопазването“, подчерта Румен Радев. Президентът добави, че Европа не трябва да се превръща в крепост, а активно да подпомага институциите и гражданите на засегнатите от кризи страни за разрешаването на техните проблеми, вместо да се търси спасение в социалната система на Европа. „Този форум е доказателство, че когато между страните има ефективни и регулярни отношения на най-високо политическо ниво, те дават импулс и за ефективно сътрудничество във всички останали направления“, заяви Радев. Той посочи, че форумът е много важен и полезен, защото бъдеще имат тези държави в глобалния ни свят, които имат не само общи интереси, но имат и общи ценности, каквито били Малта и България. “Ние имаме и много сходства в историята. Нашите народи еднакво силно се стремят към мир, прогрес и разбирателство“, каза още президентът и подчерта, че в Малта живеят над 7000 българи.  „Имаме голям ръст на икономиките челно място сме в Европа. Имаме силен глас в ЕС, който казва повече сигурност, солидарност, справедливост. Издигаме гласа си за силна кохезионна политика. Имаме млади хора, които гледат отворено и с надежда към света, които искат да работят заедно с други народи и държави“, допълни той. По-късно днес президентите на България и Малта ще закрият провелия се в рамките на деня Българо-малтийски бизнес-форум. По време на форума ще бъдат подписани меморандуми за сътрудничество между Изпълнителната агенция за насърчаване на малките и средните предприятия и Trade Malta, между Българската търговско-промишлена палата и Малтийската търговска палата, между Бургаската търговско-промишлена палата и Търговската палата на Гозо, както и споразумение между Университета за национално и световно стопанство (УНСС) и Средиземноморската академия за дипломатически науки. По време на посещението си в страната, президентът на Малта е придружавана от съпруга си Едгар Прека.  ", "date": "2018.02.05", "title": "Радев: Малта и България имат силен глас в Европа и млади хора, които гледат с надежда към света"}
{"url": "https://www.24chasa.bg/novini/article/6700393", "text": "Агенцията по заетостта вече има електронна страница за проучване на потребностите на работодателите в България от кадри, съобщиха от агенцията, цитирани от БТА. От днес представителите на бизнеса могат да посочват директно в електронен формуляр обхвата, професиите, компетенциите, знанията и уменията на търсените от тях работници и специалисти.", "date": "2018.02.05", "title": "Агенцията по заетостта с електронна страница за потребностите на работодателите"}
{"url": "https://www.24chasa.bg/novini/article/6699137", "text": "Внимателно с кредитите, предупреди банките през миналата седмица управителят на БНБ Димитър Радев. “Кредитната активност на банките се увеличи, а необслужваните кредити продължиха да намаляват”, е неговата оценка. Въпреки нея Радев напомни на банкерите за потенциални опасности. Какви са причините за това: . Годишното увеличение е 3,3% към края на декември 2017 г. Най-голямо е то при заемите към домакинствата - с 6%, а на кредитите към нефинансовите предприятия с 1,7%, отчете централната банка преди дни. Макар че ръстът е далеч от кредитния бум в годините преди финансовата криза, всяко увеличение на кредитите има потенциал да повиши нивото на лошите, т.е. на тези, които няма да бъдат обслужени или ще бъдат, но с много проблеми. . Възходящият икономически цикъл, който ще се движи около 4% и догодина, създава предпоставки за увеличено търсене на кредити. “Очакваното повишение на икономическата активност, подобряването на икономическия профил на кредитополучателите и запазването на ниските лихвени проценти ще обуславят растеж на банковите кредити за нефинансовите предприятия и домакинствата”, отбелязва и управителят в анализа си.  “Банките могат да използват по-благоприятната среда за справяне с предизвикателства, наследени от годините на икономическата криза или съпровождащи възстановената кредитна активност”, препоръчва Радев. Анализатори допълват, че все още неразвитият пазар за лоши кредити затруднява допълнително трезорите в “чистенето” им.  “Ниските лихви по активните операции на банките в съчетание с лимитираните възможности за оптимизация на разходите ще продължат да оказват натиск върху рентабилността”, констатира Радев. В тази ситуация увеличаването на обема на кредитирането ще остане водещият канал за повишаване на приходите на банките, е прогнозата на управителя.  На този фон, смята Радев, са “логични усилията на банките да намаляват необслужваните кредити в техните баланси, включително чрез продажби на портфейли с такива кредити”. Статистиката на БНБ показва, че през 2017 г. в банковата система са продадени кредити за 360 млн. лв. Намаляването на необслужваните кредити продължава, като по последни надзорни данни към ноември 2017 г. делът на брутните необслужвани кредити достига 11%, а този на нетните необслужвани кредити - 5,8%.  Той пък винаги предполага повишено внимание върху кредитния риск. “Периодите на кредитна експанзия са и периоди на натрупване на потенциал за бъдеща реализация на кредитен риск и поява на нови активи с проблемно качество. Този въпрос е особено актуален с оглед на средносрочната перспектива за навлизане в нов възходящ лихвен цикъл. Постигането на индивидуални цели, свързани с показатели за кредитен растеж или пазарен дял, не трябва да бъде за сметка на адекватното оценяване и управление на кредитния риск”, категоричен е Радев.  Повишението на цените в последните две години на имотите, което е различно в различните сегменти, в последните месеци се успокоява. Все още обаче, особено за атрактивни имоти, не е достигнат ценовият пик. В същото време все повече специалисти предупреждават, че изкуственото надуване на цените може да доведе до сътресения на пазара, което ще се отрази на заемите, обезпечени с имоти. и може лесно да превърне редовен кредит в трудно обслужван такъв. . България вече заяви, че ще подаде молба за приемане в чакалнята пред еврозоната и това най-вероятно ще се случи през юни тази година. Нивото на лошите кредити е един от показателите, които ЕК и ЕЦБ ще следят и при вземането на решение за допускане в IRM-2, и по време на мониторинга след него. Ниските лихвени проценти остават основно предизвикателство за банките, които запазват благоразумно равнище на риск и не се впускат в агресивно кредитиране, макар и в условията на силна конкуренция. Добрата капиталова адекватност и високата рентабилност, на фона на разумно управление на разходите, поставят българската банкова система в благоприятна позиция както спрямо европейските им конкуренти, така и за финансирането на домакинствата и бизнеса и през 2018 г. Няма дори и минимален паралел със събитията от 2007 и 2008 г. Тогава, от 2003 до 2007 г., цените на имотите се удвоиха, а имаше и категории недвижима собственост, чиито цени дори се утроиха. Сега, за около 4-5 години сумарният ръст е най-много 25%, и то за имотите в големите градове. За имотен балон при такива темпове е твърде рано да се говори. Ръст в кредитирането има, но и той е едноцифрен. Преди кризата той бе сериозна причина за тревога, защото при ипотеките стигна 150% само за една година. Има опасения, че ако лихвите по кредитите за големи корпорации продължат да вървят надолу, може да се стигне до погрешно ценообразуване на кредитите за големите компании. В момента има големи корпорации, които получават кредити или рефинансират свои съществуващи задължения при лихви под 2%, а в икономика, при която все още делът на лошите корпоративни кредити е двуцифрено число, това означава, че при по-ниски лихви ще имаме погрешно ценообразуване, защото ще подценим риска от неплащане. Положителен факт е, че кредитирането расте на годишна база за петнадесети пореден месец. От друга страна, относителният дял на лошите и преструктурирани кредити (без овърдрафт) също регистрира спад с 3,7% спрямо нивото им от края на 2016 г. Въпреки спада обаче това равнище е все още относително високо в сравнение със средното за ЕС. Очаквам плавното спадане в дела на лошите и преструктурирани кредити да продължи и през 2018 г. Това, че в рамките на общата тенденция, депозитите на фирмите нарастват далеч по-бързо от тези на домакинствата, е сигнал за затруднен инвестиционен процес в реалната икономика.  За втора поредна година БНБ обявява нулева основна лихва. Първото решение за такова ниво на основния лихвен процент бе през февруари 2016 г. Основният лихвен процент в държавите с валутен борд, каквато сме ние, е инструмент за провеждане на паричната политика. Базовият или основният лихвен процент е лихвата, която търговските банки плащат, ако заемат най-краткосрочния възможен ресурс от друга търговска банка, който е еднодневен. Основно той се използва при изчисляването на наказателна или т.нар. законна лихва за просрочени задължения към държавата, която е равна на този лихвен процент плюс 10 процентни пункта. Най-честото приложение на основната лихва (ОЛП) е при изчисляване на просрочени дългове по данъци, осигуровки, здравни вноски и глоби от държавни и общински органи. Законната лихва има отношение и към потребителските кредити, тъй като според новия закон за потребителския кредит годишният процент на разходите (ГПР) по такива кредити не може да превишава пет пъти законната лихва. Това означава, че при сегашния ОЛП ГПР не може да е повече от 50%. Преди се сключваха и някои ипотечни и потребителски заеми при лихва, обвързана с ОЛП, но това отдавна не се практикува.", "date": "2018.02.05", "title": "Защо управителят на БНБ предупреди банкерите да внимават с кредитирането"}
{"url": "https://www.24chasa.bg/novini/article/6700426", "text": "НАТО се готви за провеждането на ново заседание на Съвета Русия-НАТО. Това заяви генералният секретар на Алианса Йенс Столтенберг, в отговор на въпрос на кореспондент на ТАСС. „Готвим се за ново заседание на Съвета Русия-НАТО. Процесът върви, но засега няма конкретна дата“, отбеляза Столтенберг. „Поддържаме контакти с членовете на руската делегация при НАТО, но дневния ред на срещата също не е определен“. Генералният секретар подчерта, че НАТО смята, че е важно да поддържа диалога с Русия по линия на Съвета. Според неговите думи, от лятото на 2016 години са проведени вече шест срещи между високопоставени представители на Алианса и Русия. Преди това диалогът беше прекъснат за две години, но от Организацията са стигнали до извода, че трябва да възобновят контактите с Москва, предава Фокус. „Това е труден диалог, но именно по тази причина той е толкова важен. Обсъждаме теми, свързани с Украйна, както и въпроси за прозрачността и намаляването на рисковете, което е особено важно във връзка с увеличаването на броя на ученията и разширяването на военното присъствие около нашите граници“, отбеляза Столтенберг, като напомни за необходимостта да се уважават положенията на Виенския документ на ОССЕ за мерките по укрепването на доверието и сигурността.", "date": "2018.02.05", "title": "Столтенберг: Готви се ново заседание на Съвета Русия-НАТО"}
{"url": "https://www.24chasa.bg/novini/article/6700434", "text": "Десетократната световна шампионка и два пъти европейска в професионалния бокс Дейзи Ланг публикува в инстаграм и фейсбук на 2 февруари снимка от вечер, прекарана със Стефан и Боряна Шарлопови. Дейзи, която всъщност е българката Деси Кирова, им благодари за прекрасната вечер.  „Моят добър приятел Стефан Шарлопов ме убеди да се върна в България\", казва Дейзи Ланг. \"За мен България беше затворена страница, след като станах световен шампион. Аз тук нямах зелена светлина и затова се принудих да отида в чужбина. Шарлопов си взе самолетен билет за Германия и се срещнахме в Дюселдорф в един италиански ресторант. Шарлопов 8 часа ме убеждава да се върна. Той ми каза нещо, което никога няма да забравя. „Не може в цял свят да знаят за теб и успехите ти, а в България не. И тъй като аз съм много вироглава и затова съм стигнала до тук, той е единственият човек, който успя да ме убеди да си променя мнението”, разказа Деси Кирова, популярна в цял свят с името Дейзи Ланг. ", "date": "2018.02.05", "title": "Вижте последна снимка на Стефан Шарлопов"}
{"url": "https://www.24chasa.bg/novini/article/6700446", "text": "Български дарителски форум изпрати отворено писмо до президента Румен Радев за Истанбулската конвенция. В него се казва:", "date": "2018.02.05", "title": "Български дарителски форум пише до президента за Истанбулската конвенция"}
{"url": "https://www.24chasa.bg/novini/article/6700460", "text": "Шейсет жители от южноафриканското село Мпоза попаднаха в болница след консумация на месо от крава, ухапана от кобра, пише в. \"Дейли мейл\", цитиран от БТА. Сред пострадалите фигурират шестнайсет деца и четирима старци. Жителите на селцето се натъкнали на мъртвата крава, починала след ухапването, и решили да използват месото й в яденето. Тези, които се нагостили, се почувствали зле и попаднали в болница с оплаквания от разстройство, повръщане, силни болки в главата и коремни спазми. Самите пострадали били убедени, че се били отровили от \"яростта на змията\", която се била вселила в тялото на кравата след ухапването. Най-зле се почувствали старците, някои от които били настанени за лечение в университетската болница \"Нелсън Мандела\" в източната Капска провинция. ", "date": "2018.02.05", "title": "60 души от африканско село се отровиха, яли месо от крава, ухапана от кобра"}
{"url": "https://www.24chasa.bg/novini/article/6700458", "text": "Министерството на туризма заличи 18 дружества, регистрирани като туроператори и туристически агенти от Националния туристически регистър (НТР), съобщиха от министерството, цитирани от БТА. Това става със заповед на министъра на туризма Николина Ангелкова по мотивирано предложение на Експертната комисия по регистрация на туроператори и туристически агенти (ЕКРТТА). Причината е, че удостоверенията за дейност, които министерството издава, не са получени в оригинал в двумесечен срок от уведомяването на заявителите, каквото е изискването според Закона за туризма. Ако удостоверението не е получено, съответно дружеството няма право да извършва туроператорска или турагентска дейност, пише в съобщението. Със заличаването на регистрацията се преустановява и действието на удостоверението. Определен е период от две години, през които заличеното лице няма право да заявява регистриране за извършване на туроператорска или туристическа агентска дейност, считано от датата на издаване на настоящата заповед. Заличените дружества няма да бъдат премахнати от НТР, но ще бъде отразена заповедта за заличаването им. Така потребителите ще получават информация дали туроператорът и турагентът са коректни и извършват дейност, спазвайки Закона за туризма, допълват от министерството.", "date": "2018.02.05", "title": "Министерството на туризма заличи 18 туроператори и туристически агенти"}
{"url": "https://www.24chasa.bg/novini/article/6700469", "text": "Министърът на околната среда и водите Нено Димов откри 21-вия Европейски форум за екоиновации, предава \"Фокус\". „За мен и експертите ми е особена чест да председателстваме съвета по околна среда по време на първото председателство на България. Качеството на въздуха е един от нашите приоритети и тема на днешната конференция. Тема за чистотата на въздуха е не само актуална не само в национален, но и в европейски световен мащаб. Качеството на въздуха е качество на живот. Въздухът не признава държавни граници, няма работно време –всички се нуждаем от него всяка минута. За това ми се иска да мислим за задачата като днешната като спешна задача. Когато става въпрос за проблемите на околната среда обикновено подхождаме стратегически и планираме дългосрочно“, коментира министър Димов. \"Целта на днешния форум е да събере различните интелектуални, политически и бизнес пътеки в един фокус. В момента тече първото събитие на високо ниво в рамките на българското председателство – това е екофорумът, който българското председателство организира съвместно с европейската комисия. Екоиновациите са приоритет на тройката Естония, България, Австрия. В рамките на този приоритет България постави като акцент екоиновациите в сферата на замърсяването на въздуха, или по-точно на чистотата на въздуха, имайки предвид, че това е един от най-сериозните проблеми пред всички европейски граждани. По проучване в ЕС това е проблем номер две, заедно с проблема за отпадъците и за водата, които са следващите. Това са може би едни от проблемите, които са разпознати като качеството на живот на европейските граждани . Преди девет месеца казах, че това ще бъде приоритет на Министерството на околната среда и водите в рамките на моя мандат, а също така и поехме лидерството в рамките на ЕС по време на българското председателство. Това ще бъде и основна тема на неформалната среща на министрите през месец април и ще продължи да бъде един от основните проблеми, имайки предвид значимостта му за качеството на живот на всички европейски граждани“, коментира министър Димов. Той обясни, чеса били определени 250 души по таргет да бъдат поканени и да участват в днешния форум, а регистрираните са почти 500 - два пъти по- голям интерес от колкото е очаквано.„Решаването на проблема с чистотата на въздуха с традиционни средства очевидно не може да бъде устойчиво във времето. Ние си даваме за сметка, че битовото отопление е един от основните проблеми, че изгарянето на твърдо гориво особено с ниско качество има директно влияние върху качеството на въздуха. Едно от нещата, които се очакват да бъдат постигнати чрез този форум са краткосрочни решения, но най-вече дългосрочни решения за чисто отопление, каза министър Нено Димов. На събитието присъстваха Ивелина Василева, председател на комисията по околната среда и водите, Искра Михайлова, член на европейския парламент и председател на Комисията по регионално развитие, както и генералния директор, Генерална дирекция по околна среда на Европейската комисия Даниел Кайеха Креспо. Видеосъобщение, отправено към всички гости, направи еврокомисарят по околната среда, морско дело и рибарство Кармену Вела.", "date": "2018.02.05", "title": "Нено Димов: Нужни са спешни мерки за  намаляване на замърсяването на въздуха"}
{"url": "https://www.24chasa.bg/novini/article/6700468", "text": "Белгийската прокуратура съобщи, че е готова да поиска до 20 години затвор за Салах Абдеслам, обвинен за стрелба срещу полицаи преди две години в Брюксел, съобщиха местни медии, цитирани от БТА. В белгийската столица днес започна делото срещу Абдеслам - единствения оцелял терорист от атентатите в Париж през 2015 година. Абдеслам е френски гражданин, роден и живял в Брюксел до задържането му. От две години той е въдворен в затвор край Париж, откъдето днес бе извозен до Белгия. Срещу него във Франция предстои друго дело - за участие в парижките атентати. Белгийското законодателство допуска осъдените да бъдат освободени, след като изтърпят само половината от присъдата си. Най-тежкото наказание в Белгия е 30 години лишаване от свобода или доживотен затвор. Доживотните присъди винаги подлежат на преразглеждане, тъй като в страната не се прилага забрана за обжалване. За особено тежки престъпления срокът на наказанието подлежи на удължаване по решение на съда.", "date": "2018.02.05", "title": "Белгийската прокуратура иска до 20 г. затвор за терориста Абдеслам"}
{"url": "https://www.24chasa.bg/novini/article/6700479", "text": "Голямо количество антични предмети са открити и иззети в хода на специализирана полицейска операция, проведена 1 февруари на територията на Хасковска област. Това съобщиха от пресцентъра на МВР. Акцията е реализирана от служители на Сектор „Престъпления, свързани с културно - исторически ценности“ в ГДНП и колегите им от ОДМВР - Хасково под ръководството на Окръжната прокуратура - Хасково.  Действията били планирани след разследване на получена в ГДНП първоначална информация за мъж, който държи и предлага на черния пазар културно-исторически ценности. В хода на операцията са извършени претърсвания в жилище в гр. Симеоновград, както и на високопроходим автомобил, ползвани от С.С. /59 г./ от същия град. Оттам са открити и иззети 360 антични монети, 30 украшения и части от въоръжение – предмети с културно-историческа стойност, както и металотърсач.  С.С. е задържан в полицейския арест. По случая е образувано досъдебно производство, а работата по него продължава под наблюдението на прокуратурата. Работата по случая продължава.   ", "date": "2018.02.05", "title": "Иззеха антични предмети при спецакция в Симеоновград (Снимки)"}
{"url": "https://www.24chasa.bg/novini/article/6700483", "text": "Стартирани са обществените поръчки за изпълнител и за надзор при строителството на обходния път на град Рудозем - път II-86 Средногорци - Рудозем /от км 132+920 до км 135+530/, и за проектирането и изграждането на виадукт при 134-ти км на второкласния път, съобщиха от АПИ. Проектът ще се финансира по Програмата за трансгранично сътрудничество ИНТЕРРЕГ V-A ГЪРЦИЯ - БЪЛГАРИЯ 2014-2020 г. и националния бюджет. Индикативната стойност на строителните работи е 6 383 020 лв., съобщи БТА. Обществените поръчки са в две обособени позиции със срокове - 10 и 8 месеца. Офертите за строителството на обекта се подават до 17.30 ч. на 8 март 2018 г., а за надзор до 17.30 ч. на 12 март 2018 г. Началото на обходния път на Рудозем е при км 132+920 - в близост до бензиностанцията. Преминава по съществуващия мост над р. Арда при км 133+052 и продължава по паважна улица до км 134+120. След това трасето продължава по нов терен по десния бряг на р. Чепинска, пресича реката и се включва в съществуващия път II-86 при км 134+700. Отсечката завършва при км 135+530, където започва участъкът от път II-86, реконструиран в периода 2005-2008 г. Обходният път ще бъде с две летни за движение и тротоари.", "date": "2018.02.05", "title": "АПИ стартира обществените поръчки за изграждането на обхода на Рудозем"}
{"url": "https://www.24chasa.bg/novini/article/6700501", "text": "Готовност за задълбочаване на двустранното сътрудничество в редица сфери заявиха председателят на Народното събрание Цвета Караянчева и президентът на Република Малта Мари-Луиз Колейро Прека, съобщиха от пресцентъра на парламента. Председателят на парламента отбеляза, че традиционно добрите отношения между двете страни имат перспектива да се развиват и посочи сред областите с голям потенциал търговията и културно-образователните връзки. Цвета Караянчева подчерта и важността на парламентарното сътрудничество между България и Малта. Тя припомни, че страната ни в момента председателства Съвета на ЕС и за нас това е важен период. Задачите, които сме си поставили, са свързани със сигурност и стабилност, европейска перспектива за Западните Балкани, цифрова икономика и бъдещето на младите хора, отбеляза председателят на Народното събрание. По думите й мотото на българското председателство „Съединението прави силата“ се отнася еднакво и за България, и за Европа. Цвета Караянчева поздрави Малта за успешното председателство на Съвета на ЕС през първите шест месеца на 2017 г. Председателят на парламента припомни, че Валета ще бъде Европейска столица на културата през 2018 г., а град Пловдив - през 2019 г. Пред нас има много предизвикателства, но обединени заедно ще се справим, отбеляза Цвета Караянчева. Президентът на Малта Мари-Луиз Колейро Прека заяви, че водената от нея делегация е дошла с политическа воля да бъде даден тласък на отношенията между двете страни. Между България и Малта има много прилики и на тях гледаме като предимства, на които можем да разчитаме в полза на двата народа, допълни тя. Ние сме тук да насърчим доброто сътрудничество, но и да изследваме възможностите, посочи още президентът на Малта. Сред темите на разговора бяха и проблемите с миграцията, както и кохезионната политика.", "date": "2018.02.05", "title": "Караянчева обсъди миграцията и кохезионната политика с президента на Малта"}
{"url": "https://www.24chasa.bg/novini/article/6699141", "text": " А към 400 души управляват свръхлуксозни возила.  Какво точно обаче може да се купи за такива суми? Ако човек често преглежда сайтове на агенции за недвижими имоти, може да остане с впечатлението, че поне две трети от жилищата, които се продават в България, са луксозни. Но ако тръгне на огледи, ще установи, че според брокерите думата “луксозно” може да се залепи за всеки апартамент с нова дограма, независимо къде се намира. Някои от тях твърдят, че абсолютно всяко жилище в района на Докторския паметник в столицата, което се обяви за продан, влиза графата “луксозно”. В действителност в този район в момента се предлагат По-голямата част от тях са по 80-100 квадрата, често пъти в кооперации, чийто външен вид не вдъхва много доверие. Най-скъпият имот е 1,4 млн. лв. - мезонет от 243 квадрата на 7-и етаж на улица “Шейново”. Немалко от най-скъпите жилища се намират в “Сан Стефано Плаза” - сградата, която бе издигната на мястото на бившата Прошекова фабрика срещу главния вход на БНТ. Въпреки че почти всички оферти в тази сграда са за над 1 млн. лв., апартаментите в нея далеч не са толкова просторни - някакви си 140-160 квадрата. Изключение правят някои ателиета на по два етажа, за които обявите гласят: “Цена по споразумение”. Според един от най-добрите познавачи в тази област - Весела Илиева, шефка на “Юник естейт”, истински луксозните имоти на столицата се намират Най-скъпата сделка, за която тя е посредничила, е за 3 млн. евро. За къща. Къде точно, е търговска тайна - този тип имоти не се купуват от хора, които биха разтръбили точния си адрес. По-голямата част от купувачите са или мениджъри на висок пост в международни компании, или изявени хора в професии с много високи доходи. Все по-често сред купувачите се появяват и хора, които просто искат да спасят парите си и вместо да ги държат на депозит, предпочитат да купят луксозен имот. Обикновено веднага го дават под наем на посолство. Малко по-известни са собствениците на луксозни коли. Защото колата все пак се движи по улиците и ако не днес, то утре немалко хора разбират кой кара въпросното забележително возило. Моделите автомобили, които струват над половин милион лева, не са кой знае колко много. - 2,6 млн. лв., при това този модел има вече своя наследник - Chiron. Тази хиперкола бе собственост на бизнесмена Румен Гайтански. Тя бе най-бързата и мощна серийна кола в света, разполага с 16-цилиндров W-образен двигател и мощност 1001 к.с. Но поддръжката на автомобила с максимална скорост над 400 км/ч не е лесна. Само смяната на маслото струва цяло състояние, защото количеството е 42 литра. Автомобилът харчи над 40 л/100 км в градски режим, а резервоарът от 100 литра свършва само след 12 минути пълна газ. Гумите са специална разработка на Michelin и са най-широките в света. Ако колата ви се развали и се нуждаете от смяна на съединител, който в случая е DSG, ще трябва да я изпратите в завода във Франция. струва 2,1 млн. лв.От няколко години Hennessey Venom GT може да бъде забелязана на яхтеното пристанище в Свети Влас. Venom GT е способна да ускори от 0 до 100 км/ч за 2,2 секунди, а максималната скорост да достигне впечатляващите 422 км/ч при “нормални” гуми и извън състезателни условия. SSC Ultimate Aero най-бързата серийна кола и е карана в България от ексцентричния бизнесмен и кандидат за президент Веселин Марешки. Струва 1 милион лева. Автомобилът е снабден с 6,3-литров Biturbo-V8 агрегат, който разполага с 1287 конски сили и максимален въртящ момент от 1507 Nm. Цялата тази сила се изсипва върху задните колела. Бруталното произведение на Shelby Supercars (SSC) има височина от едва 1,07 метра, но затова пък ширината е 2,10 м и дължината е съответно 4,47 м. Ускорението от място до 100 км/ч става за 2,78 секунди, 200 км/ч се стигат за едва за 6 секунди, а след 12 секунди на скоростомера показва 300 км/ч. Производителят дава максимална скорост на модела от 434 км/ч. В света са произведени общо 50-ина бройки, като една оранжево-черна краси улиците на морската ни столица. струва 770 000 лв. Автомобилът, в който намери смъртта си изпълнителят на главната роля в хитовата поредица “Бързи и яростни” Пол Уокър, е смятан за една от най-добрите скоростни коли, правени някога. Цената на Lamborghini Aventador LP700-4 Roadster е 760 000 лв. Кабрио версията бе описана от Lamborghini като “най-вълнуващия модел, правен някога”. Единственото нововъведение при открития “бик” обаче е покривът му от две части, изработени от въглеродни нишки и тежащи общо малко над 5,9 кг. Rolls-Royce Phantom Drophead Coupe е с дължина от 5,60 м и е най-голямата двуврата кола, която може да се купи с много пари в момента. Над 730 000 лв. е цената на автомобила само на книга, но тя стига в повечето случаи далеч над 1 милион лева. В Drophead Coupe само специалните джанти са с цена над 30 000 лева. Дизайнът на Phantom Drophead Coupe е създаден по подобие на състезателните яхти от 30-те години на миналия век, които се славят със скоростните си качества и с използването на естествени материали в интериора. Това е най-бързото Ferrari. F12 Berlinetta e машината, която заменя 12-цилиндровия F599 GTB Fiorano. Машината ускорява от място до 100 км/ч за само 3,1 сек. Дизайнът на F12 Berlinetta e съвместна разработка на Pininfarina и дизайнерския център на марката. Основната цел при създаването на формите е била аеродинамиката на купето.", "date": "2018.02.05", "title": "Каква кола и имот можем  да купим за 500 хил. лева"}
{"url": "https://www.24chasa.bg/novini/article/6700514", "text": "Иран призова Турция в понеделник да спре военната си офанзива в Сирия, като говорителят на външното министерство в Техеран Бахрам Касеми заяви, че операцията в Африн нарушава сирийския суверенитет и ще увеличи напрежението в разкъсваната от война страна, предава Ройтерс, цитирана от Фокус. Миналия месец Турция започна въздушна и сухоземна кампания „Маслинова клонка“ срещу сирийските кюрди в района на Африн. „Турция трябва да спре операцията си и да уважава суверенитета и териториалния интегритет на Сирия“, заяви Касеми. „Действията на Турция може да върнат несигурността, нестабилността и тероризма в Сирия“, добави иранският дипломат. Касеми добави още, че всяко решение на сирийската криза трябва да бъде обсъдено на площадката за преговори в столицата на Казахстан – Астана и подчерта, че Техеран продължава разговорите с Русия и Турция относно последните развития в Сирия.", "date": "2018.02.05", "title": "Иран: Турция да спре военната офанзива в Африн"}
{"url": "https://www.24chasa.bg/novini/article/6700057", "text": "Холандското външно министерство заяви, че официално е изтеглило посланика си в Турция, който физически е бил възпрепятстван да влезе в страната в продължение на почти една година във връзка със спор, който започнал през март 2017г., съобщи Ройтерс. Холандия също няма да признае назначаването на нов турски посланик в Холандия, предаде БТА. В декларация министерството заяви, че е \"преустановило\" разговорите с Турция по разрешаване на въпроса. Двете правителства първоначално се скараха във връзка с решението на Холандия да блокира визите на турски служители да водят кампания сред турската диаспора в Холандия в полза на референдума за турската конституция по същото време, в което Холандия провеждаше своите национални избори.", "date": "2018.02.05", "title": "Холандия официално изтегли посланика си от Турция"}
{"url": "https://www.24chasa.bg/novini/article/6700071", "text": "Японски военен хеликоптер се разби днес в жилищен район в град Кандзаки, Югозападна Япония, и предизвика пожар, предаде ДПА. Предполага се, че двучленният му екипаж е загинал. \"Поднасям дълбоки извинения, тъй като хеликоптерът се е разбил в къща\", каза пред репортери японският министър на отбраната Ицунори Онодера. Потвърдено е, че всички живеещи в жилищната постройка четирима души, са в безопасност, добави той, позовавайки се на полицията, предаде БТА. Никой от тях не си е бил у дома в момента на катастрофата, няма и данни за ранени в жилищния район, предаде агенция Киодо, цитирайки местните власти. Министърът уточни, че хеликоптерът \"Апачи\" е бил от военнотренировъчната база Метабару в префектура Сага.", "date": "2018.02.05", "title": "Военен хеликоптер се разби в Япония, предполага се, че екипажът е загинал"}
{"url": "https://www.24chasa.bg/novini/article/6700087", "text": "Милиардер отказа да плаща данъци заради екскрементите на стотици канадски гъски, които се събират всяко лято във ваканционния му дом в щата Ню Йорк, предаде Асошиейтед прес, цитирана от БТА.  Том Голизано няма да плати данъка си за подкрепа на училищата в района в размер на 90 хиляди щатски долара, докато властите в градчето Фингър лейкс не намерят начин да контролират птиците. \"Миналото лято беше ужасно. Пристигайки, намерихме 100-200 гъски на ливадата ни. Не можеш да ходиш бос, не можеш да играеш с фризби, не може внуците ти да тичат наоколо. . . Плащам всичките тези пари за данъци и не мога да използвам собствеността си, заради изпражненията на гъските\", каза Голизано. Представителите на местната власт отговориха, че гъските в частната собственост на мъжа са негов проблем, а не на общината. Това е последният от поредица случаи, в които Том Голизано, чието състояние се оценява на над 3 милиарда щатски долара, се бунтува срещу данъчната система в САЩ.", "date": "2018.02.05", "title": "Милиардер отказва да плаща данъци заради птичи изпражнения"}
{"url": "https://www.24chasa.bg/novini/article/6700103", "text": "Турският президент Реджеп Тайип Ердоган се срещна днес с папа Франциск във Ватикана, за да обсъди с него въпроса за Йерусалим и отзвука от решението на президента Доналд Тръмп да признае свещения град за столица на Израел, съобщи Ройтерс, цитирана от БТА. И двамата изразиха загриженост от решението, което според много съюзници на САЩ може да обрече на провал мирните усилия в Близкия изток. Ердоган и папата се очаква да разговарят и за Сирия, Ирак, хуманитарната помощ и бежанците. Ватикана подкрепя решение от две държави за палестинско-израелския конфликт като двете страни трябва да се договорят за статута на Йерусалим като част от мирния процес. Палестинците искат Източен Йерусалим за столица на бъдещата им независима държава, докато Израел обяви целия град за своя \"обединена и вечна столица\". Ердоган и папата говориха по телефона след като Тръмп обяви решението си през декември и се съгласиха, че всяка промяна на статута на Йерусалим трябва да бъде избегната. Преди да отпътува от Турция Ердоган заяви, че САЩ са се изолирали по въпроса за Ерусалим. Демонстрации срещу Ердоган за човешките права и ситуацията с турските кюрди са планирани за по-късно днес в Рим. Около 3500 полицаи и служители на сигурността охраняват реда.", "date": "2018.02.05", "title": "Ердоган се срещна с папа Франциск, говориха за признаването на Йерусалим за столица"}
{"url": "https://www.24chasa.bg/novini/article/6700107", "text": "5-годишно дете е пострадало при инцидент в Пампорово. Това съобщи за „Фокус“ – Смолян дежурният в Планинската спасителна служба в курорта. Инцидентът е станал около 13.00 часа. Сноубордист е ударил детето на една от пистите в Пампорово. На място веднага са пристигнали линейка и полиция. Детето е закарано в болницата в Смолян и предстои да се установи какви точно са получените травми от удара.", "date": "2018.02.05", "title": "Сноубордист блъсна 5-годишно в Пампорово, детето е в болница"}
{"url": "https://www.24chasa.bg/novini/article/6700113", "text": "Микропластмасата и съдържащите се в нея токсични химикали представляват сериозна заплаха за едри морски животни като китове, акули и манти, които филтрират храната си, предупреждават учени, цитирани от ДПА. Представителите на тези видове поглъщат хиляди кубични метри морска вода дневно, за да уловят планктона, с който се прехранват. По този начин микропластмасата (пластмасови частици с диаметър под 5 милиметраa) попада в храносмилателните им системи пряко - от замърсена вода или непряко - чрез заразена плячка, обясняват авторите на изследването, публикувано в сп. \"Trends in Ecology & Evolution\". Учените смятат, че химикалите и замърсителите от пластмасата могат да се натрупват с десетилетия, водейки до изменения в растежа, развитието и възпроизводството на животните, в това число и до намалена плодовитост, предаде БТА. \"Окончателната зависимост между поглъщането на микропластмаса и излагането на токсини при филтриращи животни остава да бъде потвърдена. Проучвания при морски птици и малки риби обаче установили подобна връзка\", казва Елица Германов от университета \"Мърдок\" в Австралия, ръководител на изследването. Специалистите отбелязват, че много от въпросните животни, например мантите, спадат към застрашени видове, което затруднява измерването на концентрациите на микропластмаса чрез стандартни методи. За целта учените използват усъвършенствани средства за анализ. Авторите на настоящото проучване отчитат например, че застрашените китови акули могат да погълнат до 171 артикула дневно, след като са установили наличие на средно 0,7 пластмасови изделия в кубичен метър вода в залива на полуостров Долна Калифорния. Изследователите подчертават, че заради прогнозите за увеличено производство на пластмаса в глобален план, бъдещите проучвания трябва да бъдат насочени към крайбрежните региони, където замърсяването с микропластмаса се \"застъпва\" с важни средища за изхранване и размножаване на застрашени морски животни.", "date": "2018.02.05", "title": "Микропластмасата представлява сериозна заплаха за морските гиганти"}
{"url": "https://www.24chasa.bg/novini/article/6700143", "text": "Криминалисти заловиха в Добрич телефонен измамник при специализирана полицейска операция, съобщиха от областната дирекция на МВР. Задържаният е С.Н. /27 г./ с криминално досие от село Коларово, Силистренска област. Мъжът е хванат, когато взел 2200 лева, хвърлени от възрастна жена от терасата на апартамента й. Малко преди това 77-годишната жена разговаряла по телефона с непознат, който я уверявал, че е полицай. Мнимият служител на МВР поискал съдействието й в полицейска акция за залавянето на телефонни измамници. С.Н. вече е привлечен като обвиняем в разследването, посочват от полицията.", "date": "2018.02.05", "title": "Задържаха ало измамник в Добрич"}
{"url": "https://www.24chasa.bg/novini/article/6700111", "text": "Окръжната прокуратура във Велико Търново внесе в съда обвинителен акт срещу шофьор на турски ТИР, причинил катастрофа с един загинал и един ранен. Обвинението срещу Осман А. е за това, че на 1 декември 2017 г. около 15.00 часа на пътя Русе – Велико Търново с влекач «Мерцедес Аксор» предприел забранено изпреварване и ударил челно насрещно движещ се товарен автомобил „УАЗ 452“, с което причинил по непредпазливост смъртта на водача Илия Й. /1959/ и средна телесна повреда на возещия се на предната седалка Стефан Б. /1967/. Повдигнато му е обвинение и за това, че като участник в пътно транспортно произшествие, при което са пострадали хора, не уведомил компетентната служба, не  не взел мерки за оказване помощ на пострадалите и избягал от местопроизшествието. На фаталната дата  обвиняемият влязъл с  тира в страната при  Русе и пътувал в посока Турция. В района между с.Раданово и с.Петко Каравелово движението било натоварено, с колони от автомобили в двете посоки. Движел се със скорост 60 км/ч, като пред него имало три автомобила, два от които товарни. По същото време в насрещната лента един зад друг пътували л.а. „Фиат Браво”; т.а. „УАЗ 452” и л.а. „Ситроен Ксара Пикасо”. Въпреки забраната, обвиняемият предприел изпреварване на движещите се пред него автомобили. Влекачът се изравнил с първия от изпреварваните товарни автомобили и достигнал идващия срещу него л.а. „Фиат Браво”, като продължил движението си между него и изпреварвания ТИР. Виждайки идващият срещу него в неговата пътна лента ТИР, водачът на л.а. „Фиат Браво”, предприел интензивно спиране и изнесъл автомобила си надясно, като избегнал челен удар. Водачът на движещия се зад него т.а. „УАЗ 452”, също намалил скоростта, но последвал удар между него и л.а. „Фиат Браво”. След първият удар настъпил втори - между т.а. „УАЗ 452” и турския ТИР, който непосредствено преди това се бил разминал с л.а. „Фиат Браво”. Челният удар станал в платното за движение на т.а. „УАЗ 452”. Вследствие на възникналите сили от вторият удар т.а. „УАЗ 452”, увлечен от влекача, се завъртял и настъпил трети удар между т.а. „УАЗ 452” и л.а. „Ситроен Ксара Пикасо”. В резултат на катастрофата водачът на т.а. „УАЗ 452“ починал, а пътуващият с него мъж получил тежки травми. След катастрофата обвиняемият напуснал произшествието като избягал, но бил застигнат от притеклите се на местопроизшествието свидетели и отведен в РУ на МВР-Полски Тръмбеш. По искане на прокуратурата обвиняемият е с взета мярка за неотклонение задържане под стража. Предстои насрочване на делото за разглеждане от съда.", "date": "2018.02.05", "title": "Изправят на съд турски тираджия, убил \nмъж в зверско меле и избягал"}
{"url": "https://www.24chasa.bg/novini/article/6700180", "text": "70-годишен мъж от Айтос е бил убит от двама цигани на 20 и 16 г. в нощта срещу 2 февруари, съобщиха на извънреден брифинг в Бургас от полицията и прокуратурата. Жертвата е Асен Пуров, той е намушкан 32 пъти по цялото тяло, като двамата извършители се редували и си предавали ножа, разкриха разследващи. Оръжието, с което е умъртвен възрастният мъж е открито, по него има следи от задържаните Желязко Данчев на 20 г. и 16-годишния Ясен Стойчев. След като извършили жестокото престъпление, мрадежите продължили да пият алкохол, както правели цяла нощ преди да нападнат Асен. 70-годишният мъж е открит мъртъв в дома си на ул.\"Алеко Константинов\" 45. Въпреки че имал дом, той водел почти клошарски начин на живот. \"Пострадалият с нищо не е провокирал извършителите. Той е спял, когато те са го нападнали\", заяви директорът на ОД МВР Бургас старши комисар Калоян Калоянов. Според окръжния прокурор на Бургас Красимира Кателиева няма съмнение, че убийството е извършено за удоволствие. Един от задържаните е девето дете в семейството, никога не е ходил на училище, безработен. Вторият е учил до втори клас и е от семейство с шест деца. Има употреба на алкохол преди и след деянието. Самото убийство е станало на Трифон Зарезан, уточни комисар Калоянов. Срещу двамата извършители са повдигнати обвинения за убийство по чл.115. Предстои утре съдът да разгледа мерките им за неотклонение.", "date": "2018.02.05", "title": "Младежи убили за удоволствие 70-годишен в Айтос, наръгали го 32 пъти"}
{"url": "https://www.24chasa.bg/novini/article/6700141", "text": "Момче на година и половина издъхна след задавяне със слънчогледови семки в Симеоновград,   Трагичната случка станала в събота. Тогава детето е погълнало няколко слънчогледови семки, при което се е задушило. Подаден е сигнал на спешния телефон 112, на място е изпратена линейка. Веднага са започнати реанимационни действия, но жизнените функции на детето не са възстановени, казаха от ЦСМП Хасково. Смъртта на невръстното момче потресе живеещите в града. Местните коментират, че следствие на задушаването детето вероятно си е глътнало езика. „Щеше да има шанс, ако се бе реагирало в първите две-три минути, важно е да се освободят дихателните пътища, за да влезе кислород, обясниха хора, спасявали изпаднали в подобна ситуация. Друго дете от Симеоновград, на 1 година, се нагълта с отрова за мишки, но оцеля. Инцидентът станал също в събота, а детето е постъпило в Спешно отделение на МБАЛ Хасково. Оттам то е било настанено в Детско отделение заедно с 15-годишната си майка. Медиците са направили промивки на детето и всички необходими терапии, казаха от хасковската болница. Вече е стабилизирано, но е оставено за наблюдение. Вероятно ще бъде изписано утре или в сряда, уточниха от здравното заведение. Подробностите около случката са оскъдни. Според запознати детето се е добрало до отровата за мишки във вид на гранули и е погълнало няколко от тях. При поглъщане на големи дози от препарата за борба с гризачите, тя може да се окаже фатална за човека. Препоръчително е всякакви отрови да се съхраняват на недостъпни за деца места и ползването им да става при изключително стриктен надзор в присъствието на малчугани, припомниха специалисти.", "date": "2018.02.05", "title": "Дете издъхна след задавяне със семки, друго нагълта отрова за мишки в Симеоновград"}
{"url": "https://www.24chasa.bg/novini/article/6700190", "text": "Поклонението пред тленните останки на бизнесмена Стефан Шарлопов ще бъде в София, в четвъртък от 12 ч. в църквата \"Св. София\", съобщиха от семейството. .  Внезапната му смърт потресе близки и приятели, защото той е бил в добро здраве, не се е оплаквал от нищо и е полагал усилия да живее здравословно. Неотдавна е отслабнал, сутрин е бягал по десетина километра, казват негови близки. ", "date": "2018.02.05", "title": "Поклонението пред Стефан Шарлопов ще е в четвъртък"}
{"url": "https://www.24chasa.bg/novini/article/6700145", "text": "Районната прокуратура във Велико Търново внесе в съда обвинителен акт срещу 35-годишен мъж за подпалване на чужд автомобил. Обвинението срещу Кристиян К. е за това, че на 16 октомври м. г. в гр. Килифарево, общ. Велико Търново, запалил имущество със значителна стойност – лек автомобил „Фолксваген Туарег“, на стойност 10 900 лева, собственост на Б. А., с което му причинил вреди в същия размер, в резултат на унищожаването на автомобила.  Същият ден около 18,00 часа пострадалият собственик и неговият син се прибрали в гр. Килифарево и паркирали автомобила пред дома им. Обвиняемият не познавал лично пострадалия, но от свои познати имал информация кой е, как изглежда и каква кола кара. Разбрал, че има фирма, чрез която е измамил различни хора с големи суми пари, сред които и негови приятели. Поради тази причина взел решение да отиде в Килифарево и да запали лекия автомобил „Фолксваген Туарег“, като по този начин искал да го сплаши. Помолил свой приятел да го закара, като предварително взел торба, в която сложил две бутилки с нафта. Докато обикаляли в града, Костадинов забелязал посочения автомобил, който бил спрян в централната част на града. Помолил познатият си да го спре в близост, след което пеша отишъл до джипа, излял горивото върху него го я подпалил. Предстои насрочване на делото за разглеждане от съда.", "date": "2018.02.05", "title": "Съдят мъж, подпалил скъп джип за сплашване в Килифарево"}
{"url": "https://www.24chasa.bg/novini/article/6700220", "text": "Инспекторатът към Висшия съдебен съвет навърши 10 години от началото на дейността си – на 4 февруари 2008 г. в 10 часа е регистрирана първата подадена жалба, съобщиха от пресслужбата на институцията. Инспекторатът към ВСС е орган на съдебната система с основно правомощие да проверява дейността на органите на съдебната власт, без да засяга независимостта на съдиите, съдебните заседатели, прокурорите и следователите при осъществяването на техните функции. Създаден е при четвъртото изменение на Конституцията - с член 132а, обнародван в бр. 12 на „Държавен вестник” от 6 февруари 2007 г. През 2012 г. на Инспектората към ВСС е възложено ново правомощие – да разглежда заявления на граждани и юридически лица срещу актове, действия или бездействия на органите на съдебната власт, с които се нарушава правото им на разглеждане и решаване на делото в разумен срок. То е регламентирано с приемането на нова глава – глава трета „а” от Закона за съдебната власт, обнародвана в бр. 50 на „Държавен вестник” от 3 юли 2012 г. Разпоредбите влизат в сила на 1 октомври 2012 г. От 1 януари 2017 г. Инспекторатът към ВСС проверява имуществото и интегритета на всички съдии, прокурори и следователи. Ключовите за съдебната власт и за общественото доверие към нея правомощия му бяха възложени с петото изменение на Конституцията (бр. 100 на „Държавен вестник” от 18 декември 2015 г.) Инспекторатът към ВСС се състои от главен инспектор и десет инспектори. Те се избират от Народното събрание с мнозинство две трети от народните представители. Първият състав на Инспектората към ВСС е гласуван на 19 декември 2007 г. Главният инспектор Ана Караиванова и първите инспектори встъпват в длъжност през януари 2008 г. Сегашният главен инспектор Теодора Точкова е избран от Народното събрание на 2 април 2015 г. Тя встъпва официално в длъжност на 16 април 2015 г., а настоящите инспектори, от третия мандат на Инспектората към ВСС, на 14 март 2016 г. Официалното честване на 10-годишината от началото на дейността на Инспектората към ВСС ще е в четвъртък, 8 февруари. На честването в Националния исторически музей ще бъде представено логото на институцията, избрано след конкурс по повод юбилея, и ще бъде валидирана пощенска карта с марка – логото на Инспектората към ВСС.", "date": "2018.02.05", "title": "Инспекторатът към ВСС стана на 10 г."}
{"url": "https://www.24chasa.bg/novini/article/6700240", "text": "Маскирани издебнаха в гръб двама младежи на 17 и 19 г., на улица в Долни Дъбник, с бой измъкнаха парите и телефоните им и изчезнаха. Обраните отишли в полицията да се оплачат в 20,15 ч на 2 февруари. Пред униформените казали, че след побоя маскираните са задигнали 700 лева, 250 евро, джиесемите им и лични документи. След издирване грабителите са задържани за денонощие. Те са местни тийнейджъри на 18 и 17 г. Срещу тях е образувано дело, уведомен е прокурор, съобщи плевенската полиция в понеделник.", "date": "2018.02.05", "title": "Маскирани момчета ограбват с бой връстници в Плевенско"}
{"url": "https://www.24chasa.bg/novini/article/6700246", "text": ", е в кома след сблъсъка. Детето се е учило да кара ски, когато на пистата преминал сноубордистът, каза директорът на ОДП-Смолян старши комисар Николай Димов. Инцидентът станал в района на писта Снежанка №6 при досег на трасетата. Детето е от Русия и с него е имало ски учител. Било е с родителите си. Транспортирано е в МБАЛ-Смолян. Ударено е в областта на гърба. В момента се прави оглед на мястото на инцидента. Сноубордистът е на 15-16-годишна възраст. Преди удара е загубил управление на борда. Пробите за наличие на наркотици и алкохол в кръвта му са отрицателни.", "date": "2018.02.05", "title": "Удареното дете от сноубордист в Пампорово е русначе, в кома е"}
{"url": "https://www.24chasa.bg/novini/article/6700253", "text": "„Днес често чуваме думите „Съединението прави силата“ -добре е не само да ги повтаряме, а да прочитаме всяка една от тях. Защото техният истински прочит минава и през бурните събития на Кресненско-Разложкото въстание. Защото зад всяка от тези думи стоят много човешки съдби, героизъм, пролята кръв за свободата на България и нейното единение.“ Това заяви вицепрезидентът Илияна Йотова в Националната библиотека „Св. Св. Кирил и Методий“ при откриването на изложба, посветена на 140-годишнината от Кресненско-Разложкото въстание, съобщиха от прессекретариата на президентството.  „140 години по-късно героите от Кресненско-Разложкото въстание заемат достойно място в пантеона на националните ни радетели за свобода и единение“, отбеляза Илияна Йотова. По думите й незаслужено първият акт за формирането на единната българска нация след Руско-турската освободителна война е малко познат. Според вицепрезидента Кресненско-Разложкото въстание е от онези примери за присъщата за българския народ непримиримост, „заради която цели 500 години опазихме себе си, своето национално самосъзнание и своята жажда за свобода“. Като истинско родолюбиво дело Илияна Йотова определи изложбата, която е съвместна инициатива на Националната библиотека и Община Кресна. „Документите, които виждаме, са прочит на епохата, на историята, на българщината, на несломимата национална сила и героизъм. Изложбата е посветена на едни от най-жестоките години в нелеката българска история – току-що извоюваната свобода е изтръгната заради политически интереси и имперски амбиции“, каза вицепрезидентът. „Колкото повече млади хора разгледат изложбата, толкова повече ще пребъде България“, заяви Илияна Йотова.", "date": "2018.02.05", "title": "Йотова: Трябва по-често да се зачитаме в думите „Съединението прави силата“"}
{"url": "https://www.24chasa.bg/novini/article/6699619", "text": "Почина бизнесменът Стефан Шарлопов. Той е издъхнал тази нощ в съня си, съобщиха  от \"Шарлопов Груп\". Новината бе потвърдена пред \"24 часа\" от близки на Шарлопов. Според тях той е починал снощи.  Стефан Шарлопов е роден на 14 октомври 1962 г. в Бургас. През 1986 г. завършва висшето си образование във Великотърновския университет, специалност \"Българска филология\". След това започва работа като журналист в София и в изданията, в които работи, се занимава с икономическа тематика. 26-годишен издава първата си книга с художествена документалистика. През 1989 г. започва частен бизнес. Шарлопов основава хотелската верига \"Шарлопов\", която управлява 5 луксозни хотела в България и 1 в Германия - 5-звездния парк-хотел \"Пирин\", хотелите \"Янтра\", \"Мургавец\", \"Девин\" и \"Созополис\", както и хотела \"Палменвалд\" в германския климатологичен курорт Кнайп. От около две години изпълнителен директор на веригата е дъщеря му от първия му брак Ева Шарлопова. Стефан Шарлопов в продължение на няколко мандата е председател на Българската асоциация по балнео и СПА туризъм.  Един от последните му проекти бе комплекс „Созополис“, който е замислен като реплика на стария град Созопол с неговата уникална архитектура и стил. Шарлопов има пет деца. Първородната дъщеря на Шарлопов - Ева, се омъжи миналата година през май, а през октомври на Шарлопов му се роди и внучка - Мария-Магдалена. Екипът на \"24 часа\" изказва искрените си съболезнования на семейството и близките на Шарлопов.", "date": "2018.02.05", "title": "Почина бизнесменът Стефан Шарлопов"}
{"url": "https://www.24chasa.bg/novini/article/6699604", "text": "Автор на телефонна измама е бил задържан в Димитровград, съобщи ОД на МВР-Хасково. Заподозреният - на 32 години, е заловен в момента на прибирането на парите. При провеждане на операция местните криминалисти забелязали в района сливенски автомобил с криминалнопроявен мъж. Полицаите проследили колата и арестували мъжа, който е от сливенското село Сборище, в момента на осъществяването на телефонната измама. Той успял да заблуди преди това 68-годишна жена от града по схемата \"съдействие на полицията\". Преди да хвърли от терасата на жилището си 5000 лв., жената получила телефонно обаждане, в което сумата била уговорена. Образувано е досъдебно производство.", "date": "2018.02.05", "title": "Задържаха телефонен измамник в Димитровград"}
{"url": "https://www.24chasa.bg/novini/article/6699614", "text": "За едно денонощие от улиците на Москва са извозени 1 200 000 куб. м сняг. Това съобщи днес пред журналисти зам.-кметът Пьотър Бирюков след силния снеговалеж, връхлетял през уикенда руската столица, предаде ТАСС. \"Толкова сняг пада за пръв път от 100 години насам\", подчерта представителят на градските власти. Улиците вече са разчистени и работата продължава, уточни той. В нормални условия за прибиране на подобно количество сняг са необходими 9 дни, но градската управа ще вземе мерки Москва да бъде разчистена много по-рано, макар че в близките три денонощия се очаква да навали още 6 до 8 см сняг, допълни служителят. От съботната сутрин до 21.00 ч. снощи в Москва натрупа 38 см сняг - повече от месечната норма за февруари, посочи по-рано Бирюков, предаде БТА. Заради виелиците в 18 общини на Московска област имаше прекъсвания на електроснабдяването. При скъсване на електропровод от паднало дърво в Москва загина един човек и пострадаха още петима. В столичния регион и днес остава в сила предупреждение за буря поради силен снеговалеж и вятър. Заместник-кметът призова московчани да използват обществен транспорт, за да може да минава по улиците специалната техника. Освен улиците ще се почистват тротоарите, дворовете и покривите, добави той.", "date": "2018.02.05", "title": "Рекордни снеговалежи в Москва"}
{"url": "https://www.24chasa.bg/novini/article/6699636", "text": "Контрабандни обувки и парфюми са задържани на митническия пункт Капитан Андреево, съобщиха от Агенция \"Митници\". Те са били открити в автобус от Турция за Румъния. Шофьорът и пътниците първо са декларирали такива стоки с лого на световноизвестни марки, които са били задържани в изпълнение на Европейския регламент за защитените търговски марки. При последваща инспекция с рентген служителите са намерили в специално пригоден тайник още 1622 флакона парфюми и 140 чифта обувки. Продуктите са били имитации на световноизвестни търговски марки. Установено е, че са били собственост на шофьора на автобуса, на когото са били съставени 2 акта по Закона за митниците.", "date": "2018.02.05", "title": "Задържаха контрабандни обувки и парфюми на \"Капитан Андреево\""}
{"url": "https://www.24chasa.bg/novini/article/6699646", "text": "Отбелязваме най-ниското до момента ниво на контрабанда при цигарите - 6%. Това каза главният прокурор Сотир Цацаров след представянето на резултати от изследване за контрабандата на цигари, предаде  „Фокус“. „На първо място искам да отбележа, че формулировката, под която е обозначено проучването „Цигари непредназначени за местния пазар“ е изключително деликатна и в същото време показваща за какво става дума. Най-общо казано става дума за това, което представлява незаконна търговия, контрабанда и което в крайна сметка осъществява и престъпни състави. Въпреки деликатната формулировка „цигари, непредназначени за местния пазар“, не може да не отбележим няколко неща. На първо място плюсовете – да, 6% е най-ниското ниво, мерено до момента. Тези 6% обаче не бива да ни успокояват, защото в рамките им маржовете са много големи по места“, заяви Цацаров. По думите му има места с много нисък процент и места с много висок. „Ако Хасково, с най-висок процент, го обясняваме географски, възникват въпросите за Велико Търново и Пазарджик. Такива въпроси възникват и по отношение на марките цигари с оглед на това, че отново лидер остава една и съща компания. Така или иначе усилията и на прокуратурата, и на МВР са свързани не само с противодействието на незаконната търговия с цигари. Това е само един от спектрите на нашата работа. Само снощи са задържани 32 кг хероин“, допълни той. Според Цацаров не е възможно тези резултати да бъдат постигнати, ако липсва партньорството между държавните органи и бизнеса, който е заинтересуван да работи на светло. \"Не можем да кажем, че тези 6% са резултат само на работата на митници, прокуратура, МВР и т.н. Благодаря трябва да се каже и на всички икономически оператори, които подкрепят тази инициатива и без партноьрството на които тези 6% биха били абсолютно невъзможни. Силното партньорство на свелия бизнес с държавата е от изключително значение за тези проценти\", каза още Цацаров. \"Снощи са задържани 32 кг хероин. Проведена е и операция за противодействие на трафик на оръжия\", заяви главният прокурор „Усилията и на Прокуратурата, и на МВР са свързани не само с противодействието на незаконната търговия с цигари. Това е само един от спектрите на работата ни, свързани и с противодействие на незаконния трафик на наркотични вещества“, посочи той. Пред журналисти главният прокурор обясни, че се очаква по-късно от Специализираната прокуратура да дадат информация за операциите. По повод информация на израелски медии, че не Хизбула стои зад атентата в Сарафово, тъй като името им не фигурира в обвинителния акт и може ли да има такава версия Сотир Цацаров коментира: „За нас няма версии, каквито биха били развивани от един или други израелски медии. Българската прокуратура обвинява конкретни лица, както е навсякъде по света. Не обвиняваме организации, държави, движения, независимо дали биха били квалифицирани като прогресивни или терористични“. „Извършителите са физически лица и такава е логиката на наказателното право. Не се занимаваме с организации и не ги обвиняваме. Всичко останало са въпроси на външна политика“, каза още главният прокурор.", "date": "2018.02.05", "title": "Цацаров: Снощи са задържани 32 кг хероин. Проведена е и операция срещу трафика на оръжия (Обновена)"}
{"url": "https://www.24chasa.bg/novini/article/6699650", "text": "Приходите за януари от бюджета на горивата са с 12% ръст. Това каза премиерът Бойко Борисов, след представянето на резултати от изследване за контрабандата на цигари, предава „Фокус“. „Трайна е тенденцията за намаляване на контрабандата, не да го направим веднъж или кампанийно, тримесечие след тримесечие върви, което е най-радостното. Затова и приходите в бюджета са такива“, заяви той. „Как може България да е на 6% и кой от къде се яви пита има ли борба с корупцията- има, ето я“, коментира Бойко Борисов и изтъкна, че с това се мери реално свършената работа. По повод представеното проучване премиерът посочи: „Това е най-точното проучване, по прост и практичен начин. Във всеки град се обръща кофа за боклук и се броят кутиите без бандерол и със бандерол“. „Това не е като социологическите проучвания преди избори“, коментира Бойко Борисов. „То показва не усещането, не имагинерната величина, а резултатът от борбата с контрабандата на практика“, каза още той.", "date": "2018.02.05", "title": "Борисов: Приходите за януари от горивата са с 12% ръст (Видео)"}
{"url": "https://www.24chasa.bg/novini/article/6699615", "text": "В италианската столица Рим официално била въведена забрана за провеждане на публични демонстрации и протести по време на посещението на турския президент Реджеп Тайип Ердоган по покана на папа Франциск. Забраната ще е в сила 24 часа, докато трае визитата, съобщиха турски медии. Ердоган е първият турски държавен глава, който посещава официално Ватикана от 59 години насам. Отношенията между Турция и Ватикана, а също актуални регионални въпроси, между които мигрантската криза и тероризмът се предвижда да бъдат сред темите, които ще бъдат обсъдени по време на срещата на Ердоган със Светия отец, предава БТА. Специално ще бъде обсъден проблемът за Ерусалим в контекста на напрежението между мюсюлманите и християните след решението на Тръмп да обяви Ерусалим за столица на Израел, посочват турските източници. Ердоган ще има разговори с италианския президент и с премиера на Италия.", "date": "2018.02.05", "title": "Забраниха протестите в Рим заради визитата на Ердоган при папата"}
{"url": "https://www.24chasa.bg/novini/article/6699664", "text": "След като Варненският окръжен съд реши да пусне предсрочно от затвора рецидивист, осъждан 14 пъти, апелативните магистрати го върнаха обратно зад решетките да излежи пълната си присъда. 44-годишният Атанас Тонев има много богато досие. Поседната му присъда е 9 години при строг режим за седем тежки престъпления - две отвличания, две изнасилвания, блудство, грабеж и незаконно държане на оръжие. Той е в затвора от лятото на 2012-а година. За добро поведение зад решетките е бил предложен за предсрочно освобождаване, като последните 2 години и 5 месеца да бъде пуснат условно. Окръжните магистрати приеха, че има доказателства, че Атанас вече се променя и поправя поведението си, но прокуратурата протестира предсрочното му освобождаване. Първата присъда на Атанас е още като непълнолетен. След това следва серия присъди за кражби, телесни повреди и бягство от затвора. През 2004 год. Анастас Тонев вече е бил условно предсрочно освобождаван от изтърпяване на остатъка по ефективно наказание по присъда на Варненския районен съд. След това обаче той извършил други умишлени престъпления, за които е бил осъден. Подавал е и още една молба да бъде предсрочно освободен от затвора – през май 2017 г. Тогава Варненският окръжен му е отказал поради липсата на категоричност и безспорност за поправянето му. Последната му присъда е за отвличане, блудство, изнасилване, незаконно притежание на газов пистолет и за грабеж, извършени над две жени, едната от които непълнолетна, извършени на територията на областите Варна и Търговище.", "date": "2018.02.05", "title": "Отмениха предсрочното освобождаване от затвора на мъж, осъждан 14 пъти във Варна"}
{"url": "https://www.24chasa.bg/novini/article/6699678", "text": "На 2 февруари 2018 г., около 10.00 ч. в к. к. Пампорово, при извършване на проверка от служители на Районно управление на МВР-Чепеларе в стая на хотел, отдадена за служебно ползване на 24-годишен мъж от Велико Търново, е намерена суха растителна маса с бруто тегло 70,56 грама. Това съобщиха от ОДМВР- Смолян. При направения полеви наркотест веществото реагира на канабис. Местопроизшествието е запазено и посетено от дежурна оперативна група. По случая е образувано бързо производство. Извършителят е задържан за срок от 24 часа. Работата по случая продължава.", "date": "2018.02.05", "title": "Откриха 70 грама канабис в служебна стая в хотел в Пампорово"}
{"url": "https://www.24chasa.bg/novini/article/6699693", "text": "Повечето гърци са против използването на думата \"Македония\" при евентуално решение на спора със Скопие за името на Бившата югорепублика. Това показва най-ново университетско проучване за гръцкия институт за европейска и външна политика (ЕЛИАМЕП), цитирано от гръцкото издание \"Нюзбом\". 71,5 на сто от запитаните гърци не приемат употребата на термина \"Македония\", 22,5 на сто одобряват приемането на съставно название на съставно държавата, докато шест на сто не дават отговор. В същото време участвалите в анкетата гърци преценяват, че действията на премиера Алексис Ципрас са в грешна посока. На това мнение са 56 на сто, докато 26,5 на сто смятат, че действията му са правилни, предаде БТА. 54 на сто оценяват като негативен подхода на лидера на главната опозиционна партия Нова демокрация Кириакос Мицотакис, докато 21,5 на сто го одобряват. 47 на сто смятат за погрешни действията на външния министър Никос Кодзиас, а 26 на сто ги оценяват като правилни. 51 на сто не одобряват подхода на Панос Каменос, лидер на партията Независими гърци, по-малкия коалиционен партньор в правителството, а 26,5 на сто го одобряват. 41 на сто оценяват негативно позицията на архиепископа на Атина и цяла Гърция Йероним по въпроса за името на Македония, а 34,5 на сто я одобряват.", "date": "2018.02.05", "title": "Проучване: Повечето гърци са против използването на думата \"Македония\""}
{"url": "https://www.24chasa.bg/novini/article/6699728", "text": "Прокурори от Специализираната прокуратура ще поискат днес от съда да отстрани от длъжност кмета на Септември Марин Рачев. Заседанието по делото е насрочено за следобед.  Този ход на прокуратурата на е изненадващ, тъй като миналата седмица Рачев получи 2 обвинения за безстопанственост и сключване на неизгодни сделки по аферата с обществени поръчки в Септември.  За неговата свобода прокурорите наложиха гаранция от 250 000 лева, която той има право да обжалва пред съда.  Искането за отстраняване от длъжност на Рачев най-вероятно е с цел той да не попречи на разследването.", "date": "2018.02.05", "title": "Спецпрокурори искат отстраняването на кмета на Септември"}
{"url": "https://www.24chasa.bg/novini/article/6699733", "text": "Актрисата Ариел Кебъл обяви, че сестра ѝ е изчезнала и призова последователите си в социалните мрежи да помогнат в издирването ѝ. „Сестра ми Джулия Кебъл е в неизвестност. Последно е видяна в Силвър Лейк, Лос Анджелис, където е разхождала кучето си“, пише в инстаграм звездата от последния филм от еротичната поредица „Петдесет нюанса“. Актрисата е публикувала снимки и подробно описание на сестра си, която се издирва и от полицията,  Ариел Кебъл е популярна с участието си в редица романтични комедии, сред които „Джон Тъкър трябва да умре“, „Мисли като мъж”, “Булка за Коледа“, „В очакване на Купидон“. Гледали сме я и в сериалите „Дневниците на вампира“, „90210“, „Life Unexpected“, „Доживотна присъда“, „Момичетата Гилмор“. Актрисата се включи и в актьорския състав на третия филм от еротичната поредица \"50 нюанса\" - \"Петдесет нюанса освободени\".", "date": "2018.02.05", "title": "Изчезна сестрата на актриса от еротичната поредица \"50 нюанса\" (Снимки)"}
{"url": "https://www.24chasa.bg/novini/article/6699768", "text": "Слабо земетресение бе усетено по високите етажи на Благоевград, предаде  „Фокус“. По данни от сайта на Националния институт по геофизика, геодезия и география земен трус с магнитуд 3.7 по Рихтер е регистриран в 11.13 часа на територията на Гърция, на 6 км от Дойран. Земетресението е усетено и в други части на област Благоевград. Няма данни за нанесени материални щети, пострадали и жертви.", "date": "2018.02.05", "title": "Земетресение изплаши благоевградчани"}
{"url": "https://www.24chasa.bg/novini/article/6699779", "text": "Социалните мрежи като че ли имат една собствена саморегулация, благодарение на която хора, които са извършили нещо нередно, включително престъпление, са притиснати от обстоятелствата да бъдат публични и да признаят за него. Така председателят на Комисията за защита на потребителите (КЗП) Димитър Маргаритов коментира по   разгласения чрез Facebook случай, при който младежи са наели апартамент посредством платформа за споделено настаняване и са изнесли телевизор от дома на собственика. Това съобщиха от пресцентъра на КЗП. „Надявам се все пак тази саморегулация да не стига до крайности. Органите на реда би трябвало да могат да установят това, което се е случило извън виртуалното пространство в обективната действителност”, добави Маргаритов. Той посочи, че случаят е специфичен и подобни сигнали в Комисията са по-скоро инцидентни. В студиото на „България сутрин” председателят на КЗП обясни, че към момента споделената икономика не е нормативно регулирана нито в България, нито в ЕС. „Правени са такива опити, но по-скоро те минават по пътя на това определени услуги да се стопират, въпреки че хората имат нужда от тях”, каза още той. „Мислили сме по посока на това как биха могли потребителите да бъдат защитени тогава, когато става дума за споделена икономика, която се развива с шеметни темпове. Във всяка социална мрежа вече се предлагат най-различен тип услуги на този принцип”, посочи председателят на КЗП. Според Маргаритов е редно да се създадат правила, които да се ползват от органите, контролиращи качеството на туристическия продукт. По думите му те трябва да дават възможност за по-ясна проследимост на това кой какво предлага. „И когато нещо не бъде изпълнено – не е получено обещаното, качеството е значително по-ниско или пък резервацията е за определено време, а се е наложило по-ранно напускане, лицето да може да бъде санкционирано по някакъв начин. Недобросъвестното потребителско поведение също би трябвало да бъде обект на подобен тип регулация”, продължи той. Маргаритов изтъкна, че очаква в следващите месеци да има и подобни проекти на фона на бързо развиващата се нормативната уредба в областта на цифровия пазар, включително интернет търговията, част от която е и споделената икономика. „Коментирали сме този въпрос, той е поставен и с участието на българския еврокомисар в Европейската комисия. В Европейския парламент неотдавна се приеха нови регламенти, свързани със защитата на личните данни, културата на цифровия пазар при предлагането на стоки и услуги и т.н.”, завърши той.", "date": "2018.02.05", "title": "КЗП: Саморегулацията на социалните мрежи бързо прави публични нарушителите на правилата"}
{"url": "https://www.24chasa.bg/novini/article/6699717", "text": "- Като ми питате, веднага се просълзявам. Това е най-жестоката трагедия, която някой може да изпита... Позволих си да изпратя есемес на Ивайло Московски, когото обичам и уважавам. Написах му, че ако има някой, който може да ги разбере, това съм аз, защото минах през същата трагедия. Че е важно да останат силни, да останат заедно и да повярват, че детето не умира, то просто отива в друго измерение. Важно е да повярват, че то остава техният ангел пазител. То е с тях и продължава да бъде с тях. И е важно да си дадат сметка, че тази възможно най-голяма болка трябва да ни научи как да живеем. Както направих аз, позовавайки се на детската мъдрост, написана на подаръка сърце, който получих от тежко болно дете, преди да загубя своето - историята, която споделих пред вас в интервю в края на мандата си. И оттук нататък родителите Московски трябва да се научат да живеят - и с болката, но и с доброто, и с приятелите си, и с другото си прекрасно дете. Да бъдат силни, да бъдат заедно и да покажат, че и най-голямата трагедия няма да ни сломи и че смисълът остава. А и детенцето, в което и измерение да е, продължава да бъде част от този смисъл.", "date": "2018.02.05", "title": "Плевнелиев: Писах на Московски \"Останете заедно, детенцето ще ви е ангел хранител\""}
{"url": "https://www.24chasa.bg/novini/article/6699826", "text": " Политиката на отворените врати докара нетолкова до големи проблеми в Европа, а в самите държави, откъдето тръгват мигрантите. Това каза държавният глава Румен Радев след срещата си с президента на Република Малта Мари-Луиз Колейро Прека, предаде  „Фокус“. „Трябва да имаме ясна преценка за риска и за заплахите, какви са тенденциите на мигрантския натиск, да имаме ясна преценка за източниците. На второ място е солидната охрана на външните граници на ЕС. Много е важно да имаме единна европейска политика, касаеща убежището. Това е една от темите по време на нашето председателството на Съвета на ЕС. Трайно решаване на мигрантската криза е възможно само чрез гарантиране на по-голяма сигурност и стабилизиране на регионите, откъдето пристигат мигрантите и бежанците и съдействие за икономическото и социално развитие на тези региони. Политиката на отворени врати докара не толкова до големи проблеми в Европа, а в самите държави, откъдето тръгват мигрантите. Когато един човек знае, че може да реши своите проблемите, ако успее да се добере до Европа, до нейната солидна социална система, този човек духовно вече се откъсва от проблемите на собствената си страна. Ето това е нещо, за което сериозно трябва да се замислим, защото предлагайки социална сигурност тук, в Европа, на милиони хора от тези проблемни региони, всъщност те престават да мислят за бъдещето на совите страни, а мислят как да дойдат в Европа“, коментира Радев. По думите му трябва да се създадат зони за сигурност, да работят за стабилизиране и укрепване на тези държави, за да може техните граждани да живеят с проблемите на собствените си държави, да бъдат мотивирани да остават там. „Европа да не се превръща в крепост, а да излезе и на място на помага на държавите от Северна Африка и Близкия изток“, каза още Румен Радев.", "date": "2018.02.05", "title": "Радев: Трябва да имаме ясна преценка за риска и за заплахите на мигрантския натиск"}
{"url": "https://www.24chasa.bg/novini/article/6699829", "text": "Единственият оцелял от атентатите в Париж през 2015 г. терорист Салах Абдеслам отказа днес да отговори на въпроси по дело пред съда в Брюксел, съобщиха местни медии. Тази сутрин срещу Абдеслам започна дело, свързано със стрелбата по полицаи в Брюксел дни преди да бъде заловен през 2016 година. Подсъдимият, доведен от затвор край Париж, отказа да стане при влизането на съда, както и да дава показания. Той е заявил, че мълчанието, което запазва от самото задържане досега, не означава нито че е виновен, нито че е престъпник, предава БТА. Терористът е настоял делото да се разглежда не по изявления, а по \"достоверни научни доказателства\". Абдеслам е добавил, че с него се отнасят по възможно най-лошия начин и е отправил обвинения към медиите. Съдът е приел показанията на подсъдимия да бъдат представени от неговата защита. Заседанията по делото ще продължат до края на седмицата. \"Моето мълчание не ме прави престъпник, то е моя защита“, каза Абдеслам, предава AFP. Подсъдимият допълни: „поставям вярата си в Аллах и това е, нямам какво друго да кажа“. Дни преди да бъде заловен, Абдеслам успя да избяга при престрелка с полицията в белгийската столица. Той се укриваше в продължение на три месеца след атентатите в Париж, при които не загина заради повреда във взривното устройство, с което е бил опасан.", "date": "2018.02.05", "title": "Салах Абдеслам отказва да отговаря на въпросите на съда (Снимки)"}
{"url": "https://www.24chasa.bg/novini/article/6699824", "text": "Трима души от Сливен пострадаха при инцидент с препарат за растителна защита, съобщиха от ОД на МВР-Сливен. Хората са постъпили в болница с гадене и повръщане, като инцидентът е станал на 4 февруари сутринта, в домовете им, в сграда в центъра на града. На място са били изпратени екипи на РСПБЗН-Сливен и РУ-Сливен. От сградата са изведени петима души на безопасно разстояние. Екипите са извършили замерване с газ-анализатор, като са установили превишена концентрация на органични пари. В резултат на извършени замервания е локализиран източникът в подземен гараж в сградата. Гаражът е собственост на 66-годишен мъж. На място са извикани служители на РЗИ-Сливен и Областната дирекция по безопасност на храните. По първоначални данни от гаража е иззет препарат за растителна защита, който мъжът е използвал за складирана там царевица. Към момента мястото е обезопасено и не се регистрира наличие на опасни вещества.", "date": "2018.02.05", "title": "Трима души от Сливен пострадаха при инцидент с препарат за растителна защита"}
{"url": "https://www.24chasa.bg/novini/article/6699746", "text": "- Това е позитивен формат, което беше в основата на моето решение. Случайно съм гледал оригиналната му версия, харесвал съм предаването с Доналд Тръмп. Навремето някоя от българските телевизии го излъчваше и съм виждал какво става в него. Допадна ми начинът, по който Тръмп мотивира хората да покажат максимума от себе си. Уволнение, неуволнение - това са отделни неща. Но в предаването става въпрос за благотворителност и аз смятам, че в България има необходимост от нея. Много мои приятели, пък и аз самият, се занимаваме с различни благотворителни акции - било в домове за сираци, старчески домове, строителство на църкви - това са неща, които зависят от нас, без да парадираме с това, което правим. В предаването ще има 14 каузи, а това прави нещата още по-добри от морална гледна точка за мен. Нямам притеснения от проекта, защото цял живот съм работил с хора. Тук моята задача е да управлявам 14 доказани хора. Аз съм привърженик на това, че у всеки човек има нещо гениално, което е Божа работа. И ако човек намери гениалното и се труди, няма начин да не успее. За мен успехът е дирята, която оставяш. А тя е подчинена на труд, постоянство, амбиция, позитивизъм и креативност. На това уча и децата си - те го рецитират като стихотворение. - Ще ми повярвате ли, че имам усещането, че ми предстои изпит? Уча текстове, запознавам се с портретите на стажантите, дори репетирам вкъщи. Моето участие няма да е епизодично, а ще е значимо. След като съм се хванал за тази работа, трябва да знам сценария, но и да импровизирам и да показвам себе си. - Моята голяма дъщеря Ева е в бизнеса от 5 г. Тя управлява хотелиерския ми бизнес, някои операции с недвижими имоти, а комуникацията ми с нея е перфектна. Мога само с едно телефонно обаждане и с половин дума да се разбера с нея. Жена ми Бояна също има определени функции в моя бизнес, не като изпълнителен директор. Ако те двете не ме бяха подкрепили и нямаха такива функции, по-скоро нямаше да имам възможност да отделя 2 месеца на това предаване. - Тя е завършила бизнес администрация. Учила е в Швейцария, Австрия, Англия, но завърши образованието си в България. Сега подготвя магистърската си степен. За нея най-добрият университет е бизнесът, в който попадна. Поех риска, когато тя беше на 23 г., да ѝ кажа: Виж сега, приключихме с нощните заведения, с мотаенето и трябва да си избереш пътя - или влизаш и почваш да действаш, или си живееш, както искаш, но от моя страна можеш да разчиташ на 200-500 лева на месец. Получиха се някои неща в бизнеса при преструктурирането на управлението и тя пое ангажимента. Е, беше ми мъчно като баща, че първите няколко седмици, докато се научи да чете отчети, приходи, разходи, В момента тя го прави по-добре от мен. Тя се чувства мотивирана, управлява 500-600 човека. Факт, че е Шарлопова и позицията ѝ дойде благодарение на това, че баща ѝ е Шарлопов. Но ако усилията и качествата ѝ не бяха тези, които демонстрира, тя нямаше шанс да оцелее в бизнеса. - Момичетата са на 14 и 12, а момчетата близнаци са на 5 г. - Трудно е да разберем какво искат да правят, особено за момчетата. Най-малкият, макар че са близнаци - имат минута разлика, иска да е полицай. Говорим си на тази тема - какво правят полицаите, каква е тяхната работа. На Илия му падна зъбче и очаква, че феята ще му донесе костюм на полицай. С майка му сега издирваме къде се продават. А Георги е човек, който иска да успява на всяка цена. Засега мълчи за това какво иска да прави, но виждам, че активно се отнася към спорта. Догодина ще го пусна в школите по футбол, хубаво е хем да го поритат малко да разбере, че не всичко, което хвърчи, се яде, а и енергията им е толкова голяма, че задължително трябва да се занимават с някакъв вид спорт, за да настъпи относително спокойствие вкъщи. Не очаквам от тях още да вземат решения. И двете момичета говорят, че искат да станат адвокати. Имам приятели адвокати и те двете ме питат с какво точно се занимават, печелят ли добри пари. В момента сме на фаза от какво се печелят пари. Аз не възразявам - нека да мислят в тази посока, да търсят себе си. Мисля, че те имат добри заложби да намерят гениалното, което Господ им е дал. - Винаги съм обяснявал на децата си, че не толерирам да демонстрират, че имаме възможности. Днес ги имаме, утре ги нямаме, тогава какво правим. Това, което бих толерирал у тях, е да показват себе си - че са интелигентни, трудолюбиви, възпитани хора. Това на този етап, след това ще ги видим в бизнеса - дали ще могат. Вероятно ще имат собствен път, всеки от тях трябва да има собствен път. Дали навън, дали в България - те обичат България може би вследствие на това, че аз им промивам мозъците. Ела да видиш как цялото ми семейство е с национални носии - от най-малките до най-големия. Всяка година в третия уикенд на август се събираме в Жеравна на фестивал на националната носия. На моята 50-годишнина всичките ми гости бяха с национални носии. Това е начинът, по който аз възпитавам децата си. Малките мъже са с малки национални носии, същите като моята, обяснявам им колко е красива България, имат книжка за 100-те национални обекта, събират печати - вече имат 50 от тях. Какво ще запомнят, няма значение, но усещането за принадлежност го формираме и ние. Да, видели сме и свят, особено момичетата, обиколили сме Европа - това е опит, но България си е България. Това трябва да е каузата на всеки от нас. - Да, във Велико Търново. - Изтеглиха баща ми от Бургас в София да работи като журналист и аз дойдох тук. Почнах да работя във вестник “Девети септември” - беше вестник на 7-и район на София, икономическата зона, после във “Вечерни новини”, в “Кооперативно село”. Написах книга за историята на едно предприятие, която издадох, платиха ми 2500 лева хонорар, а аз попитах защо толкова. Това е максимумът, ми отговориха. Върнах се вкъщи и казах на семейството си, че повече няма да се занимавам с журналистика. Баща ми ме попита с какво ще се занимавам. Не знам с какво, знам с какво няма да се занимавам, казах. Това е 50% от верния отговор. Почнах да правя културните програми на ресторант в Панчарево, след това да се занимавам с търговия, дойде 1989 г., продадох всичко, а тогава нямаше стока. На 30 г. бях милионер. - Нямам такива намерения. Ще се радвам, ако политическите мъже си свършат работата. Ако младите хора почнат да влизат в това. Ще се радвам да виждам, че гражданското общество укрепва, но не в посока платен протест. Нямам в плана си политически проект.", "date": "2018.02.05", "title": "Как Стефан Шарлопов стана българският Доналд Тръмп"}
{"url": "https://www.24chasa.bg/novini/article/6699876", "text": "Земетресение с магнитуд 4 по Рихтер е регистрирано край Дойран, съобщава Средиземноморският сеизмологичен център. Трусът е регистриран в 11.13 часа местно време с дълбочина 40 км. Земетресението е с епицентър на 147 км от Скопие, на 11 км от Стари Дойран и на 7 км от Дросатон, предаде \"Фокус\". В началото на годината серия от земетресения бяха регистрирани с епицентър Дойранското езеро. Трусовете бяха усетени и в Македония и България. Най-силният от тях с магнитуд 5 по Рихтер бе регистриран на 2 януари в 06.24 часа с епицентър на 30 км северно от Солун, край град Кукуш. Дойранското езеро се намира в Югоизточна Македония, разделено между Македония и Гърция. Площта му е 43,1 кв. км., от която на територията на Македония са 27,3 кв. км., а на Гърция 15,8 кв. км. Езерото е с надморска височина от 148 м, най-голямата му дълбочина е 10 м. Около езерото от страната на Македония са разположени селата Николич, Нов Дойран, Стар Дойран и Сретеново, а от гръцка страна - село Дойран.", "date": "2018.02.05", "title": "Силно земетресение край Дойран, усетено е в Благоевград"}
{"url": "https://www.24chasa.bg/novini/article/6699908", "text": "Две години условно с 4-годишен изпитателен срок получи бившият шеф на Националната разузнавателна служба (НРС) ген. Кирчо Киров от Софийският градски съд за това, че разгласил държавна тайна. Става дума за интервю на Киров през 2014 г. в сутрешния блок \"Здравей, България\" на Нова телевизия, в което той оповестил секретна информация за случая с арестувания с хероин в Иран български шофьор Живко Русев. Информацията му била известна заради длъжността, която заемал - шеф на НРС, сега Държавна агенция „Разузнаване“. Русев бе задържан през 2008 г., след като иранските власти открили в камиона му 130 кг хероин. Там бе осъден на доживотен затвор. У нас мъжът трябваше да лежи 15 г. зад решетките, но м.г. той бе пуснат условно предсрочно от тъмницата. Ген. Киров е осъден да плати и 340 лв. разноски по делото. \"Смятам, че присъдата е несправедлива и ще я обжалвам пред апелативния съд\", коментира решението на съда Киров. Той е на мнение, че благодарение на разузнаването Русев е спасен от смъртна присъда и се е върнал в България през 2014 г. За по-високо наказание на генерала ще настоява и прокурорът по делото Димитър Франтишек. Това е едно от 4-те дела срещу бившия шеф на НРС. Преди дни на първа инстанция Киров получи 15 г. затвор по друго дело за присвояване на 5,1 млн. лв. от разузнаването.", "date": "2018.02.05", "title": "Още една присъда за ген. Кирчо Киров - 2 г. условно за разгласяване на държавна тайна"}
{"url": "https://www.24chasa.bg/novini/article/6699808", "text": "Нова методика, по която да се изчисляват и актуализират данъчните оценки на имотите и зависещия от тях данък сгради, обмисля финансовото министерство, научи “24 часа”. Системата на имущественото облагане е изкривена и несъвършена, са категорични във финансовото министерство. Тя в момента ощетява съвестните данъкоплатци. При проверката на прокуратурата например на онези 365 българи, закупили през последните години имоти за над 500 хиляди лева, е установено, че един от тях е прехвърлил на свои близки чисто ново ферари за 9 хиляди лева, при реална цена на този автомобил над 250 хиляди евро. Обичайно при подобни сделки нотариусът изисква застрахователна стойност, но контролът е почти нулев. Два идентични апартамента в “Зона Б 5” в столицата имат коренно различни данъчни оценки - 40 хиляди лева и 100 хиляди лева. Каква е причината? Първото жилище никога не е продавано и собствениците му плащат данъци според тази остаряла данъчна оценка, а вторият апартамент е препродаван 2 пъти и данъчната му оценка е актуализирана.", "date": "2018.02.05", "title": "Ферари за 9 хил. лв. профучало през изкривената система за облагане на имущества"}
{"url": "https://www.24chasa.bg/novini/article/6699952", "text": "Уважавана лекар-педиатър от Разград е сред жертвите на зловещата катастрофа в прохода Хаинбоаз, при която лек автомобил \"Опел Астра\" с разградска регистрация се размаза в турски тир около 13 часа в неделя, научи \"24 часа\". При удара на място е загинала д-р Снежана Иванова, която тази година трябваше да навърши 60 години. Лекарката има педиатричен кабинет в Разград, преди време е завеждала и детското отделение на областната болница. Още в деня на катастрофата бе почти ясно, че сред жертвите в колата има медик, тъй като сред разпръснатия на пътя багаж се появиха множество рецептурни бланки. При удара загинаха още съпругът на лекарката Веселин В., на 57 години, който бил зад волана, и дъщеря им Полина, на 33 години. С тях пътувала и 7-годишната им внучка, чийто състояние днес по обяд оставаше критично. Детето е настанено за лечение в реанимацията на Университетската болница на Стара Загора. \"Жизнените показатели на момиченцето са стабилни, но уврежданията на мозъка са много тежки, много са и травмите по тялото на детето\", поясни директорът на болницата проф. д-р Йовчо Йовчев. От Разград казаха, че семейството отивало на кратка почивка в Хасаря. Избрали това време, тъй като момиченцето, което учи в първи клас, е във ваканция. Първоначално бе съобщено, че то е на 10 години, но от полицията коригираха тази информация. Турският тир, в който се блъснал лекият автомобил, превозвал зеленцуци - домати и краставици, от Турция за Румъния. Шофьорът му Юсуф Сиван, на 33 години, направил всичко възможно да отбие вдясно и да избегне челния удар, но не успял, тъй като там има огромна скала. Помлял мантинелата. Катастрофата стана, след като шофьорът на леката кола не успял да вземе десен завоя на мокър асфалт и загубил контрол над опела, който влязал в насрещното платно и се блъснал челно в тира. Основна версия на разследването за трагедията е несъобразената скорост на колата от Разград. Мястото на произшествието е южно от село Пчелиново, на няколко километра преди Гурково, когато се пътува в прохода от север на юг. Местните наричат местността Злият брод. \"Там пътят е опасен и скоростта е ограничена до 40 км в час, но почти никой не спазва това ограничение\", коментират пътни полицаи.", "date": "2018.02.05", "title": "Уважавана лекарка и най-близките й загинали в Хаинбоаз, пътували за Хисаря"}
{"url": "https://www.24chasa.bg/novini/article/6699969", "text": "За четвърта поредна година международното летище в Дубай е утвърдило през 2017 година позицията си на световен лидер по брой на обслужените пътници с нов рекорд от 88,2 милиона пасажери, съобщи групата Дубай еърпортс (Dubai Airports), цитирана от Франс прес и Асошиейтед прес. Пътникопотокът на основното летище на емирството от Залива, намиращо се на кръстопът между Европа и Азия, се е увеличил с 5,5 на сто спрямо 2016 година, се казва в съобщението. През 2016 година пътниците на дубайското летище бяха 83,6 милиона,  Тази аерогара е платформа на една от най-големите международни авиокомпании, Емирейтс (Emirates). Тя е номер едно в света по брой обслужени пътници от 2014 година, когато изпревари лондонското летище Хийтроу. Рекордът за 2017 година е достигнат въпреки временната забрана за внасяне на преносими компютри в пътническия салон, наложена от Съединените щати през март за някои от полетите от арабски страни и Турция. Основна дестинация на дубайското летище през 2017 година е останала Индия с 12 милиона пътници (+5,4 на сто спрямо 2016 година), тъй като в Обединените арабски емирства (ОАЕ) има значителна индийска общност. Великобритания е станала втората дестинация, с 6,4 милиона пътници (+6,7 на сто), изпреварвайки с малък брой пасажери Саудитска Арабия (6,3 милиона или +4,6 процента). Двата основни пазара със силно увеличение на пътникопотока са Русия (1,3 милиона пътници или +28 на сто) и Китай (2,2 милиона пътници или +19,4 на сто). Сред градовете Лондон остава дестинация номер 1 с 4 милиона пътници, следван от Мумбай (2,4 милиона) и Джеда (2,1 милиона).", "date": "2018.02.05", "title": "Летището в Дубай остава номер едно в света по брой на пътниците"}
{"url": "https://www.24chasa.bg/novini/article/6699992", "text": "Немският дизайнер Ханер Гребин представи своята специална шапка срещу разсейване, която позволява на служителите в офиса да се концентрират и да избягват въздействието на околните, съобщава в. \"Метро\". На външен вид новият продукт \"Focus cap\" прилича на обикновена бейзболна шапка с дълга козирка. Но особеното при нея е, че тя бързо може да бъде префасонирана в режим \"кон с капаци\". И действително - от козирката странично се спускат два \"капака\", така че погледът на носещия се да може да се концентрира единствено в права линия. Всички странични въздействия се изолират от капаците. А ако към шапката се прибавят и чифт слушалки, се получава \"истинска непробиваема крепост\" за странични досадници, предаде БТА. По думите на Ханер Гребин неговото изобретение значително сваля стреса на работното място.", "date": "2018.02.05", "title": "Дизайнер представи шапка срещу разсейване"}
{"url": "https://www.24chasa.bg/novini/article/6699993", "text": "Турската полиция задържа почти 450 души по обвинение в „пропагандиране на терорзиъм, предава ТАСС, цитирана от \"Фокус\". Всички арести са извършени в период от 29 януари до пети февруари. Според информация на турското вътрешно министерство, задържаните са разпространявали тероризъм в социалните мрежи и публикувани видеоклипове с критика на турската операция в Африн. За предишната седмица бяха задържани други 124 души. На 30 януари бяха арестувани и осем души от Съюза на медицинските работници, които също са се изказали негативно за операцията в Африн.", "date": "2018.02.05", "title": "Арестуваха 450 души заради пропагандиране на тероризъм в социалните мрежи в Турция"}
{"url": "https://www.24chasa.bg/novini/article/6700031", "text": "Над 1,3 тона нелегална ракия задържаха инспектори от Митница Русе Над 1,3 тона нелегална ракия задържаха инспектори от Митница Русе, съобщиха оттам. Огромното количество от силната напитка, без документи за произход и платен акциз, било открито при проверка на складова база в русенския квартал „Долапите\". Набегът в намиращата се в бившия стопански двор база бил извършен на 31 януари. Инспекторите открили 13 PVC бидони и туби, в които намерили общо 1354 литра прозрачна течност с мирис на етилов алкохол. За стоката не са представени документи, удостоверяващи плащането, начисляването или обезпечаването на дължимия акциз, поради което алкохолната течност е иззета. Взети са проби за лабораторен анализ. На собственика на обекта ще бъде потърсена административнонаказателна отговорност. Предвид количеството на стоката и измереното алкохолно съдържание, приблизителният размер на санкцията за това нарушение възлиза на 14 300 лв. По време на проверката в обекта митническита служители са открили и голям самоделен казан за дестилиране на алкохол. Той обаче не е бил в работен режим.      ", "date": "2018.02.05", "title": "Над 1,3 тона нелегална ракия задържаха инспектори от Митница Русе (Снимки)"}
{"url": "https://www.24chasa.bg/novini/article/6700012", "text": "Премиерът Бойко Борисов се срещна с президента на Република Малта Мари-Луиз Колейро Прека. Приоритетите на Българското председателство на Съвета на ЕС с акцент европерспективата на страните от Западните Балкани, миграционната криза, кохезионната политика и други важни за Европа теми бяха център на разговора между двамата. Това съобщиха от правителствената пресслужба. Бойко Борисов и президентът на Малта изразиха сходни позиции по стратегическите въпроси в Европейския съюз и оцениха високо доброто двустранно партньорство в редица сектори.", "date": "2018.02.05", "title": "Борисов се срещна с президента на Малта (Видео, снимки)"}
{"url": "https://www.24chasa.bg/novini/article/6700268", "text": "Неизвестен е застрелял с ловно оръжие две кучета в стопански двор в квартал \"Кирково\" във Велики Преслав, съобщиха от пресцентъра на ОД на МВР в Шумен. Инцидентът е станал на 3 февруари, около 15.00 часа. Кучетата, собственост на 61-годишна местна жителка, били в частен двор. Те са откарани за аутопсия при ветеринарен лекар. За извършено престъпление по чл. 325 ал.1 от НК е образувано досъдебно производство.", "date": "2018.02.05", "title": "Две кучета са застреляни с ловно оръжие в преславския квартал \"Кирково\""}
{"url": "https://www.24chasa.bg/novini/article/6700261", "text": "В новите учебни програми по история, които предизвикаха дискусии и спорове в обществото, няма дълбоки и същностни промени, тъй като периодиката на българската история е същата - античност, средновековие, османски период, възраждане, следосвобожденска история, България след 1944 г. и промените след 1989 г. Внесени са обаче някои уточнения, като в програмите след 1944 г. има стремеж да се сложи акцент върху този период, защото той беше \"сбутан\" в досегашното преподаване, но категорично ново отношение към периодите по история няма, заяви в Националния пресклуб на БТА доц. Даниел Вачков - директор на Института за исторически изследвания при БАН. По думите му новото в учебните програми е \"изчистването на част от баласта\" в тях и задаването на възможности за повече разсъждения и за повече работа върху историческите периоди от учениците. Българската история се учи \"кръгово\" в училище - тя се изучава на \"ниско равнище\" - в шести и седми клас, вече в десети клас предметът се учи на по-задълбочено ниво, обясни доц. Вачков. Той добави, че в осми и девети клас се учи нова и най-нова обща история и по този начин се разполагат българските исторически процеси в контекста на световните. Замислите на Министерството на образованието и науката са много амбициозни за обучението в 11-и и 12-и клас, в които се предвижда изучаването на история на \"предуниверситетско ниво\", коментира директорът на Института за исторически изследвания. Той постави обаче въпроса доколко има достатъчно подготвени учители, които да преподават на учениците, избрали да профилират по история в 11-и и 12-и клас. На пресконференцията учени от института говориха за достиженията на историческата наука и за това как се преподава историята в българските училища. Историците от БАН заявиха, че заедно с университетски преподаватели редовно участват в обсъждането на новите учебни програми по история за българското училище. Преди месец обсъждахме един спорен момент, който обаче не влезе в учебната програма и той беше за \"българските предложения България да стане 16-та република на СССР\", каза доц. Вачков. Той обясни, че това не е станало, тъй като сред изследователите има сериозни различия за мотивите, които са карали Политбюро да постави това предложение и този елемент не е влязъл като тема. Големият проблем на преподаването по история е, че българската история е изключително дълга, ние сме народ с една от най-дългите държавни истории от европейските, имаме и много дълга преддържавна история, обясни доц. Вачков. Той поясни, че това прави много трудно да се намери баланс как да се преподават всички епохи. \"Известно е, публичен факт е, че последните епохи - най-вече след 1944 г., не се изучаваха достатъчно подробно в българското училище, въпреки че бяха залегнали в програмите и са написани в учебниците\", коментира доц. Вачков. По думите му за тези уроци на учителите в гимназиите не им е стигало време да ги преподават. Сега новата програма прави опит да се преодолее това отсъствие на един важен период, защото не е приемливо младежите, завършващи гимназия, да не са изучавали историята на България след 1944 г. и за нея да си градят оценки и знания само от семейния разказ, коментира историкът. Проф. Илия Илиев - специалист по средновековна българска история и по обща история, заяви, че подготвяните сега учебници \"са може би четвъртата реколта от нови учебници след промените\". По думите му първите \"нови\" учебници по история са от 1996 г., а сега се учи по учебниците по история, които са от 2000-2001 г. Новите учебни програми по история, които породиха спорове, ще влязат в сила, когато сегашните осмокласници са в десети клас. \"В учебниците по история от 1996 г., всичко онова, за което се спори сега, дори и от трибуната на Народното събрание, го има написано\", коментира проф. Илиев. Според него с този факт \"трябва да се сложи точка по спекулацията - защо щяло да има за партизаните, или нямало да има, ще има или няма да има за Белене, за Тодор Живков или за нещо друго в учебниците\". Тази поредна реформа в образованието има едно положително качество и то е свързано с това, че с наредба на МОН - учителите и авторите на учебници, са длъжни да предвидят 40 процента от учебните часове - не за учене на нови знания и нови правителства, а за упражнения и за създаване на исторически умения у учениците, коментира проф. Илия Илиев. Той отбеляза, че по този начин учениците няма да наизустяват поредната фактология, която бързо да забравят. Учебниците по история ще бъдат облекчени от излишната фактология и ще остане повече време на учениците да проверят, например в архивите или в секретните архиви за т.нар. мероприятия на Народната власт, обясни проф. Илиев. Той изрази увереност, че от \"новата учебна програма по история, утвърдена наскоро от МОН, ще излязат също толкова читави учебници, както и от предишните програми\". Според главен асистент Димитър Христов от БАН - специалист по Българско възраждане и учител по история, точно в този период се ражда един много чувствителен интерес на обществото ни към две дисциплини на знанието - към българския език и към българската история. Този интерес го виждаме проектиран и в днешното българско общество - във всички тези сблъсъци по отношение на учебните програми по български език и литература, и по история. Няма други учебни предмети, които да са толкова дебатирани в обществото ни, отбеляза Христов. Той даде пример за това как в новите учебни програми по история се намалява т.нар. баласт на политическата терминология. Например, в учебните програми през 90-те години много често се използваше политическото клише \"България, като фактор на стабилност на Балканите\", като очакван резултат учениците да разбират и оценяват мястото на България на Балканите, обясни Димитър Христов. Той отбеляза, че това клише е излязло от политическа употреба и не трябва да го има в учебниците. По повод опасенията на учители, че в новата учебна програма по история го има и периодът на приватизация, а не е минало достатъчно време от него и как да го преподават, доц. Даниел Вачков призна, че този период още не е достатъчно научно изследван. Той добави, че това е много близък период до към днешна дата и \"действащите лица в него не само още са живи, а и са активни\". Когато процесите не са напълно приключили, трудно се пише история, но в цял свят и у нас е традиция уроците и историята да се докарват до възможно най-близките периоди, обясни доц. Вачков. Той отбеляза, че в програмата това е \"доведено\" до влизането на България в ЕС, като уточни, че една от основните характеристики на времето след 1989 г. е свързано с приватизацията. В този период го има вече плурализмът в политическата и културната сфера, има я многопартийността, демократичната Конституция, но в програмата са заложени и социалните проблеми на прехода, свързани с маргинализацията от образованието и със степента на безработица, каза директорът на Института за исторически изследвания при БАН.", "date": "2018.02.05", "title": "Учени от БАН: В новите учебни програми по история няма дълбоки и същности проблеми"}
{"url": "https://www.24chasa.bg/novini/article/6700274", "text": "Европейската комисия определи днес сътрудничеството между ЕС и Турция като стратегическо, но отбеляза, че това е \"танго за двама\". Напоследък виждаме Турция да се движи в обратната посока, заяви говорител на комисията, цитиран от БТА.  Така говорителят отговори на въпрос, свързан с изявления на турския президент Реджеп Ердоган. В интервю за италианския вестник \"Стампа\" преди началото на днешното си посещение във Ватикана Ердоган заявява, че неговата страна е направила всичко необходимо за изпълняване на изискванията да бъде приета в ЕС. Той добавя, че това е двустранен процес и ЕС трябва да изпълни обещанията си. Турският президент допълва, че ЕС поставя препятствия пред разширяването и обвинява за това Анкара. По неговите думи това е нечестно, както е нечестно и предложението към Турция да бъде предприет подход \"по мярка\". Искаме пълно членство (в ЕС) и не приемаме друго решение, казва Ердоган.", "date": "2018.02.05", "title": "ЕК: Въпросът с присъединяването на Турция към ЕС е танго за двама"}
{"url": "https://www.24chasa.bg/novini/article/6700267", "text": "Въоръжените сили на САЩ започнаха да намаляват числеността на своя контингент в Ирак, предаде Ройтерс, като се позова на говорител на иракското правителство. Той отбеляза, че това е станало, след като Ирак обяви победа над групировката \"Ислямска държава\". \"Координацията продължава, за да бъде запазена (американската) помощ за иракските сили в съответствие с техните изисквания\", допълни цитираният иракски правителствен говорител. Миналата година иракските правителствени сили, подпомагани от оглавяваната от Съединените щати коалиция, си върнаха всички територии в страната, превзети от джихадистите през 2014 и 2015 г., припомня Ройтерс, цитирана от БТА. През юли, в разгара на битката за Мосул, втория по големина град в Ирак, САЩ имаха над 5500 военни в страната. Това бяха около половината от силите на коалицията в Ирак. Говорител на коалицията, оглавявана от Съединените щати, отказа да потвърди или да отрече съобщението, че е започнало намаляване на числеността на американския контингент. \"Възнамеряваме да публикуваме официално съобщение, когато (изтеглим нашите) сили\", каза полковник Райън Дилън. Той отбеляза, че продължаването на \"присъствието на коалицията ще зависи от условия\" и ще бъде \"пропорционално на необходимостта и в координация с иракското правителство\".", "date": "2018.02.05", "title": "САЩ намаляват числеността на своя военен контингент в Ирак"}
{"url": "https://www.24chasa.bg/novini/article/6700278", "text": "„Продължавам, с чиста съвест и отговорност, да преговарям за доброто на родината“, заяви министърът на външните работи на Гърция Никос Кодзиас чрез съобщение в Туитър във връзка с неделните протести в Атина. С това той потвърди позицията на правителството в Атина, че няма да се влияе от демонстрациите срещу употребата на термина „Македония“ в бъдещо споразумение за името на бившата югорепублика, предава скопският телевизионен канал „Телма“, цитиран от Фокус. Протестите са демократично право, но не трябва да влияят на преговорите, смята вицепремиерът по европейските въпроси на Македония Буяр Османи. Предизвикателствата по пътя на сложните въпроси са нормално нещо, добави още той. „Важното е, че имаме правителства, които са решени да намерят разрешение. Те трябва да останат спокойни и упорити в намирането на решение, независимо от предизвикателствата, пред които сме изправени по пътя. Сега е моментът да се вземат справедливи решения, а не лесни решения \",подчерта Османи. Според премиера на Гърция Алексис Ципрас, вчерашните протести в Атина са били под очакванията на организаторите, които са заявили масовост, която за Ципрас е останала просто пожелателна. Гръцкият премиер смята, че тези, които са останали по домовете си, са наясно, че важните въпроси на външната политика не се решават с толерантност и фанатизъм. От „Телма“ са на мнение, че и международните медии са възприели позицията, че протестите в Гърция са абсурдни. Немското издание Шпигел е публикувало позицията на специалиста по Източна Европа Щефан Требст, който заявява, че Гърция е член на НАТО и ЕС в продължение на години и поради това страхът за сигурността й след решаването на проблема с името със северната му съседка е неоснователен. И \"Файненшъл таймс\" отбелязва, че известни личности от гръцкото общество са били част от демонстрациите и са пеели националистически послания. Написано е, че консервативните политици, десните популисти и митрополитите са били начело. Различни са цифрите за масата на вчерашния протест. Според полицията те са 140 хиляди души, а организаторите твърдят, че има 1,5 милиона души.", "date": "2018.02.05", "title": "Никос Кодзиас: Продължаваме с преговорите"}
{"url": "https://www.24chasa.bg/novini/article/6700292", "text": "Великобритания и Европейският съюз не могат да си позволят да губят време в преговорите за излизането на кралството от ЕС. Това заяви главният преговарящ от ЕС за Брекзит Мишел Барние преди срещата, която ще се състои днес. „Нямаме нито минута, за губене. Трябва да постигнем споразумение, а имаме толкова много неща за вършене. По тази причина взехме решение за ускоряване на работата“, каза Барние, цитиран от  На въпрос какво мисли за намерението на Великобритания след развода с ЕС да напусне и митническия съюз, той отговори: „Трябва да уважаваме червените линии, поставени от британското правителство, но те трябва да уважават правилата, които са в сила в ЕС“. По-късно днес Барние ще се срещне с британския министър за Брекзит Дейвид Дейвис. Поредният кръг от преговори между Лондон и Брюксел ще стартира на 6 февруари в белгийската столица. Агенция Прес Асошиейшън, позовавайки се на източници от канцеларията на британския премиер Тереза Мей, съобщи, че Великобритания ще излезе от митническия съюз след прекратяване на членството си в Евросъюза. Вестник „Сънди Таймс“ информира по-рано, че Мей може да бъде свалена от своя пост, ако продължи да следва плановете за оставането на Обединеното кралство в митническия съюз. Според сведения на изданието, евроскептиците от Консервативната партия са се свързали с външния министър Борис Джонсън и са се договорили, че в случая на принудително оттегляне на Мей, вицепремиер ще стане министърът на околната среда Майкъл Гоув, а твърдият привърженик на Брекзит Джейкъб Рийс-Мог ще оглави министерството на финансите. Съответно самият Джонсън ще бъде премиер на страната. Преговорите за Брекзит трябва да продължат до ноември 2018 г., след което страните ще имат половин година за ратифицирането на постигнатите споразумение в националните парламенти. Самият Брекзит трябва да се състои на 29 март 2019 г., след което ще настъпи преходен период, който ще продължи до 31 декември 2020 г.", "date": "2018.02.05", "title": "Мишел Барние за Брекзит: Нямаме нито една минута време за губене"}
{"url": "https://www.24chasa.bg/novini/article/6700280", "text": "Пилотът на Су-25 Роман Филипов, загинал в бой с терористите в Сирия, е предложен за званието Герой на Русия посмъртно от министъра на отбраната на Русия Сергей Шойгу. Това съобщиха в понеделник от руското военно ведомство, предава ТАСС, цитирана от \"Фокус\". От там напомниха, че терористите са свалили самолета Су-25 на Филипов с преносим зенитно-ракетен комплекс, докато пилотът е летял над зоната за деескалация „Идлиб“. Летецът е държал до последно самолета във въздуха и е успял да съобщи на командването, че е атакуван. Той се е катапултирал в района на контролирания от терористите населен пункт Тел Дебес. „Майор Роман Филипов води неравен бой с щатното си оръжие до последния си дъх. След като е бил обкръжен от терористите, бидейки тежко ранен, когато разстоянието до тях се е съкратило до няколко десетки метра, руският офицер се е взривил с граната“, добавят от министерството. От ведомството заявяват още, че Филипов е бил опитен пилот и не е бил на командировка в Сирия за първи път. Той е изпълнил блестящо десетки бойни задачи, както и такива по съпровождане на хуманитарните колони на руския Център за примиряване на враждуващите страни. Завършил е образованието си в Краснодарското висше военно авиационно училище за пилоти.", "date": "2018.02.05", "title": "Загиналият в Сирия пилот е предложен за звание Герой на Русия"}
{"url": "https://www.24chasa.bg/novini/article/6700298", "text": "Германската държава призна, че хиляди алжирски евреи, преживели Холокоста, имат право на обезщетения, предаде ДПА. Както съобщи организацията \"Конференция за материалните искове на евреите към Германия\", евреи, които между юли 1940 и ноември 1942 г. са живели в Алжир и са били преследвани от нацистите, ще имат право на обезщетение в размер на 2556 евро. По света живеят приблизително 25 000 алжирски евреи, преживели Холокоста, като най-голямата група от тях е във Франция, заяви организацията, предава БТА. \"Това е отдавна закъсняло признание към голяма група евреи в Алжир, пострадали от антиеврейските мерки на съюзници на нацистите като режима във Виши\", каза Грег Шнайдер, заместник-председател на конференцията. Според организацията това е първият път, в който новопризната група от преживели Холокоста ще получи обезщетения от германската държава. Този месец в Париж ще бъде отворен регистрационен център, който ще има филиали в цяла Франция. Целта е оцелелите да могат да подават там документи за обезщетения. Според Музея на Холокоста \"Яд Вашем\" пронацисткото правителство във Виши е изземвало имуществото на евреите и е ограничавало назначаването им на работа. Войниците от Алжир, които били от еврейски произход, били въдворявани в трудови лагери.", "date": "2018.02.05", "title": "Германия ще обезщети хиляди алжирски жертви на Холокоста с по 2556 евро"}
{"url": "https://www.24chasa.bg/novini/article/6698873", "text": "Замълчавам от неудобство, след което питам притеснено: “Как си, Фани?”  Отгворът е бърз и еднозначен: “Справям се. Нали знаеш, че съм мъжко момиче!” Фани Белнейска е майка на жестоко изнасилените и убити през януари 2006 г. сестри Росица и Христина Белнейски. Убийството им потресе цялата страна и месеци, дори години наред беше сред най-обсъжданите теми в държавата. За тежкото престъпление признат за виновен и осъден на доживотен затвор без право на замяна от всички съдебни инстанции е рецидивистът Лазар Колев. Той изтърпява наказанието си в затвора в Пазарджик, като и до момента отрича вината си и твърди, че присъдата му е съдебна грешка. Обезобразените и голи тела на 18-годишната Росица и 15-годишната Христина са открити на 31 януари от овчаря Георги Дерменджиев в местността Грамадите, на няколко километра от Пещера. Няколко дни преди това около полунощ на 28 януари те напускат заведение в центъра на Пазарджик, където се забавлявали със съученици. Разделят се с приятелите си и тръгват пеша по централния бул. “България” към гарата, където живеят.  След този момент следите им се губят, докато не са намерени тeлата им. Майката Фани и бащата Стоимен подават сигнал в полицията за изчезналите си деца едва на 30 януари, но вече е безвъзвратно късно. Започва безпрецедентна за българските стандарти операция по издирване на извършителите на жестокото двойно убийство. В нея участват над 50 оперативни полицейски служители от Пазарджик, София и Пловдив, прокурори, следаватели и експерти. Мобилизиран в издирването на практика е и целият състав на полицейската дирекция в Пазарджик. Сформиран е оперативен щаб под ръководството на тогавашния пазарджишки окръжен прокурор Иван Даскалов. Следовател по случая е младият и неопитен тогава Атанас Илиев, който отговаря за Пещера. Оперативният екип се води от началника на “Криминална полиция” в Пазарджик Стоян Кочев. Лице на операцията и човекът, които обира всички негативи от разследването, е тогавашният директор на областната полицейска дирекция Жоро Стоицев. Аутопсията на убитите сестри показва, че двете са починали от тежки черепно-мозъчни травми вследствие на удари с тъп предмет. По-малката сестра Христина е и душена. Тя е била изнасилена вагинално преди смъртта си, а сестра ѝ Росица - анално. Умъртвяването им е извършено на неизвестно и до момента място, а на Грамадите само са били изхвърлени телата   В рамките на разследването са разпитани над 1000 лица. За първи път в родната криминалистика анални ДНК проби от Росица Белнейска са занесени от тогавашния вътрешен министър Румен Петков в САЩ. Направените изследвания в най-прочутата лаборатория на ФБР в Куантико обаче не успяват да извлекат ДНК профил на извършител. Безпрецедентно се прави неуспешен опит за искане на съдействие от САЩ и Русия, които да предоставят сателитни снимки от местността Грамадите в деня, за който се предполага, че там са изхвърлени телата на двете момичета от убиеца. Въпреки неимоверния обществен натиск и свършената огромна по обем работа повече от 2 г. след убийството резултат от разследването няма. Под угрозата следственото дело по случая да бъде спряно през април 2008 г. тогавашният зам. главен прокурор Камен Ситнилски, вече покойник, възлага разследването на двойното убийство на следователя от НСлС Веселин Мартински. Той на практика започва всичко отначало, след като се запознава детайлно с всичко свършено до момента от огромното по обем оперативното дело. След като прави следствен експеримент на Грамадите, Мартински възлага нова съдебномедицинска експертиза на телата на момичетата на националния консултант по съдебна медицина проф. Стойчо Раданов, който също вече е покойник. Професорът ексхумира телата на сестрите от гробището в пазарджишкото с. Главиница и извършва с екипа си нова аутопсия. Месец по-късно проф. Раданов обявява сензационно, че сестри Белнейски са убити при катастрофа. В публичното пространство се разпространяват небивали теории за смъртта на момичетата. Големият пробив настъпва през ноември 2008 г., когато експертът от Института по криминалистика на МВР Иван Иванов успява да извлече при ново изследване възложен от следовател Мартински ДНК профил на извършител от проби, взети от тъкан под ноктите на Росица Белнейска и влагалището на Христина. Сравнителният анализ показва, че извлечената ДНК е на Лазар Колев, който към онзи момент излежава присъда за грабеж в затвора в Пазарджик. В база данни на МВР се пази ДНК на Колев, който през 1998 г., 18-годишен, е задържан и осъден за изнасилване.  От вагиналните натривки на по-малката сестра Христина е извлечен втори ДНК профил на мъж, който и до момента не е открит. При всички разпити на Лазар Колев, дори и пред съдилищата в Пазарджик, Пловдив и ВКС той категорично отрича да е убил сестрите Белнейски, като твърди, дори че никога през живота си не ги е виждал. Колев обаче буквално е “закован” като извършител от съкилийника си Владимир Славов Иширковеца, с когото са заедно в ареста на националното следствие. В изблик на слабост пред Иширковеца Колев си признава, че е убил сестрите Белнейски. Славов съобщава за наученото и става главен свидетел на обвинението в процеса срещу Лазар Колев. Според обвинителния акт срещу него, изготвен от тогавашния окръжен прокурор на Пазарджик Димитрия Ганчева, пияният Лазар Колев качва в колата си на автостоп на централния булевард Росица и Христина в нощта на 28 януари 2006 г. Оставя по-малката сестра Христина при свой неизвестен до момента приятел, а в колата си опитва да изнасили по-голямата сестра Росица. Той обаче не знае, че момичето страда от рядкото заболяване вагенизъм, при което тя изпитва непоносими болки при проникване във вагината. Това е и причината Росица да не прави традиционен секс с дългогодишния си приятел Тончо. Така че, като не успява да проникне в момичето по нормалния начин, Лазар Колев изнасилва Росица анално. Минути по-късно двамата тръгват с колата. Ужасена от случилото се и смазана от болка, Росица Белнейска скача в движение от колата. Момичето е тежко ранено, но живо. Изпаднал в паника, Лазар Колев я доубива с дървен кол. Не му остава нищо друго, освен да ликвидира и Христина, която се превръща в неудобен свидетел.  Взема момичето от мястото, където го е оставил, изнасилва го, след което го души и доубива с удари по главата и тялото. Още същата нощ той прикрива следите, като изхвърля телата на жертвите си в местността Грамадите. След убийствата Лазар заминава за София, където предизвиква немотивиран грабеж на мобилен телефон от младо момиче и е задържан. Като рецидивист е осъден на 4,5 г. затвор за деянието си и на практика се скрива в пазарджишкия затвор. Процесът срещу Лазар Колев в Пазарджик започва през февруари 2011 г., а впоследствие от всички съдебни инстанции той е признат за виновен в убийството на сестри Белнейски и получава най-тежката доживотна присъда без право на замяна. Оттогава и до момента е в пазарджишкия затвор. Въпреки смъртта на дъщерите им семейство Фани и Стоимен Белнейски продължават да се борят с живота. През 2007 г. те първо вземат като приемно семейство 4-годишната Мария от дом в с. Лесичово, а след това я осиновяват. Детето се превръща в смисъл на живота им. На 3 февруари 2015 г. Стоимен Белнейски е открит мъртъв край коловоза на гарата в Пазарджик. Аутопсията показва, че дългогодишният железничар е починал от инфаркт, докато е на работа.  Въпреки втория голям удар на съдбата Фани Белнейска продължава да се грижи за осиновената си дъщеря Мария, която вече е 15-годишна ученичка. Фани работи в общинския старчески дом и с Мария живеят под наем във ведомствен апартамент на БДЖ в града. Фани не крие, че най-голямото желание е да бъде открит и вторият мъж, замесен в убийството на момичетата - този, чиято ДНК е открита във вагината на Христина. Следственото дело срещу неизвестен извършител за изнасилването на по-малката сестра обаче вече е спряно, заяви пред “24 часа” прокурор Димитрия Ганчева, която и в момента работи в пазарджишката окръжна прокуратура. Първият прокурор, започнал разследването на двойното убийство - Иван Даскалов, сега оглавява апелативната прокуратура в Пловдив. Продължава работата си като следовател в НСлС и човекът разкрил Лазар Колев - Веселин Мартински. Бившият директор на полицията в Пазарджик Жоро Стоицев отдавна е пенсионер от МВР, както и колегата му Стоян Кочев, който ръководеше оперативния екип при издирването на убиеца на сестрите. Най-вероятно основният свидетел на обвинението срещу Лазар Колев - Владимир Славов -Иширковеца е мъртъв През 2016 г. на пътя между Шумен и Силистра е открит автомобил, подгизнал от 4 литра човешка кръв. Изследванията показват, че кръвта е на Иширковеца. Според медици загубата на такова голямо количество кръв е несъвместимо с живота. Трупът на Славов още не е открит.", "date": "2018.02.05", "title": "12 г. след убийството на сестрите Белнейски делото срещу втория в зверството е спряно"}
{"url": "https://www.24chasa.bg/novini/article/6700306", "text": "Природозащитната организация \"Природата за хората и регионите\" е изпратила писмо до кмета на София Йорданка Фандъкова с искане да бъде забрането блокирането на кръстовищата в столицата в пиковите часове от митингуващи. Ето писмото:", "date": "2018.02.05", "title": "\"Природата за хората и регионите\" пише до Фандъкова: София не е на \"зелените\""}
{"url": "https://www.24chasa.bg/novini/article/6700313", "text": "Кремъл е силно обезпокоен от факта, че в ръцете на \"терористите\" в Сирия има преносими зенитно-ракетни комплекси (ПЗРК), заяви днес говорителят на руското президентство Дмитрий Песков, предаде ТАСС, цитирана от БТА. По думите му това е \"огромна опасност за всички държави\". Песков отказа да коментира твърдението на члена на руския Съвет на федерацията Игор Морозов, че ПЗРК, с който е бил свален руският изтребител \"Су-25\", е попаднал в Сирия от Украйна. \"Без да се разполага с точна информация\", каза той, \"всякакви изявления трябва да се правят много внимателно\". По-рано министерството на отбраната в Москва съобщи, че в събота бойци от радикалната групировка Фронт \"Ан Нусра\" са свалили руски изтребител \"Су-25\" в западната сирийска провинция Идлиб. Песков изрази съболезнования за гибелта на пилота на самолета. Той увери журналистите, че наличният потенциал на въоръжените сили на Русия в Сирия е достатъчен за крайния успех на мисията. Говорителят на Кремъл се позова на думите на президента Владимир Путин, че останалите руски военни и техника в Сирия са достатъчни \"за нанасяне при необходимост на съкрушителни удари по терористите\".", "date": "2018.02.05", "title": "Песков: Терористите в Сирия имат преносими зенитно-ракетни комплекси"}
{"url": "https://www.24chasa.bg/novini/article/6700367", "text": "Днес във врачанския окръжен съд тръгна делото за отвличане, грабеж и опит за убийство на таксиметров шофьор от козлодуйска фирма. В навечерието на Коледа през 2016 г. двама празнували в дискотека в крайдунавския град го наемат да ги откара до с. Хайредин. 23-годишният таксиджия Венцислав Тодоров познава добре добре почерпените Милен Младенов и Евстати Евстатиев и изобщо не подозира какво ще му се случи през следващите часове. Пристигнали в Хайредин, двамата разкарват известно време шофьора из селото, а после го нападат и го бият жестоко. Избутват Венци от шофьорското място и седналият зад волана Евстати откарва тексито край с. Ботево. Там връзват ръцете на пребития шофьор и го влачат по замръзналия местен язовир в търсене на място да го удавят. Пияните пътници не откриват такова място, връщат Венци до колата и отново го бият още по-жестоко, вземат и наличните в него 140 лв. После връзват Венци за кука зад таксито и така го влачат повече от половин километър по замръзнал земен път докато той загубил съзнание. Пострадалият бил открит по-късно случайно, изоставен край селото при минусови температури. Месеци наред пък продължи лечението му след разигралата се драма. Две години по-късно Венци все още е със сериозни болки в кръста, краката и с нарушено зрение. Според заключението на разширената медицинска експертиза, изготвена от 7 лекари, Тодоров е получил трайни физически и психически травми. Задържани дни след отвличането, двамата обвиняеми изкараха 8 месеца в следствения арест, но бяха освободени през ноември м.г. тъй като прокуратурата все още не бе предявила обвинителен акт срещу тях. Най-тежкото наказание, предвидено от закона е от 10 до 20 години затвор или доживотен престой зад решетките.", "date": "2018.02.05", "title": "Съдят двама, пребили и опитали да удавят таксиметров шофьор"}
{"url": "https://www.24chasa.bg/novini/article/6700536", "text": "Криминалисти на РУ-Сливен задържаха извършител на тежко криминално престъпление. Това съобщиха от пресцентъра на МВР. Разследването е започнало на 4 февруари след получен сигнал за починала 56-годишна жена в дома си в град Кермен. При извършения на място оглед било установено, че смъртта е насилствено причинена. За случая веднага била уведомена Окръжна прокуратура-Сливен и образувано досъдебно производство. В резултат на предприетите незабавни оперативно-издирвателни действия, криминалистите са установили и задържали извършителя на тежкото престъпление – 62-годишен мъж, криминално проявен. Прокуратурата му е повдигнала обявения за извършено престъпление по чл.115 от НК. Мярката му за задържане е удължена до 72 часа, като предстои да бъде внесено искане за постоянното му задържане. Работата по документирането на случая продължава под наблюдението на прокуратурата.", "date": "2018.02.05", "title": "Обвиниха 62-годишен за убийството на жена в Кермен"}
{"url": "https://www.24chasa.bg/novini/article/6700582", "text": "С постановление на наблюдаващия прокурор в Районна прокуратура - Дупница, за срок до 72 часа, е задържан непълнолетният Хр. Георгиев, привлечен като обвиняем за извършен от него грабеж, съобщиха от прокуратурата, цитирани от БТА. От там припомниха, че  Той удряб пострадалата по главата и тялото и я намушкал  с нож във врата.", "date": "2018.02.05", "title": "Непълнолетният, нападнал жена в дома й в Дупница, остава в ареста за 72 часа"}
{"url": "https://www.24chasa.bg/novini/article/6700552", "text": "България за поредна година се нарежда сред най-демократичните страни, показва ежегодната класация на демокрацията по света на престижното англоезично издание „The Economist“. Нивата на демокрация в глобален мащаб продължават да спадат, като по-малко от 5% от света живее в пълна демокрация, сочат данните в десетото издание на престижната класация,  Индексът на демокрацията се измерва според 60 индикатора, разделени в пет широки категории. В изследването за 2017 година става ясно, че една трета от света живее под авторитарно управление, с голям принос на Китай към тенденцията. Като цяло през 2017-та 89 от 167 страни са получили по-нисък резултат от предишната година. За поредна година, от създаването на класацията до днес, като най-демократична страна в света е посочена Норвегия – с индекс 9,87. България е сложена в графата „демокрации с недостатъци“, заедно със страни като САЩ, Южна Корея, Япония, Италия, Франция, Португалия, Гърция, Чехия и Словакия. Оценката на страната ни за 2017 година е 7,03 от 10, като има леко повишение на оценката спрямо предходната година. По-демократични от България с оценки от 8 до 10 са скандинавските страни, Швейцария, Канада, Австралия, Нова Зеландия, Германия, Великобритания, Нидерландия и Австрия. На Балканите Гърция е най-демократичната страна с оценка 7,29, следвана от България. В останалите балкански страни се отчита поредна година на спад в индекса на демокрацията, с изключение на Македония и Албания, където има леко подобрение от предходната година. С изключение на Турция, като най-недемократична страна на Балканите е определяна Босна и Херцеговина с резултат от 4,87 за 2017 година. В Европа най-недемократичните страни за поредна година са Русия, Беларус, Азербайджан и Турция. Южната ни съседка попада в графата на хибридните режими, докато останалите три страни са определяни като авторитарни режими. В световен мащаб като най-недемократична държава очаквано е определена Северна Корея с оценка от 1,08 , следвана от Сирия, Чад, Централна Африканска Република и Конго. Най-висок ръст в индекса на демокрацията за една година отчита Гамбия. Африканската държава е управлявана 22 години под формата на диктатура, като през предната година за пръв път започва преход към демокрация. Това изкачва страната с цели 30 места в класацията. Най-голям спад в индекса на демокрацията за 2017 година отчита Венецуела. Южноамериканската страна променя статута си от хибридна демокрация на авторитарен режим през последната година.", "date": "2018.02.05", "title": "The Economist: България и Гърция най-демократични на Балканите"}
{"url": "https://www.24chasa.bg/novini/article/6700604", "text": "От днес се отменя грипната епидемия в областите Софийска област, Бургас и Видин. Това съобщиха от пресцентъра на Министерството на здравеопазването. На територията на трите области отпада забраната за провеждане на детските и женските консултации, свижданията в лечебните заведения за болнична помощ и поставянето на имунизации. Грипната епидемия се отменя и на територията на община Габрово. На територията на община Сливен грипната епидемия се отменя от 6 февруари 2018 г. Заради висока епидемична заболяемост грипната епидемия на територията на област Монтана се удължава до 11 февруари 2018 г. Занятия във всички учебни заведения в областта се преустановяват до 9 февруари, включително. Удължена е и грипната епидемия на територията на област Русе. Учебните занятия в областта се възстановяват от 7 февруари 2018 г. Всички останали противоепидемични мерки остават в сила до второ нареждане. С цел ограничаване на заболяемостта от грип на територията на общините Свиленград и Тополовград от 6 февруари 2018 г. до 9 февруари 2018 г., включително, се преустановяват детските и женски консултации, имунизациите и профилактичните прегледи, плановите операции и свижданията в лечебните заведения.", "date": "2018.02.05", "title": "Отмениха грипната епидемия в Софийска област"}
{"url": "https://www.24chasa.bg/novini/article/6700602", "text": "Жител на пловдивския квартал \"Източен\" е задържан, след като нанесъл побой на 8-годишен. Инцидентът е станал на 2 февруари в училище \"Димчо Дебелянов\". Тогава Васко Величков влязъл в сградата и поискал да разговаря с директора. В коридора срещнал съученик на дъщеря си, с когото тя била в конфликт, и му ударил няколко силни шамара. Момчето паднало на земята, а мъжът го изритал. При намесата на преподаватели той се държал грубо, заплашвал и обиждал. Детето веднага е било прегледано, но не са констатирани травматични увреждания. От районната прокуратура съобщиха, че Величков е задържан за 72 часа, а срещу него е образувано бързо производство за хулиганство, извършено с особена дързост и цинизъм.", "date": "2018.02.05", "title": "Баща влетя в пловдивско училище, би и рита 8-годишен съученик на дъщеря си"}
{"url": "https://www.24chasa.bg/novini/article/6700605", "text": "Защитата на бившия военен командир на босненските сърби Ратко Младич е поискала от Международния остатъчен механизъм, който пое делата на Международния трибунал за военните престъпления в бивша Югославия, да отмени произнесената му през ноември 2017 г. доживотна присъда, предаде ТАСС, цитирана от БТА. Защитата е оправдала искането си с влошеното здравословно състояние на Младич, който освен досегашните здравословни проблеми в последно време има леки когнитивни нарушения и лека степен на деменция. Според защитата тези заболявания, които не са били диагностицирани в затвора в Хага и не са били лекувани както трябва, не са позволили на обвиняемия да участва пълноценно в съдебния процес. Адвокатите на Младич са поискали също Международният остатъчен механизъм да разследва дейността на официалните лица и медицинския персонал в затвора на трибунала и по-специално на доктор Паулус Фалке по подозрение в неуважение на съда. Според адвокатите тези лица са възпрепятствали достъпа на защитата на Младич до медицински документи, свидетелстващи за истинското тежко състояние на подсъдимия, не са му осигурявали необходимите медицински грижи и не са позволявали преглед на генерала от независими лекари. На 22 ноември миналата година Международният трибунал осъди Ратко Младич на доживотен затвор за геноцид, престъпления срещу човечеството и нарушение на обичаите и законите за водене на война. Генералът се укриваше от правосъдието близо 16 години, преди да бъде арестуван в Сърбия през май 2011 г. и екстрадиран в Хага. По време на престоя му в Хага здравословното състояние на Младич се влоши сериозно, но трибуналът отхвърли предложенията за лечението му в Русия или в Сърбия. В затвора Младич преживя два инсулта и един инфаркт. Защитата на генерала съобщи по-рано, че ще обжалва присъдата на трибунала. Срокът за обжалване изтича на 22 март тази година.", "date": "2018.02.05", "title": "Защитата на Ратко Младич поиска отмяна \nна доживотната му присъда"}
{"url": "https://www.24chasa.bg/novini/article/6700633", "text": "В ранните понеделнишки часове върволица от хора отново изви километрична опашка пред начална станция на лифта в Банско. Гледката стана типична за курорта, който от години наред се бори за разрешение за изграждане на втори кабинков лифт, който да стига до м. „Шилигарника” и да раздели потока от хора и на начална станция, и в горните части на ски зоната. Тази сутрин скиорите бяха принудени да чакат около 2 часа, за да се качат на лифта и да стигнат до Бъндеришка поляна. Не по-спокоен беше и автомобилният трафик към планината, тъй като голяма част от хората избират тази алтернатива, за да достигнат до ски зоната. Микробусите, с които се извозват туристи към планината, както и засиленият трафик от частни автомобили, превърна планинския път в натоварен участък.  Работата на кабинковия лифт започна около 8:00 часа сутринта, но въпреки това до обедните часове опашката не намаля. Големият поток от хора планирали почивки, дълги уикенди, както и възползващи се от междусрочната ваканция на учениците, предизвика голямо чакане в подножието на планината. „Чакам от часове и докато не се пристъпи към изграждането на нов кабинков лифт ще продължава тази безумна ситуация. Опитвали сме да се качим с кола, положението не е по-розово. Просто хората са много и курортът трябва да отговори на очакванията на всички. Пълен абсурд е да губим толкова време в чакане особено при невероятните условия, които времето ни предоставя в момента”, споделя Невена от София. „Тук вече толкова се отчаяхме, че превърнахме бедата в шега и вместо „За много години” си пожелаваме „За много кабини”. За всички ще е по-добре да има втори кабинков лифт, защото освен че ще подобри условията в курорта, ще създаде и нови работни места за региона”, категоричен е местен управител на ресторант в Банско. Миналата година Банско бе отбелязан като един от 10-те най-добри зимни курорта в световен мащаб. Но развитието на курорта бе блокирано от безкрайните протести на малки групи хора срещу изграждането на втори лифт. Лъч надежда за местните хора и за всички гости на Банско е правителственото решение от края на миналата година, което разрешава изграждането на нов лифт.", "date": "2018.02.05", "title": "Два часа се виси на опашка пред лифта в Банско (Снимки)"}
{"url": "https://www.24chasa.bg/novini/article/6700643", "text": "Пилотът на руския изтребител \"Су-25\", който бе свален в края на миналата седмица над Сирия, се е самоубил с граната, за да не бъде заловен. Това съобщи днес министерството на отбраната в Москва, цитирано от ДПА и ТАСС. Летецът майор Роман Филипов, чиято машина била поразена от преносим зенитноракетен комплекс катапултирал и паднал на земята в района на населеното място Тел Дебес, намиращо се под контрола на \"терористите\", казаха от ведомството. Филипов се отбранявал с личното си оръжие, но когато бил тежко ранен и обкръжен отблизо, се самовзривил с граната. За проявената смелост и героизъм министерството на отбраната ще представи майор Роман Филипов за удостояване със званието \"Герой на Руската федерация\", предава БТА. Говорител на групировката \"Хаят Тахрир аш Шам\" (Организация за освобождаване на Левант), смятана за сирийски клон на Ал Каида, заяви, че самолетът е свален в отмъщение за руските бомбардировки в Сирия. \"Това е за да знаят престъпните нашественици, че нашето небе не е пикник за тях и че не могат да минават, без да заплатят цената\", казва говорителят Махмуд Туркистани, чието изявление е разпространено от свързаната с групировката новинарска агенции, посочи ДПА. Руският \"Су-25\" вероятно е бил поразен в десния двигател с ракета с топлинно насочване, изстреляна от ръчна установка върху рамо, казва руски експерт. Това означава, че изтребителят е летял на относително малка височина. Оръжието вероятно е съветска ракета \"Стрела\" или американска \"Стингър\", твърди Владимир Шаманов, шеф на парламентарната комисия по отбрана, цитиран от агенция Интерфакс. Подвигът на майор Филипов ще заеме достойно място в историята на руската армия, каза днес главнокомандващият на Въздушно-космическите сили (ВКС) на Руската федерация генерал-полковник Сергей Суровикин. По думите му гибелта на летеца е голяма загуба за ВКС и за всички, за които той е бил \"истински другар, наставник и образец за подражание\", съобщи ТАСС.", "date": "2018.02.05", "title": "Пилотът на сваления руски самолет в Идлиб се самоубил с граната, за да не го заловят"}
