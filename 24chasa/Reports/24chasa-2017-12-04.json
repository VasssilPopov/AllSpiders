{"url": "https://www.24chasa.bg/novini/article/6593630", "text": "Домашен конски суджук, магарешка пастърма, кайма, биофиле “Елена” търгуват онлайн колбасари от Горна Оряховица. Домашните майстори събират заявки чрез популярни сайтове, като избягват данъци и проверки от контролните органи. От агенцията по храните във Велико Търново предупредиха, че съмнителните храни от нерегистрирани производители и без етикети могат да бъдат опасни за здравето. Шефът на търновската дирекция по безопасност на храните Станимир Спасов заяви, че в новия Закон за храните има предложения за ограничаване на безконтролното предлагане на храни по интернет. .", "date": "2017.12.04", "title": "Продават колбаси по интернет"}
{"url": "https://www.24chasa.bg/novini/article/6593694", "text": "След Тери Ричардсън, друг известен моден фотограф - Брус Уебър бе обвинен в сексуален тормоз от млад манекен, който е завел дело срещу него в Ню Йорк, предаде Франс прес. Според оплакването, представено пред Върховния съд на щата Ню Йорк, 71-годишният Уебър, който е работил за сп. \"Вог\" и е допринесъл за изграждане имиджа на известни брандове, като \"Калвин Клайн\" и \"Ралф Лорън\", подложил на тормоз манекена Джейсън Бойс през декември 2014 г., по време на фотосеанс в студиото си в Манхатън. Уебър поискал от Бойс, който тогава бил на 28 години, да се съблече, преди да го опипа. След това накарал младия мъж да го целуне, съобщи БТА. \"Ако ти се гласува доверие, можеш да стигнеш далеч - казал фотографът. - Докъде искаш да стигнеш? Какви са амбициите ти?\" Делото е заведено също срещу агенцията за манекени, за която работел Бойс, и срещу ръководителя й Джейсън Канър. В оплакването се уточнява, че Уебър имал сходно поведение към други мъже манекени, които му били изпратени от агенцията \"Соул артист\".", "date": "2017.12.04", "title": "Обвиниха модния фотограф Брус Уебър в сексуален тормоз"}
{"url": "https://www.24chasa.bg/novini/article/6593722", "text": "Ирландският министър-председател Лио Варадкар каза, че е научил, че Великобритания и Европейският съюз са се споразумели за уреждането на заплетения въпрос за ирландската граница във връзка с Брекзит, но в последния момент сделката се е провалила, предаде Асошиейтед прес. Варадкар заяви, че висши служители от ЕС са му казали, че Великобритания \"е договорила текст за границата, изпълняващ нашите условия\". Ирландия и ЕС искат Великобритания да даде конкретни обещания, че няма да има \"твърда\" граница в Ирландия след Брекзит. След като обаче северноирландската Демократична юнионистка партия направи безкомпромисно изявление, лидерите на Великобритания и ЕС обявиха, че имат нужда от повече време за преговори, съобщи БТА. Варадкар каза, че е \"изненадан и разочарован, че британското правителство, изглежда, не е в положение да завърши това, което е било договорено днес\". Той обаче изрази надежда, че може да бъде постигната сделка преди срещата на върха на ЕС по-късно този месец. Председателят на Европейската комисия Жан-Клод Юнкер заяви, че още не е постигнато споразумение за условията за излизане на Великобритания от ЕС. Той каза, че позициите на двете страни до голяма степен са се сближили, и изрази надежда за постигане на споразумение преди срещата на върха на 14-15 декември. Председателят на Европейския съвет Доналд Туск заяви, че времето за постигане на споразумение между ЕС и Великобритания за условията за Брекзит силно намалява, но все още е възможно до следващата седмица да се стигне до сделка, която да отблокира преговорите за бъдещо търговско споразумение, посочва Ройтерс. Туск каза след среща с британската министър-председателка Тереза Мей, че е бил готов да представи ръководни принципи на ЕС за подобни бъдещи отношения, но липсата на споразумение за условията за Брекзит не е позволило това.", "date": "2017.12.04", "title": "Ирландия: Споразумението за ирландската граница между Лондон и ЕС се провали в последния момент"}
{"url": "https://www.24chasa.bg/novini/article/6593649", "text": "Категорично не е оказван натиск върху БАН за смекчаване на доклада за АЕЦ “Белене”. Това, което екипът предаде на 15 септември като междинен доклад, е включено като резултати в окончателния, подаден на 14 ноември. Това заяви проф. Александър Тасев - ръководител на екипа, изготвил доклада на БАН, на специална пресконференция в понеделник. Тя трябваше да отговори на публикации, че имало секретен доклад, в който се посочва, че проектът за АЕЦ “Белене” е неизгоден, но становището на учените е смекчено под натиск от правителството. Междинният доклад на учените за АЕЦ “Белене” представял само песимистични варианти с възможно най-високите разходи и най-ниските цени на тока. В окончателния доклад са представени три сценария - песимистичен, оптимистичен и умерен. “Започнахме с възможно най-песимистичния сценарий, за да не ни обвинят, че започваме с най-оптимистичния. При песимистичния сме дали 90 варианта, никой от които не е жизнеспособен. При промяна на съответните параметри в сценария проектът може да стане жизнеспособен”, уточни Тасев. Той обясни, че по договор БАН е трябвало да представи резултати до 15 септември, но поради липса на време да се разработят всички сценарии е предаден междинен доклад. В писмо към него пише, че тепърва предстои да се изготвят и останалите сценарии. След 15 септември учените са разгледали и сценария, който пренася модела на унгарската АЕЦ “Пакш 2”, при който Русия отпусна заем, а той се изплаща с продадения ток от централата. В този случай всички модели за АЕЦ “Белене” били жизнеспособни. Имало и други модели, които можело да се реализират. “Нищо от това, което предадохме на 15 септември, не е махнато от окончателния доклад”, каза Тасев. Ученият обеща, че до края на деня ( ) ще изпрати писмо с молба до БЕХ да се публикуват всички резултати от доклада, както и предварителните обосновки - икономическото развитие на потреблението, на пазарите, на енергийните мощности. “Надявам се в следващите дни БЕХ да реширезултатите да бъдат публикувани. Надявам се, тогава да отпаднат много от въпросите”, каза Тасев. “Вариантът с договори като за тецовете в Маришкия басейн 3 вече не може да се повтори. ЕК няма да допусне държавна помощ от такъв вид. Или АЕЦ “Белене” ще се реализира пазарно, или няма да стане. Либерализацията напредва, след 2020 г. КЕВР вече няма да определя цените на тока по този начин”, допълни Тасев. Той уточни, че БАН като консултант може да каже само в кои случаи е възможно да се постигнат необходимите параметри, за да се реализира проектът за нова атомна централа. По унгарския модел, който е разрешен от ЕК, това може да се случи. Но решението да се избере този модел е на правителството. Параметрите могат да се постигнат и в случай, в който държавата изобщо не влага собствен капитал. Според окончателния доклад, представен на 14 ноември от енергийния министър Теменужка Петкова и шефа на БЕХ Петьо Иванов, проектът АЕЦ “Белене” е жизнеспособен при цена под 10,5 млрд. евро. Съотношението привлечен и собствен капитал трябва да е 80 на 20%, при лихва върху заемите, по-ниска от 4,5%. И при пазарна цена от 73 евро на мегаватчас. Това е усреднената минимална себестойност на тока на централата, максималната е 91 евро. При надвишаване на тези параметри построяването на централата не е икономически обосновано, обявиха тогава от министерството и БАН.", "date": "2017.12.04", "title": "БАН: Не е оказван натиск за доклада за “Белене”"}
{"url": "https://www.24chasa.bg/novini/article/6593665", "text": "Близо 403 хил. българи получават минималната заплата - 460 лв. “В България продължава силното подоходно разделение на работещите българи - близо една четвърт от наемните работници, или около 600 хил. души, получават заплата под средната за страната”, съобщи президентът на КНСБ Пламен Димитров. Хотели и ресторанти вече масово назначават служителите си на минималната заплата. Близо 38% от всички заети в тези сектори работят срещу 460 лв., като техният ръст е скочил двойно през тази година. Това на сектора, коментира Димитров. Два пъти по-висока е заплатата в столицата в сравнение с тази във Видин, сравни той. От синдикатите припомниха, че искаха над милиард за по-високи заплати, а постигнатото в бюджета е малко над 600 млн. допълнително спрямо 2017 г. Чиновниците в държавата ще получат между 2 и 12,5% по-високи заплати. В домовете за социални грижи за хора с увреждания ще е между 7 и 13 %, което е наполовина от исканото от КНСБ. За Министерството на отбраната са предвидени по 100 млн. лв. годишно за увеличение на заплатите, а в системата на МВР - 55 млн. лева. Това ще позволи 15% увеличение на заплатите на полицаи и военни, които работят на терен, за сметка на почти нулево увеличение на възнагражденията на онези, които са “на бюро”. Според синдикатите стартовата заплата за медицинска сестра трябва да е поне 700 лв., а От синдикатите се надяват на 20% по-високи възнаграждения за спешните медици. Парите за заплати в регионалните здравни инспекции са 8 млн. лв. Училищното и детското здравеопазване получават 26 млн. лв. допълнително. В момента заплатите там са средно 600-650 лева. Парите в Изпълнителната агенция по горите са намалени с 1,7 млн. лв., което според КНСБ може да доведе до съкращения и дори до намаление на заплатите, които и без това са мизерни. Синдикатът продължава да настоява за стартова заплата за висшист от 700 лв., а минималната работна заплата да е поне 50% от средната. 20 хил. повече семейства ще получат детски надбавки през следващата година. Така общо 672 хил. родители ще могат да разчитат на помощта. За едно дете тя вече ще е 40 лв. на месец вместо досегашните 37 лв. За две деца сумата нараства от 85 на 90 лв., а за три - от 130 на 135 лв. Право на детски имат семействата с доход до 400 лв. на човек от домакинството. От 2018 г. обаче надбавка ще има и за тези с месечен доход между 400 и 500 лв. на глава. При тях помощта ще е в размер на 80% от нормалната, обясни социалният министър Бисер Петков пред БНТ. Това означава, че тези родители ще получават 32 лв. за едно дете и 72 лв. за две. Ще бъде увеличен и доходният критерий за отпускане на еднократна помощ при бременност и за първокласник. Сега такива помощи се дават на домакинства с доход до 400 лв. на глава, а от 2018 г. прагът се повишава до 450 лв. Според социалния министър трябва време за новата задача на трудовите инспектори да искат обявяване в несъстоятелност на фирма, която не изплаща няколко поредни заплати на повече от 30% от работещите. “Не е сериозно да се смята, че Инспекцията по труда ще може от първия ден след обнародването да предяви иск за производство по несъстоятелност, защото е необходима промяна в устройствения правилник”, каза Петков. Решението дали ще има отлагателен срок, е в ръцете на депутатине, напомни министърът.", "date": "2017.12.04", "title": "403 000 българи са на минимална заплата (Обзор)"}
{"url": "https://www.24chasa.bg/novini/article/6593638", "text": "Две жалби срещу обществените поръчки за изграждане на магистралата от София до Калотина ще забавят старта на строителството. Фирма \"Г2А\" е поискала от Комисията за защита на конкуренцията временно да бъдат блокирани действията по двата търга за аутобана. Срокът за произнасяне на КЗК зависи от вида на съответното производство. В това по Закона за обществените поръчки срокът е едномесечен от образуване на производството. Когато в жалбата е направено искане за налагане на временна мярка спиране на процедурата, КЗК се произнася в 7-дневен срок от образуването на производството. От Агенция “Пътна инфраструктура” обясниха, че не могат да коментират, преди регулаторът да се произнесе по жалбите. Стойността на единия участък е 117 млн. лв. Той е между Драгоман и Сливница. Отсечката трябва да се приведе към магистрални габарити, се посочва в заданието. Другата блокирана поръчка е за 141,7 млн. лв. и е за 14,5 км, които започват от Калотина. Планира се отсечката да е с по две ленти в посока и една аварийна. В отделни участъци ще бъдат подобрени геометричните елементи за постигане на проектна скорост от 100 км/ч, уточняват от АПИ. Поръчката трябва да бъде изпълнена в рамките на 852 дни, или 2 години и четири месеца. Това означава, че най-рано през 2020 г. пътят за Сърбия ще е по-широк Част от средствата са осигурени от механизма “Свързана Европа”. Крайният срок за подаване на оферти бе 13 ноември.", "date": "2017.12.04", "title": "Жалби спират магистрала от София до Калотина"}
{"url": "https://www.24chasa.bg/novini/article/6593607", "text": "          Делата за дворците “Врана” и “Царска Бистрица” продължават. Изпълнителната власт не може да се меси в работата на съдебната, а от компетенцията на парламента е да приеме специален закон за царските имоти. Това са основните изводи на работна група в Министерството на правосъдието, създадена за царските имоти. Тя имаше за задача да излезе с решение по заплетения казус с имотите на наследниците на бившите царе Фердинанд I и Борис III. “Работната група стигна до заключение, че изпълнителната власт в лицето на Министерския съвет не може да предприеме никакви действия, защото висящите дела са от компетенцията на съдебната”, обяви правосъдният министър Цецка Цачева. Тя, регионалният министър Николай Нанков и началникът на кабинета на земеделския Атанас Кацарчев представиха становището на работната група в понеделник. Причината за създаването ѝ е писмо от Симеон Сакскобургготски от 31 октомври То било адресирано до тогавашния шеф на парламента Димитър Главчев, премиера Бойко Борисов и омбудсмана Мая Манолова. В него Сакскобургготски искал да се “потърси уреждане на проблемите, свързани с т.нар. царска реституция, като се преценят фактите през годините”. Затова премиерът възложил проучване на въпроса В работната група влезли хора от правосъдното, регионалното и земеделското министерство, както и юристи, представители на Сакскобургготски. “В решението за мораториум за царските имоти, прието от 41-ото народно събрание, е посочено, че действието му се простира до приемането на специален закон. Това е от компетентността на законодателната власт”, е становището на работната група. Мораториумът, който е в сила от декември 2009 г., забрани на Симеон Сакскобургготски и сестра му Мария Луиза Хробок да се разпореждат с имотите до приемането на специален закон. Веднага след него държавата заведе поредица от дела срещу наследниците на Фердиданд I и Борис III. Първото дело, което тръгна още през 2008 г., бе започнато от Симеон Сакскобургготски. То бе срещу отказа на пловдивския областен управител да му предостави чифлика “Кричим”. Това дело, като и делата за хижите “Ситняково” и “Саръгьол”, са спечелени окончателно от държавата на 3 инстанции. Четири дела са висящи в съда. Преди три седмици регионалното министерство поиска две от тях - за “Царска Бистрица” и “Врана”, да бъдат спрени, докато се намери извънсъдебно решение на спора. Исканията за спиране вече са оттеглени, съобщиха в понеделник от регионалното ведомство. Следващото заседание по делото “Врана” е насрочено в Софийския градски съд за 8 май догодина. Делото за “Царска Бистрица” предстои да тръгне във Върховния касационен съд. То е спечелено на предните две инстанции от държавата. Другите две дела се водят от министерството на земеделието. Едното е за 16 540 дка гори в Рила и ще се гледа на 30 март. По него не е искано спиране. Там забавянето е заради експертиза. Четвъртото е за стопанството във “Врана”, което бе спечелено от държавата на 1-а инстанция в Софийския градски съд. В понеделник стана ясно и защо държавата още не е влязла във владение в “Ситняково” и “Саръгьол”. Причината е, че още не са платени 47 000 лв. на Симеон Сакскобургготски и Мария Луиза Хробок за направени подобрения в имотите. Държавата е задължена да го стори по силата на съдебните решения. Регионалното министерство на два пъти отправяло искане към Сакскобургготски да предостави банкови сметки, за да му бъдат преведени парите. До момента той не го бил сторил. По делата за имотите държавата е платила 1 080 000 лв. адвокатски хонорари, а 1,4 млн. лв. земеделското министерство платило по делата за горите. За решението на работната група съм информирала премиера, заяви Цецка Цачева. Тя каза, че в министерството нямат информация за 3-те дела, които Сакскобургготски води срещу България в Страсбург. Първото е от 2010 г. и е срещу мораториума. След решението на работната група казусът с царските имоти се прехвърля в парламента. Причината е в решението на Конституционния съд от 1998 г. Тогава единодушно съдиите обявиха за противоконституционен Закона за отнемането на имотите на Фердинанд, Борис и техните наследници, приет от Великото народно събрание през 1947 г. Конституцията казва, че само органът, чийто закон е обявен за противоконституционен, може да напише нов. Всички в парламента - и управляващи, и опозиция, да решат какво да се прави с царските имоти. Това е решението на ГЕРБ по казуса, научи “24 часа” от председателя на правната комисия на Народното събрание (НС) Данаил Кирилов. “Да се произнесе цялото НС. Ако има съгласие за такова обсъждане, имаме готовност да участваме, изследвали сме казуса назад във времето. Съобразили сме съществените факти, ясно ни е, че се водят дела в Европейския съд, подкрепяме принципите на конституцията за правовата държава и правовия ред, включително за защита на собствеността и за равнопоставеното третиране на лицата и субектите. В този случай обаче въпросът не е такъв, който следва да бъде решен от една парламентарна група, и ние не сме давали заявки в тази посока”, уточни шефът на парламентарната правна комисия. И разясни, че ако една парламентарна група се опъне, а другите са “за”, от ГЕРБ пак ще реагират. Консултации няма да инициират, защото проблемът не е на ГЕРБ, а казусът е принципен. “Никога не сме били в съюз с НДСВ, проблемът е изключително правен и неговото решение е в парламента. Иначе има различни варианти за решаването му, но това е въпрос на консенсус”, добави Кирилов. Срокове от Страсбург не ни притискат, увери той. Там даже имало едно първоначално забавяне, което за юристите е обяснимо с оглед на факта, че още текат съдебни дела. Кирилов напомни, че казусът е отпреди повече от 20 г. - има решение на КС и мораториум, гласуван от 41-ото НС през декември 2009 г., който действа до приемането на закон. “От ГЕРБ сме направили, каквото е трябвало тогава - обезпечили сме обществения интерес, но и си даваме сметка, че този казус трябва да бъде решен в реално време, като спазим максимално всички законови и конституционни искания, и съобразим всички съдебни решения и това на КС”, разясни Кирилов. Стигне ли се до решение, от ГЕРБ ще съобразят и всички факти относно разделянето на имуществото на наследниците на царя - на лично, на такова на интендантството, или смесено, каквито случаи също имало. “24 часа” потърси и лидера на депутатите от “Обединени патриоти” Волен Сидеров, който каза като дипломиран богослов: “Аз съм за връщането на монархията, но имотите са нещо ефимерно - човек не си ги носи на оня свят. Те са нещо, което се променя: днес са притежание на този, утре - на онзи. В Библията е записано: земята е Божие притежание. Ние сме само временно на този свят. Така че всяка борба за имоти не е нещо, на което човек да се посвети. Много по-висока цел от спасяването на имотите е да спасим душите си. И всеки умен човек, а аз смятам, че Н.В. Симеон Сакскобургготски е достатъчно умен човек, това го разбира много добре.” От “Воля” ще се запознаят подробно с целия казус и тогава ще решат. Докато тече съдебен спор за имотите на царя, политиците нямат никакво основание да се месят в работата на независимата съдебна власт. Около тази позиция се обединиха депутати от БСП и ДПС, макар двете партии още да не са обсъдили темата и да нямат официална позиция. “Когато тече съдебен спор, парламентът не трябва да се меси. Казусът с царските имоти днес изглежда като сделка и договорка, която е абсолютно неприемлива за нас”, коментира зам.-шефът на лявата група Жельо Бойчев, който уточни, че изразява лично мнение. “Държавата води дела - ако ги спечели и ако реши, нека след това да дари имотите на царя. Но не виждам база и основание за каквато и да е договорка чрез участието на парламента”, допълни Бойчев. Късно е за дискусия, абсурд е да продкрепим и закон за царските имоти, при положение, че има мораториум на парламента, коментира още той. При висящ имуществен спор в съда намесата на политиците в работата на независимата съдебна власт е крайно неуместна, каза и зам.-шефът на групата на ДПС Хамид Хамид и също уточни, че това е лично мнение.", "date": "2017.12.04", "title": "Тест с имотите на Симеон II за власт и опозиция (Обзор)"}
{"url": "https://www.24chasa.bg/novini/article/6593737", "text": "Йеменският президент Абд Рабу Мансур Хади призова йеменците да се обединят срещу шиитските бунтовници хуси, които той определи като \"ирански милиции\" и \"кошмар\", предаде Асошиейтед прес. Хади, който е в самоналожено изгнание в Рияд, направи обръщение по телевизията няколко часа след като хусите убиха бившия йеменски президент Али Абдула Салех, който по-рано им беше съюзник. Силите на Салех и хусите се съюзиха срещу правителството на Хади през 2014 г., като го принудиха да търси военна намеса от съседните държави. Когато съюзът между Салех и хусите започна да се разпада, Хади предложи възможност за ново начало на отношенията с бившия президент дни преди той да бъде убит. \"Йемен преживява решителен, повратен момент, в който е необходимо нашето единство и непоколебимост пред лицето на тези сектантски милиции\", каза Хади, имайки предвид хусите, цитиран от БТА. Той изрази съболезнования за смъртта на Салех и определи него и другите убити при сраженията през последните дни като \"мъченици\". \"Нека обединим усилията си, за да сложим край на този кошмар\", заяви Хади. По думите му правителствените сили ще подкрепят \"въстание\" срещу хусите в Сана.", "date": "2017.12.04", "title": "Президентът на Йемен призова за обединяване на усилията срещу хусите"}
{"url": "https://www.24chasa.bg/novini/article/6593775", "text": "България се стреми да затвърди позициите си в сектори с висока добавена стойност в науката и икономиката, като информатиката, електрониката и развитието на медицината и партньорството с Европейската космическа агенция е стъпка за постигането на тази цел. Това заяви президентът Румен Радев, който посети Европейската космическа агенция (ЕКА) в Париж и разговаря с генералния директор на Организацията Йохан Вьорнер. \"България притежава солиден научен потенциал, нужния опит и традиции в тази сфера и вярваме, че нашият принос към целите на Агенцията може да се повиши“, посочи Радев,  Йохан Вьорнер представи пред българския държавен глава работата на агенцията и оцени високо приноса на България в изследването на Космоса и сътрудничеството с Българския космически институт. България има статут на европейска кооперираща държава, което предоставя на страната ни възможността да използва инфраструктурата и услугите на Европейската космическа агенция за осъществяването на своите национални космически проекти.", "date": "2017.12.04", "title": "Румен Радев посети Европейската космическа агенция (Видео)"}
{"url": "https://www.24chasa.bg/novini/article/6593628", "text": "38-годишният сириец с български паспорт Амир Мохамед ал Хусаини е мозъкът на схемата за реекспорт на скъпи лекарства, разбита от ГДБОП и прокуратурата в петък, научи “24 часа”. Той е бизнесмен и магистър-фармацевт, но от 2011 г. няма право да практикува професията си, за която е взел диплома в България. Причината е, че през 2010 г. Амир Хусаини е арестуван като член на група за източване на ДДС. Повдигнати са му обвинения и в момента е подсъдим по дело в специализирания наказателен съд, показа наша проверка. Проблемите с полицията, прокуратурата и съда, както и лишаването му от права като фармацевт в миналото, не му попречили да организира нова схема - реекспорт на лекарства за милиони, платени с пари от здравната каса и изписвани от болници и аптеки. Сириецът Хусаини действал с връзките си сред медиците от времето, когато управлявал аптеки. Той е един от 7-те в престъпната група, които ще получат обвинения. Неслучайно една от аптеките, които разследващите са проверили по време на акцията, е в Сливница. Тя е на фирмата “Чирита”, която има и склад в София и лиценз за търговия на едро с лекарства Собственик и управител е Росица Томова. “Чирита” не се занимава с реекспорт. В момента не мога да ви дам връзка с Амир ал Хусаини и не искам да обяснявам нищо по телефона”, казва Росица Томова, която вдига един от телефоните на Хусаини, посочен в разрешителното на фирмата за търговия на едро. Другият, посочев в регистъра, е изключен. В разрешителното на “Чирита” за търговия на едро от 2014 г. като ръководител на склада в жк “Хаджи Димитър” е вписан точно Амир Мохамед ал Хусаини. Това е едно от хранилищата, където скъпи лекарства за онкоболни са били препакетирани и подготвяни за продажба в Европа, където са в пъти по-скъпи. В същото време тук е имало дефицит и пациентите трудно са ги намирали, а недобросъвестни доктори са ги изписвали фиктивно. Домашният адрес на Амир е посочен за кореспонденция с институциите. Правят впечатление и огромните приходи, които скромната фирма “Чирита” е реализирала от продажби. За 2016 година сумата е 26 млн. лв., а за 2015 - 30 млн. лв. Амир лл Хусаини има сестра, която е зъболекар. През 2009 г., вече с български паспорт, Амир ал Хусаини купува аптека на столичната ул. “Цар Иван Асен”. Взема обаче заем за общо 100 хил. лв. от двама бизнесмени и подписва запис на заповед. Не връща парите. След това те запорират аптеката му и тя хлопва кепенци. Оказва се, че докато е работил като аптекар и е продавал лекарства, Амир Мохамед ал Хусаини е участвал в банда за източване на ДДС. Това става ясно през 2010 г. след акция на полицията на в сградата на бул. “Черни връх” 59, известна като Меката на дедесарите. Задържани са 10 души, сред които е и сириецът. Там той има поддържаща роля. Ръководители са Иван Иванов и Христо Георгиев. Бандата организирала схема за издаване на фиктивни фактури, които се използвали от реални фирми, за да си приспадат ДДС. Групата регистрирала кухи дружества. В нея участват счетоводители, бизнесмени и спортисти. Амир Хусаини е обвинен за това, че е издавал фиктивни фактури, като ги е декларирал пред НАП за реални, в резултат на което са източени 315 хил. лв. от бюджета. Акцията на МВР и прокуратурата е предотвратява фиктивни сделки, от които са спестени над 30 млн. лв. 3 г. по-късно Хусаини, двамата босове и съучастниците им са предадени на съд от прокуратурата. Делото още не е приключило. Хусаини рядко се явявал на заседанията и делото боксувало. СТОЯН НЕШЕВ Специализираната прокуратура ще повдигне обвинения до дни на заловената банда за незаконен износ на лекарства в чужбина от български болници. Уличените в аферата ще бъдат подведени под наказателна отговорност за 3 престъпления - за участие в престъпна група, данъчни престъпления и пране на пари, казаха за “24 часа” запознати. Според първоначалната информация на ГДБОП са били задържани 7 души. Те обаче останали зад решетките само 24 ч и в събота били пуснати. Не е ясно колко ще станат клиенти на прокуратурата. Засега обвиненията се бавят, тъй като се чакат заключения по съдебни експертизи Изводите на вещи лица са особено значими при данъчни машинации. Близки до разследването казаха, че схемата с изписването на лекарства, които да не се дават на болни, а да се преопаковат и да се изнасят в чужбина датира поне от 2015 г. По случая работят 6-7 прокурори и разследващи. Как върви делото, зорко следи и шефът на спецпрокуратурата Иван Гешев. Фармацевтичният бизнес в България се обявява категорично в подкрепа на действията на държавата срещу нелегалния износ на лекарства, обявиха в декларация от комитета по здравеопазване към КРИБ. В нея се твърди още, че законодателната недостатъчност в съчетание с постоянния натиск за намаляване на цените и маржовете на лекарствата стимулират сивата икономика и криминалните схеми в сектора на грижа за здравето. Компаниите - стратегически инвеститори в сектора на здравеопазването, настояват нелегалният износ на лекарства да бъде криминализиран. Основният закон в наказателното право у нас към момента не адресира разпространението на фалшифицирани лекарства, каквито по смисъла на закона са всички продукти, продавани извън регламентираната верига на лекарство-снабдяване, напомнят от работодателската организация. Осъществената преди 3 дни акция на държавните органи показва по недвусмислен начин, че злоупотребите в сектора са причинени именно от криминални лица и предприемането на законодателно-административни мерки срещу тях е безсмислено, след като тези лица и фирми не спазват и не зачитат закона изначално, мотивират искането си от КРИБ. Според фармацевтичния бизнес е наложително да се направи задълбочен анализ на причините за наличието на нерегламентиран износ: “А той показва, че е налице комплексно действие на много фактори - законодателна недостатъчност, ограничен ресурс на държавните органи да контролират фирми еднодневки, постоянен натиск за намаляване на маржове и цени на лекарствата, ниско заплащане на специалистите в здравеопазването и много други”. “Разкрита е една групировка, но не са премахнати причините утре да се появи следващата. Затова фармацевтичната индустрия, която спазва стриктно буквата на закона, отговаря на най-високите международни стандарти, има репутация и ясна роля в обществото, призовава за ефективни мерки срещу сивата икономика и криминалните практики”, настояват от КРИБ. ", "date": "2017.12.04", "title": "Сириецът Хусаини, организирал схемата с реекспорта на лекарства, участвал и в банда за източване на ДДС"}
{"url": "https://www.24chasa.bg/novini/article/6593571", "text": "Кохезионната политика не е просто трансфер на средства, а фактор за политическа и социална стабилност на целия континент. Тя може да облекчи икономическата имиграция в богатите страни и демографската криза в по-слабо развитите европейски държави. Това заяви президентът Румен Радев пред журналисти в Париж, след като проведе в Елисейския дворец среща с президента на Френската република Еманюел Макрон. Българският държавен глава е на работно посещение във Франция по покана на своя френски колега. Това съобщиха от прессекретариата на държавния глава. За да имаме ефективна Кохезионна политика, трябва да има ефикасни мерки за борба с корупцията. Формалните доклади не вършат работа, подчерта още Румен Радев и добави, че за това са необходими реални мерки. „Утре ми предстои среща с френския бизнес, на която ще обсъдим и условията за привличане на френски инвестиции в България“, посочи президентът. По думите на държавния глава провеждането на втора среща на ниво държавни глави, в рамките на четири месеца, е свидетелство за общата воля за засилено партньорство между България и Франция. „Изказах подкрепа за визионерския подход на френския президент към проблемите на Европа и му благодарих за подкрепата да основем в България клон на френското Национално училище за администрация за района на Югоизточна Европа, заяви Румен Радев. Държавният глава отбеляза и подкрепата на френската страна за създаване у нас на Международен изследователски, научен и лечебен център с технология от ЦЕРН, който може да се превърне в пример за европейска интеграция в нашия регион. Изграждането на реални отбранителни способности на Обединена Европа е необходимост, без които тя ще бъде непълноценен актьор на световната сцена, посочи още държавният глава и добави, че България разполага с немалък производствен и научен потенциал в отбранителната сфера, който трябва да намери място в общата европейска отбрана. Двамата президенти подчертаха и нуждата от европейска солидарност пред външните предизвикателства за ЕС като миграцията и тероризма. „Приемането на България в Шенген е важен фактор за допринасяне на повишаване на сигурността в Европа, защото сигурността на всеки европейски гражданин започва от сигурността на външните граници и България е такава граница“, категоричен беше Румен Радев и призова Европа да действа солидарно в защита на своята демокрация. Европейската перспектива на държавите от Западните Балкани в светлината на Българското председателство на Съвета на ЕС, също е била сред темите на разговора между двамата президенти, стана ясно от думите на Румен Радев. Президентът Еманюел Макрон изрази желание за развитие на двустранните отношения между България и Франция и постигането на резултати в три области. „Имаме общи перспективи по отношение на отбраната, икономическото сътрудничество и образованието, за които ще работим заедно”, посочи той. Президентът Макрон определи България и като важен партньор по отношение на дневния ред на Европейския съюз и изрази подкрепата си за предстоящото председателство на нашата страна на Съвета на ЕС. ”По време на Българското председателство се надявам да постигнем конкретен напредък за сътрудничеството на страните членки на ЕС по отношение на висшето образование в европейските университети”, каза още президентът Макрон.", "date": "2017.12.04", "title": "Радев: Кохезионната политика е фактор за политическа и социална стабилност в Европа"}
{"url": "https://www.24chasa.bg/novini/article/6593588", "text": "България се стреми да затвърди позициите си в сектори с висока добавена стойност в науката и икономиката, като информатиката, електрониката и развитието на медицината и партньорството с Европейската космическа агенция е стъпка за постигането на тази цел. Това заяви президентът Румен Радев, който посети днес Европейската космическа агенция (ЕКА) в Париж и разговаря с генералния директор на Организацията Йохан Вьорнер. В срещата участва и директорът на Българския космически институт към БАН професор Петър Гецов, съобщават от прессекретариата на президента.  Засиленото сътрудничество на страната ни с Европейската космическа агенция ще създаде и повече възможности и професионални перспективи за българските учени, инженери, студенти и университетски професори, като осигури финансова и материална подкрепа за националните и международни научни и приложни проекти. „България притежава солиден научен потенциал, нужния опит и традиции в тази сфера, и вярваме, че нашият принос към целите на Агенцията, може да се повиши“, посочи на срещата президентът. Генералният директор Йохан Вьорнер представи пред българския държавен глава работата на Агенцията и оцени високо приноса на България в изследването на космоса и сътрудничеството с Българския космически институт. България има статут на европейска кооперираща държава, което предоставя на страната ни възможността да използва инфраструктурата и услугите на Европейската космическа агенция за осъществяването на своите национални космически проекти. ЕКА ще осигури достъп и на български студенти до младежките програми на Агенцията, като Йохан Вьорнер прие поканата на президента Радев да посети страната ни за популяризиране на нейната дейност.", "date": "2017.12.04", "title": "Румен Радев: България се стреми да затвърди позициите си в науката и икономиката"}
{"url": "https://www.24chasa.bg/novini/article/6593605", "text": "Босненското правосъдие нареди поставяне под арест на босненски джихадист, задържан миналата седмица в Сараево с голямо количество оръжия, предаде АФП, като се позовава на съдебен източник. 25-годишният Емин Ходжич е бил осъден вече миналата година на една година затвор заради това, че през 2013 г. се е присъединил за три месеца към редиците на групировката \"Ислямска държава\", информира БТА. Миналата седмица Ходжич бе задържан на гарата на Сараево, недалеч от посолството на САЩ. В багажника на колата му полицаите намериха гранатомет, два автомата, голямо количество муниции, противопехотна мина и четири гранати, според прокуратурата. Общинският съд в в Сараево нареди поставяне под арест за един месец на Емин Ходжич, заяви за АФП говорителка на регионалната прокуратура в Сараево Азра Бавшич. Тя не уточни дали е установено мъжът да е имал терористични планове. За момента той е съдебно преследван за нелегално притежание на оръжия и експлозиви.", "date": "2017.12.04", "title": "Затвор за джихадист, задържан с голямо количество оръжия в Сараево"}
{"url": "https://www.24chasa.bg/novini/article/6593614", "text": "Министърът на отбраната на САЩ Джеймс Матис прикани днес ръководителите на Пакистан да удвоят усилията си в преследването на бунтовници и терористи, действащи необезпокоявано на пакистанска територия, предаде Асошиейтед прес, цитирана от БТА.  По време на пребиваването си в Пакистан Матис не направи изявления пред репортери. В съобщението на министерството на отбраната на САЩ се казва, че на срещите със своите домакини той е обсъдил мирния процес в региона и е потвърдил, че \"Пакистан трябва да удвои усилията си да се противопостави на въоръжени лица и терористи, действащи в страната\". В изявление на канцеларията на пакистанския премиер Шахид Хакан Абаси се съобщава, че Абаси е говорил за последните антитерористични операция на пакистанските сили за сигурност и е обещал Пакистан \"да продължи да извършва разузнавателно осигурени операции из цялата страна\". Освен това пакистанският лидер е оценил високо \"решимостта на САЩ да не позволяват използването на афганистанска територия срещу Пакистан\", се казва в общото комюнике. В него се казва, че двете страни желаят да продължат сътрудничеството си и че Пакистан играе важна роля в борбата за мир в Афганистан. Преди срещата си с шефа на Пентагона Абаси декларира, че страната му участва във войната срещу тероризма и има общи цели със САЩ в тази насока. Преди да пристигне в Исламабад, Матис каза пред придружаващите го журналисти, че желае да работи с пакистанците за справяне с общите проблеми. Той добави, че Вашингтон иска прагматични отношения с Исламабад, които да задълбочат сътрудничеството. Матис се срещна и с началник-щаба на армията Камар Джавед Баджуа, високопоставени пакистански представители и с посланика на САЩ Дейвид Хейл. Миналата седмица генерал Джон Никълсън, командващ силите на САЩ в Афганистан, каза, че няма промяна в подкрепата, която Пакистан оказва на въоръжените групировки. По думите му пакистански лидери са идвали в Кабул за среща с афганистанския президент Ашраф Гани и очертали \"някои стъпки\", които щели да предприемат. \"Още не сме видели тези стъпки в действие\", каза тогава Никълсън.", "date": "2017.12.04", "title": "Джеймс Матис: Пакистан да удвои усилията си в борбата срещу тероризма"}
{"url": "https://www.24chasa.bg/novini/article/6593627", "text": "Според бившия премиер на Великобритания Тони Блеър, трябва да бъде проведен втори референдум за излизането на страната от Европейския съюз, пише британският Guardian. Бившият лидер на лейбъристите заяви, че британците заслужават втори вот, тъй като обещанията за 350 милиона паунда седмично, които вместо да бъдат внасяни в Европейския бюджет ще се използват за националната здравна служба, се оказаха неверни. „Когато фактите се променят, смятам че е редно хората да получат шанс да сменят мнението си“ коментира в ефира на местно радио бившият министър-председател, цитиран от \"Фокус\". На въпроса дали неговата цел е да спре Брекзит, Блеър потвърди с думите „да, точно така“. „Волята на хората е нещо променливо“, подчерта още той. Според Блеър, много хора са гласували с „ДА“ на референдума за излизане на Великобритания от ЕС заради икономически или културни проблеми. Те могат да променят мнението си ако техните затруднения бъдат решени без Брекзит.", "date": "2017.12.04", "title": "Според Тони Блеър трябва да има втори референдум за Брекзит"}
{"url": "https://www.24chasa.bg/novini/article/6593648", "text": "Делегация на Българската патриаршия е в Москва по покана на руския патриарх Кирил. Ловчанският митрополит Гавриил, Западно- и Средноевропейският митрополит Антоний, Русенският Наум и Старозагорският митрополит Киприян, Мелнишкият епископ Герасим участват в честванията по случай 100-годишнината от възстановяването на патриаршеския статут на Руската православна църква. Руският патриарх Кирил се срещна с делегацията на БПЦ и с други представители на православни църкви в московския катедрален храм “Христос Спасител”. На 3 декември в храма на българското наместничество в Москва беше отслужена литургия от архиереи на Руската и Българската православна църква. Български бизнесмен в Русия, родом от Гоце Делчев, даде тържествен обяд за представителите на Българската и Руската православна църква.", "date": "2017.12.04", "title": "5-има митрополити в Москва  при руския патриарх Кирил"}
{"url": "https://www.24chasa.bg/novini/article/6593458", "text": "Министър-председателят на Великобритания Тереза Мей заяви в понеделник, че продължава да е „сигурна“ в позитивния изход от преговорите за Брекзит тази седмица, въпреки че Великобритания и ЕС все още не са стигнали до съгласие, предава Франс прес, цитирана от Фокус. „Продължаваме да имаме различия по няколко въпроса и за тях ще се водят допълнителни преговори и консултации, но ще проведем още една среща преди края на тази седмица. Сигурна съм, че ще се стигне до позитивно разрешение“, заяви британският премиер пред репортери след края на работния обяд с председателя на Европейската комисия Жан-Клод Юнкер.", "date": "2017.12.04", "title": "Тереза Мей: Сигурна съм в позитивния изход от преговорите за Брекзит"}
{"url": "https://www.24chasa.bg/novini/article/6593463", "text": "Президентът на САЩ Доналд Тръмп каза, че му е много мъчно за бившия му съветник по национална сигурност Майкъл Флин, предадоха световните агенции, цитирани от БТА. \"Много ми е мъчно за генерал Флин, много ми е мъчно\", каза Тръмп, преди да отпътува за американския щат Юта. \"Хилари Клинтън излъга на няколко пъти ФБР и нищо не й се случи. Флин излъга и животът му беше съсипан\", допълни Тръмп. В петък Майкъл Флин призна, че е направил неверни изявления пред федералната полиция относно разговорите си с руския посланик във Вашингтон Сергей Кисляк. Той каза, че е действал точно според инструкциите на \"високопоставен представител\" на екипа на Тръмп за предаване на властта, но не назова име. Според американски медии става дума за Джаред Къшнър - зет и съветник на Тръмп.", "date": "2017.12.04", "title": "Тръмп: Много ми е мъчно за Флин"}
{"url": "https://www.24chasa.bg/novini/article/6593482", "text": "Българският министър-председател Бойко Борисов ще бъде домакин на среща на държавите от Западните Балкани и Световната банка, на която ще се обсъди бъдещето на Коридор №8. Срещата ще се състои на 6 декември, сряда,  Форумът ще бъде открит от премиера Борисов и Кристалина Георгиева, която ще бъде в качеството си на представител на СБ. Сред гостите ще бъдат премиерите на Република Македония и Албания Зоран Заев и Еди Рама. Най-вероятно Борисов ще има двустранни срещи с тях, но това ще бъде уточнено допълнително. Една от темите, която със сигурност ще бъде засегната, е коридор №8. Той трябва да свърже България с Албания през Македония. По време на неотдавнашните си разговори със Зоран Заев в Струмица, състояли се на 23 ноември, премиерът Борисов заяви, че Коридор №8 ще свърже Европа с Азия. Той го сравни с пълноводна река, по която ще преминават стоки и хора. Надявам се през следващите години строежът на Коридор №8 да стане необратим, заяви тогава той. „Интересът за финансиране е много голям, защото всички виждат, че той може да се реализира... Това е тема, която е сигурно, че ще стане, защото е осъзната от всички... Направено е доста по трасетата на Коридор №8 като отчуждаване. При повече натиск и гарантирано финансиране проектът може да се осъществи“, каза в Струмица Борисов. На срещата в София /на 6 декември/ от македонска страна, освен премиерът Заев ще участва и вицепремиерът, отговарящ за икономическите въпроси Кочо Ангюшев. Преди пристигането си в София той заяви: „За какъв бизнес, за какъв обмен на стоки и капитали можем да говорим, когато от Скопие от София или от Скопие до Тирана за 200 км губиш 5 часа“. ", "date": "2017.12.04", "title": "Борисов събира Заев, Рама и Световната банка за Коридор №8"}
{"url": "https://www.24chasa.bg/novini/article/6593475", "text": "Още от приемането на европейската програма на работа са обхванати 147 300 души. Чрез съответните европейски програми искаме хората в трудоспособна възраст да бъдат включени на пазара на труда. Натъкнахме се на злоупотреби с източване на средства от социалната система, каза заместник-министърът на труда и социалната политика Султанка Петрова в предаването \"Още от деня\" по Срещите, които правя в различни региони, показват, че има хора на 30 години, които не са били включени в пазара на труда все още. Това е проблем, който е бил много неглижиран в годините. Всички здрави хора трябва да бъдат включени на пазара на труда, допълни тя. ", "date": "2017.12.04", "title": "Султанка Петрова: Попаднахме на злоупотреби с източване на средства от социалната система"}
{"url": "https://www.24chasa.bg/novini/article/6593495", "text": "Албанският външен министър Дитмир Бушати очаква Европейският съюз да признае напредъка, постигнат от Албания, и напролет да препоръча начало на преговори за присъединяване на страната, предаде агенция МИА. Бушати поздрави това, че България постави Западните Балкани като главен приоритет на нейното председателство и изрази надежда, че следващите шест месеца ще бъдат ключови за всички страни в региона. \"Докато се приближаваме към българското председателство на ЕС, което трябва да започне от Нова година, и анализирайки засиленото взаимодействие между страните от Западните Балкани и ЕС през изминалите две години, ясно е, че това ще бъде ключова година за приемане на страните от Западните Балкани в ЕС\", написа Бушати в авторски текст за Юроактив, публикуван днес, информира БТА. Той напомни, че през февруари ЕК ще представи новата стратегия за разширяване. \"Очакваме документ с ясна визия и искаме да видим, че Западните Балкани и Албания са специална част от тази визия\", посочва Бушати. Според него процесът на съживяването на процеса на разширяване на ЕС ще подтикне развитието в региона и ще бъде силно средство за противопоставяне на популистките идеи и пропагандата на \"антиевропейските страни\".", "date": "2017.12.04", "title": "Дитмир Бушати: Албания очаква да започне преговори за членство в ЕС"}
{"url": "https://www.24chasa.bg/novini/article/6593507", "text": "Премиерът Бойко Борисов проведе телефонен разговор с министъра на външните работи на Австрия и председател на спечелилата парламентарните избори Австрийска народна партия Себастиан Курц. Борисов и Курц, който е натоварен да състави правителство и се очаква да поеме канцлерския пост до седмици, обсъдиха възможностите за по-силно партньорство и сътрудничество между България и Австрия, както и предизвикателствата в рамките на Европейския съюз. Това съобщиха от пресслужбата на Министерски съвет.  В контекста на председателство на Съвета на ЕС, което веднага след България ще бъде поето от Австрия, двамата обсъдиха теми, свързани с бъдещите процеси и реформи в общността. „Фактът, че председателствата на двете държави са едно след друго, дава голям шанс за постигане на по-добри резултати“, подчерта Себастиан Курц. Премиерът Борисов използва възможността да го запознае с предстоящата среща на върха на тема „Западни Балкани“ в София, която ще се проведе през май, в рамките на Българското председателство. Двамата лидери поясниха, че ще обединят усилията си за Западните Балкани и изразиха убеждение, че заедно в рамките на една година България и Австрия ще допринесат за постигане на голяма крачка напред в развитието на региона. В това число по-добра свързаност и трайни резултати по европейския път на държавите от Западните Балкани. Курц отправи покана към Борисов да бъде негов пръв официален гост във Виена на 1 януари, а българският премиер подчерта, че го очаква като колега в Европейския съвет.", "date": "2017.12.04", "title": "Борисов се чу по телефона със Себастиан Курц, обсъдиха Западните Балкани"}
{"url": "https://www.24chasa.bg/novini/article/6593508", "text": "Бившият президент на Йемен Али Абдула Сaлех беше убит днес при опит да напусне столицата Сaна. Конвоят му е бил подложен на обстрел от бойци от племето хуси, които контролират Северен Йемен с помощта на Иран. Силите на Салех и хусите бяха съюзници до края миналата седмица, когато сваленият от власт в разгара на Арабската пролет президент обяви, че преминава на страната на воюващата срещу хусите регионална коалиция, начело със Саудитска Арабия,  Бунтовниците хуси разпространиха видео с мъртвия САлех.", "date": "2017.12.04", "title": "Бившият президент на Йемен беше убит при опит да напусне столицата Сaна"}
{"url": "https://www.24chasa.bg/novini/article/6593497", "text": "“Аз съм за връщането на монархията, но имотите са нещо ефимерно - човек не си ги носи на оня свят. Те са нещо, което се променя: днес са притежание на този, утре - на онзи. В Библията е записано: земята е Божие притежание. Ние сме само временно на този свят. Така че всяка борба за имоти не е нещо, на което човек да се посвети. Много по-висока цел от спасяването на имотите е да спасим душите си. И всеки умен човек, а аз смятам, че Н.В. Симеон Сакскобургготски е достатъчно умен човек, това го разбира много добре.\" Това заяви като дипломиран богослов лидерът на депутатите от \"Обединени патриоти\" Волен Сидеров пред “24 часа”. Коментарът му бе по повод новината, която първо ние съобщихме - че ГЕРБ няма да инициира нищо относно казуса с царските имоти и специален закон за тях ще има само в случай, че и управляващи, и опозиция в парламента го поискат.", "date": "2017.12.04", "title": "Сидеров: Царят знае, че по-важно е спасението на душата, не на имотите"}
{"url": "https://www.24chasa.bg/novini/article/6593573", "text": "Ще работя активно за популяризирането на българските стоки и услуги в Канада. Приоритет за нас е да увеличим двустранния търговски стокообмен във всички области от взаимен интерес. Това заяви заместник- министърът на външните работи Георг Георгиев пред ръководството на Канадско-българската бизнес мрежа (Canada-Bulgaria Business Network - CBBN), с които се срещна в Торонто на 3 декември. Той е на работно посещение в Канада, което ще продължи до 6 декември. Това съобщиха от пресцентъра на МВнР. Пред представителите на бизнеса заместник-министър Георгиев заяви, че в икономическата сфера съществува значителен неоползотворен потенциал, който трябва да бъде реализиран. В рамките на срещата той пое ангажимент да работи за организирането на ежегодно изложение на български продукти и услуги в Канада по примера на българо-канадския бизнес форум \"Защо Канада?\", който се проведе през ноември в София. „Всеобхватното икономическо и търговско споразумение между ЕС и Канада създава нова, по-благоприятна политическа, правна и икономическа рамка за задълбочаване на сътрудничеството между Брюксел и Отава, но разкрива и много нови възможности в двустранен план, от които трябва да се възползваме максимално“, подчерта Георг Георгиев пред представителите на бизнеса. Според него освен възможностите на СЕТА, за да се насърчи износът на българска продукция в Канада е необходимо да се изградят и работещи платформи за популяризирането й.", "date": "2017.12.04", "title": "Зам.-министър Георг Георгиев: Ще работя  за популяризиране на българските стоки в Канада"}
{"url": "https://www.24chasa.bg/novini/article/6593633", "text": "Лекари от Научно-клиничния център по оториноларингология към Федералната медико-биологична агенция на Русия извършиха втората в страната операция за поставяне на ретинален имплант, предаде ТАСС. Имплантът бе поставен на 57-годишна пациентка от Челябинск, която е сляпа и глуха. Първата операция за поставяне на ретинален имплант в Русия бе извършена през лятото т.г., а втората - днес в базата на центъра, предаде БТА. Пациентката бе снабдена с апарат, който се състои от очила с миниатюрна видеокамера, блок за обработване на видеосигнали и електростимулатор - ретинален имплант с 60 електрода, който се поставя в ретината. Посредством кабел изображението се предава и обработва в блока. След това преобразуваният сигнал се връща в очилата и чрез безжична връзка се отправя към електродна решетка, която е имплантирана в ретината и генерира слаби електрични импулси. Те стимулират малкото останали функциониращи нервни клетки в ретината на пациентката.", "date": "2017.12.04", "title": "Лекари извършиха втората операция за поставяне на бионично око на пациент в \nРусия"}
{"url": "https://www.24chasa.bg/novini/article/6593685", "text": "у нас заради пробиви в киберсигурността по света напоследък, препоръча проф. Михаил Константинов на конференцията по изборни системи. САЩ, Германия, Холандия се отказват от този тип вот, за да се изчистят проблемите, посочи той. Вот по интернет от вкъщи не може да се контролира, каза социологът Андрей Райчев. Според него с въвеждането му у нас ще се увеличи купеният вот. В групата на купените избиратели ще има повече млади и грамотни хора, които ще гласуват от вкъщи срещу пари, прогнозира изборният експерт Димитър Димитров. Според социолога Кольо Колев с внедряването на вот по интернет ще изчезне и изборната социология, защото реалността ще бъде подменена с виртуална. “Това ще е само началото на разгръщането на големия Биг Брадър, убеден е социологът. ", "date": "2017.12.04", "title": "Електронният вот да се отложи"}
{"url": "https://www.24chasa.bg/novini/article/6593636", "text": "Наднормени стойности на тежки метали в реките край Златоград показват резултатите от проби, взети от Басейнова дирекция и от РИОСВ - Смолян. Пробите са взети от общо 6 места в региона. Според експертите най-вероятната причина за констатираното замърсяване с металите е изтичане на руднични води от стари изоставени рудници в района. В питейните води няма замърсяване. Част от замърсяванията са открити на 100 метра след хвостохранилището “Ерма река”, което се експлоатира от “Горубсо - Златоград”. и най-вероятно са от него. Срещу предприятието ще започне административно-наказателно производство, казаха от двете институции.", "date": "2017.12.04", "title": "Тежки метали във водата на Златоград"}
{"url": "https://www.24chasa.bg/novini/article/6593449", "text": "Председателят на Европейската комисия Жан-Клод Юнкер съобщи, че въпреки днешния \"приятелски\" разговор с британския премиер Тереза Мей, все още не е възможно двете страни да постигнат цялостно споразумение по оттеглянето на Великобритания от ЕС. Юнкер изрази това мнение в съвместно изявление с Мей, след което на журналистите не бе дадена възможност да задават въпроси, предава БТА.  Това не е провал, а начало на последния кръг преговори. Очаквам до края на седмицата преговорите да бъдат възобновени, добави той. Въпреки големите ни усилия и напредъка от последните дни, има нужда от допълнителни преговори. Готови сме да възобновим преговорите по-късно тази седмица, сближихме позициите си днес. Тереза Мей е труден събеседник, защитава гледната точка на Великобритания енергично, както правя и аз от името на ЕС, обобщи Юнкер. Мей се ограничи единствено с оценката, че има \"голям напредък\". Тя се присъедини към мнението, че остават някои различия и има нужда от още договаряне. След като каза това, Мей се отправи на среща с председателя на Европейския съвет Доналд Туск. Разговорът й с Юнкер днес продължи близо четири часа - далеч над предварително предвиденото.", "date": "2017.12.04", "title": "Юнкер: Все още не е възможно цялостно споразумение с Лондон за Брекзит"}
{"url": "https://www.24chasa.bg/novini/article/6593310", "text": "Днес проведохме изключително важни разговори, обсъдихме нашите общи позиции и споделихме някои от смелите френски виждания за проблемите на Европа. България има амбициите да постави на масата най-критичните проблеми по времето на председателството ни. Напълно споделяме приоритета ви, че сигурността и отбраната са изключително важни за Европа. Това каза президентът на България Румен Радев след срещата си с френския президент Еманюел Макрон в Елисейския дворец в Париж.  \"България има голям потенциал в отношение на производството, и двамата очакваме разширяване на сътрудничеството между България и  Франция. Бихме желали да видим по-голямо инвестиционно присъствие на Франция в България. Благодарим на Франция за подкрепата за кохезионната политика\", допълни Радев.  \"В България работим усилено за борбата с корупцията. Една от задачите ни е да се предприемем и ефективни мерки за мигрантската криза. Мисля, че няма какво повече да се коментира за членството ни в Шенген. То е изключително важно за охраната на външните граници на ЕС\", допълни българският президент. ", "date": "2017.12.04", "title": "Радев: Искаме да видим повече инвестиции от Франция в България (Видео)"}
{"url": "https://www.24chasa.bg/novini/article/6593253", "text": "В петък на 01.12.2017 г. с тържествен водосвет беше открита официално новата фабрика за био храни на фирма Биостайл ООД в с.Брестовица. Позната на пазара с вече дългогодишното си присъствие и производството на ръчно приготвени пълнозърнести сладки, пръчици и сурови крекери, компанията вече ще може да разгърне целия си потенциал с много по-голям капацитет, възможности и оборудване. Събитието се състоя точно една година след първата копка на строежа в присъствието на кмета на с. Брестовица Любен Радев. Фабриката бе въведена в експлоатация през лятотото и вече няколко месеца работи с пълна сила и внася нов живот в бившия Стопански двор на селото, пълен с иначе изоставени постройки. БиоСтайл ООД е семейната фирма на Евгения и Димитър Стаменови. Идеята за биологично производство възникнала от желанието им да консумират истинска и чиста храна, съдържаща необходимите микроелементи и хранителни вещества, без изкуствени добавки, произведена от суровини, продукт на биологично земеделие. “2017 г. е много специална за нас, тази есен се навършиха 5 години от създаването на първите продукти с марка “Биостайл”, беше завършен строежът на новата ни производствена база и не на последно място най-новите ни продукти сурови хапки с Lactobacillus Bulgaricus спечелиха награда за най-добър нов продукт на най-голямото изложение за био и натурални храни в Лондон.” разказва развълнувана Евгения.", "date": "2017.12.04", "title": "Биостайл ООД откри нова фабрика за биохрани"}
{"url": "https://www.24chasa.bg/novini/article/6593328", "text": "Великобритания и Европейският съюз са постигнали споразумение, което гарантира, че няма да има \"твърда\" граница между Ирландия и Северна Ирландия след Брекзит, съобщи днес в Туитър главният политически кореспондент на вестник \"Дейли телеграф\", цитиран от Ройтерс. Договорката е била постигната между британските преговарящи, от една страна, и техните партньори от ЕС и Ирландия, от друга, броени часове преди днешната среща на премиерката Тереза Мей с лидерите на ЕС в Брюксел, за да може тя да парафира с тях окончателно споразумение за условията на Брекзит, съобщи БТА. \"Файненшъл таймс\" също съобщи, че е постигнат компромис за границата. Двете страни ще се съгласят да поддържат \"регулаторен режим\" между Северна Ирландия и Ирландската република след Брекзита, твърди вестникът. Председателят на Европейския съвет Доналд Туск каза днес, че е окуражен от напредъка на преговорите за избягване на физическа граница между Ирландия и Северна Ирландия, след като Великобритания напусне ЕС. Това засилва перспективата да се премине към разговори за бъдещите търговски отношения между Лондон и общността, отбелязва Ройтерс. \"Приближаваме се към достатъчен прогрес на декемврийската среща на върха на ЕС\", писа Туск в Туитър.", "date": "2017.12.04", "title": "Разбраха се: Без \"твърда\" граница между Ирландия и Северна Ирландия"}
{"url": "https://www.24chasa.bg/novini/article/6593131", "text": "Кремъл заяви днес, че президентът Владимир Путин е взел самостоятелно решението да се въздържи от незабавен отговор на американските санкции миналата година и че не е бил повлиян от бившия съветник по националната сигурност на САЩ Майкъл Флин, предаде Ройтерс, цитирана от БТА. В петък миналата седмица Флин призна пред съдия, че е излъгал ФБР за контактите си с Русия и се съгласи да сътрудничи на прокурорите, разследващи действията на обкръжението на Доналд Тръмп, преди той да поеме президентския пост. Разследващите федерални прокурори твърдят, че през декември миналата година Флин и руският посланик Сергей Кисляк са обсъждали санкциите срещу физически и юридически лица от Русия, наложени от администрацията на Барак Обама заради намесата им в президентските избори в САЩ. Москва отрича да се месила в изборите. Обама изгони 35 руски дипломати и блокира два руски дипломатически комплекса в САЩ. После Путин заяви, че ще изчака да види как ще се развиват двустранните отношения с новата администрация във Вашингтон, преди да реагира. Днес говорителят на Кремъл Дмитрий Песков каза, че руският президент е взел решението си самостоятелно и не е знаел за молбата на Флин Русия да се въздържи от незабавна реакция на санкциите. Песков подчерта, че Флин не е можел да моли Кисляк за каквото и да е, още по-малко тези молби да бъдат предавани на Путин. Това е \"пълен абсурд\", каза Песков. Разбира се, че Путин взе решението, това беше негово решение\", каза Песков пред репортери и добави, че решенията на руския президент не са свързани с някакви \"молби или препоръки\", а се вземат \"абсолютно независимо\".", "date": "2017.12.04", "title": "Кремъл: Путин не се е повлиял от Майкъл Флин"}
{"url": "https://www.24chasa.bg/novini/article/6593107", "text": "Бивши затворници са подпалили джипа на шефа на пловдивския затвор Божил Иванов на 30 ноември т.г., съобщиха от прокуратурата. Илиян Сарийски по прякор Жабата и Александър Господинов - Доктора, са обвинени в подбудителство за престъплението. Като извършител е посочен Цветелин Кюркчийски, известен като Тъпото, многократно осъждан за кражби. Тримата са привлечени към наказателна отговорност и за подпалването на \"Опел Кадет\", собственост на шефа на охраната на затвора Стефан Георгиев. Неговият автомобил пламнал пред дома му на 18 септември т.г.. При ареста на Кюркчийски и Господинов били открити амфетамини и марихуана, като са им повдигнати отделни обвинения. В момента районният съд в Пловдив заседава по искането на прокуратурата за постоянна мярка \"задържане под стража\" за Сарийски и Господинов и домашен арест за съучастника им Кюркчийски.", "date": "2017.12.04", "title": "Ето ги подпалвачите на джипа на затворническия шеф в Пловдив (Снимки)"}
{"url": "https://www.24chasa.bg/novini/article/6593139", "text": "Ето и цялата позиция на \"Топлофикция София\" ЕАД:  Във връзка с излъчения в Сутрешния информационен блок на БНТ „Денят започва“ репортаж за завишени сметки за парно в бл. 119 в кв. „Лозенец“, „Топлофикация София“ ЕАД категорично опровергава така поднесената информация, направените от репортера неверни, манипулативни и тенденциозни изводи по казуса и отхвърля отправените обвинения за некоректност към клиентите от посочената сграда. В конкретния случай става дума не за сметките за топлинна енергия за месец октомври 2017г., когато включването на отоплението в столицата започна на 26 октомври, а за изравнителните сметки на клиентите в блока за периода 1 май 2016г.- 30 април 2017г. Необходимо е отново да напомним, че съгласно изискванията на нормативната уредба топлофицираните сгради са задължени да изберат с решение на общото събрание на етажната собственост фирма - топлинен счетоводител, която монтира уредите за дялово разпределение, отчита ги, изготвя изравнителните сметки за всеки имот в сградата и предоставя данните за изготвяне на месечните сметки на отделните клиенти през отоплителния период. От това следва, че не „Топлофикация София“ ЕАД, а избраната фирма за дялово разпределение в бл. 119 е извършила разпределението и е начислила съответните количества топлинна енергия на потребителите в блока. В Наредба 16-334/06.04.2007г. за топлоснабдяването се регламентира начисляването на допълнителни щранг-лири за имотите от ниската зона / от 1-ви до 8-и етаж включително/ в сградите с двукръгова абонатна станция, какъвто е бл. 119 в кв. „Лозенец“. Тръбите, по които се доставя топлинна енергия към имотите от втория отоплителен кръг /от девети до деветнадесети етаж/ преминават през жилищата на потребителите от първи до осми етаж включително и съответно отдават топлина. На тези тръби не може да бъде монтиран уред за дялово разпределение и в т.6.1.4 от Методиката за дялово разпределение, която е приложение към цитираната Наредба е разписан начинът за изчисление на количеството топлина, отдадена от тях. Това количество се определя по изчислителен път от фирмата за дялово разпределение. При извършената съвместна проверка през месец март 2017г. от „Топлофикация София“ ЕАД и фирмата за дялово разпределение, обслужваща сградата, потребителите в жилищата от 1 до 8 етаж включително са информирани за начисляването на количествата топлинна енергия, отдадена от двете тръби на втория отоплителен кръг, които преминават през имотите им. Информацията и разясненията за разпределението на топлинната енергия в бл. 119 на кв. „Лозенец“ през предходните отчетни периоди следва да бъде предоставена на потребителите от обслужващата ги фирмата за дялово разпределение. „Топлофикация София“ ЕАД е извършила необходимите проверки по сигналите на потребителите от тази сграда, както и на потребителските организации, отправили запитване по казуса и е установено, че в изравнителната сметка за отминалия отчетен период изискванията на Наредбата са спазени, Внушенията за „нови методи“ на изчисление на топлинната енергия в бл. 119, както и вменяването на вина на „Топлофикация София“ ЕАД за завишените сметки в посочената сграда са напълно неверни и некоректни.", "date": "2017.12.04", "title": "\"Топлофикация София\": Сметките за парно в \"Лозенец\" са изравнителни"}
{"url": "https://www.24chasa.bg/novini/article/6593152", "text": " излизат на свобода срещу гаранции от по 5000 лева, реши Софийският градски съд. Емилиян Генчев и Илко Генчев бяха задържани на 1 декември т.г., когато собственик на автосервиз \"Слатина авто\" им предал 2000 лв. белязани банкноти. Според прокуратурата дни преди да стане предаването на рушвета, инспекторите се пазарили със собственика първо за 7000 лева. Той обаче им казал, че няма как да събере парите. След това меракът на данъчните паднал на 5000 лв. и за финал смъкнали тарифата до 2000. Обещали му, че няма да съставят акт на обекта и че няма да го затварят за 7 дни въпреки че открили нарушения при проверката. След пазарлъците, както каза прокурор Михаела Райковска, собственикът на автосервиза подал сигнал в прокуратурата срещу данъчните инспектори. Те били закопчани с белязаните пари малко, след като ги взели. От доказателствата по делото става ясно, че инспекторите обещали на собственика, че ще го закрилят и от други проверки на НАП, но срещу заплащане. Според съдия Вера Чочкова има доказателства за престъплението на данъчните, но мярката за неотклонение \"парична гаранция\" ще предотврати те да попречат на разследването. Освен това съдът отбеляза, че 2-мата живеят на известни на прокуратурата адреси. Самите инспектори казаха, че са невинни и че на свобода няма да се укрият от разследващите. Адвокатите Янко Алексиев и Константин Симеонов нарекоха случая \"провокация към подкуп\".", "date": "2017.12.04", "title": "Съдът пусна 2-ма данъчни, хванати с 2 000 лв. подкуп"}
{"url": "https://www.24chasa.bg/novini/article/6593171", "text": "Две чужди компании и една българска фирма са проявили интерес да купят столичната \"Общинска банка\". До края на деня се очакват оферти. Столичният общински съвет ще решава за офертите, а след тях има вече решението на БНБ, както и на Комисията за защита на конкуренцията, т.е. това са практически етапите, през които ще се мине занапред. Практически принципалът е този, който взима решенията. Това заяви главният изпълнителен директор на Столичната общинска агенция за приватизация и инвестиции Владимир Данаилов, ", "date": "2017.12.04", "title": "Една българска и две чужди фирми проявяват интерес към \"Общинска банка\""}
{"url": "https://www.24chasa.bg/novini/article/6593196", "text": "Председателят на Германската социалдемократическа партия (ГСДП) Мартин Шулц посочи датата 15 декември като най-ранна за възможното стартиране на преговори със Съюза (ХДС/ХСС) за съставяне на нова голяма коалиция, съобщава немското издание \"Focus\". За да се случи това обаче, най-напред предложението трябва да бъде одобрено в рамките на партийния конгрес на социалдемократите, който ще се проведе в четвъртък, 7 декември, предава Фокус. Ако бъде дадена „зелена светлина“, следващата седмица ще бъде организирана среща с лидерите на Християндемократическия съюз (ХДС) и Християндемократическия съюз (ХСС) - Ангела Меркел и Хорст Зеехофер. На нея ще бъде поканена и Андреа Налес, фракционен лидер на ГСДП. И накрая – на 15 декември ще бъде свикана нова среща на ръководството на партията, на която ще бъде взето окончателно решение по въпроса дали да бъдат продължени преговорите със Съюза (ХДС/ХСС) за формиране на новото германско правителство.", "date": "2017.12.04", "title": "Шулц: Преговорите за коалиция с Меркел могат да започнат не по-рано от 15 декември"}
{"url": "https://www.24chasa.bg/novini/article/6593194", "text": "\"Три години са нищо! Но щом така е преценил съда, аз какво да кажа\". Така коментира пред \"24 часа\" 76-годишната Виолета Караджова от Бургас присъдата на Живко Кючуков, който брутално я изрита на автобусна спирка и счупи тазобедрената й става. Възрастната жена сподели, че все още се възстановява от тежката физическа и психическа травма.  25-годишният Живко Кючуков бе осъден днес ефективно на 4 г. и 6 м. затвор, но тъй като се призна за виновен, присъдата автоматично се редуцира с една трета. Така той ще лежи зад решетките 3 г. Инцидентът от 9 май на автобусна спирка в Бургас потресе цяла България, след като запис от охранителна камера, запечатал зверството, бе разпространен в медиите.", "date": "2017.12.04", "title": "Ударената на спирка за присъдата на бияча Живко: Три години са нищо! (видео)"}
{"url": "https://www.24chasa.bg/novini/article/6593236", "text": "Председателят на Европейския съвет Доналд Туск се отказва от официално посещение в Израел и палестинските територии заради \"критичната\" фаза, в която навлязоха преговорите за Брекзит, предаде Франс прес, като се позова на говорител на Туск Туск трябваше да се срещне утре вечер с израелския премиер Бенямин Нетаняху в Ерусалим, а на следващия ден да посети Рамала за разговори с палестинския премиер Рами Хамдала. Но Туск се отказа от визитата заради \"критичния момент, достигнат в преговорите за Брекзит между Великобритания и 27-те от ЕС\", обясни говорителят на Туск Пребен Оман, предава БТА. Днес Туск ще разговаря в Брюксел с британския премиер Тереза Мей. Туск поиска от Мей до днес да представи окончателно предложение за втората фаза на преговорите за Брекзит. Двадесет и седемте трябва да решат дали на срещата си на върха на 15 декември в Брюксел да дадат зелена светлина на този нов етап в разговорите с Лондон. Преди срещата с Туск британският премиер днес има среща с председателя на Европейската комисия Жан-Клод Юнкер, на която се очаква да бъде финализирано принципно споразумение за трите приоритетни въпроса за развода на Лондон и Брюксел, предвиден за края на март 2019 г. Трите въпроса са финансовото уреждане на раздялата, съдбата на европейските граждани във Великобритания и на британските граждани в ЕС след Брекзит и бъдещето на границата между Великобритания и Ирландия. В последните седмици третият въпрос се очерта като най-сложен.", "date": "2017.12.04", "title": "Туск отменя визита в Израел и палестинските територии заради Брекзит"}
{"url": "https://www.24chasa.bg/novini/article/6593243", "text": "Фармацевтичният бизнес в България се обявява категорично в подкрепа на действията на държавата срещу нелегалния износ на лекарства. Това се казва в декларация на комитета по здравеопазване към КРИБ. В нея се твърди още: Компаниите - стратегически инвеститори в сектора на здравеопазването обаче уточняват, че това е само първа стъпка и нелегалният износ на лекарства следва да бъде криминализиран чрез нарочни промени в Наказателно-процесуалния кодекс. Основният закон в наказателното право у нас към момента не адресира разпространението на фалшифицирани лекарства, каквито по смисъла на закона са всички продукти, продавани извън регламентираната верига на лекарство-снабдяване. Осъществената преди 3 дни акция на държавните органи показва по недвусмислен начин, че злоупотребите в сектора са причинени именно от криминални лица и предприемането на законодателно-административни мерки срещу тях е безсмислено след като тези лица и фирми не спазват и не зачитат закона изначално. За намирането на ефективно решение е необходим задълбочен анализ на причините за наличието на нерегламентиран износ. А той показва, че е на лице комплексно действие на много фактори - законодателна недостатъчност, ограничен ресурс на държавните органи да контролират фирми-еднодневки, постоянен натиск за намаляване на маржове и цени на лекарствата, ниско заплащане на специалистите в здравеопазването и много други. Обединеното действие на всички държавни органи, така както беше направено в проведената акция, обаче остава еднократно действие, което е преборило един симптом, но не е решение на причината за „заболяването“. Разкрита е една групировка, но не са премахнати причините утре да се появи следващата. Затова фармацевтичната индустрия, която спазва стриктно буквата на закона, отговаря на най-високите международни стандарти, има репутация и ясна роля в обществото, призовава за ефективни мерки срещу сивата икономика и криминалните практики. Категорично ясно е, че в тази ситуация именно стабилните бизнес структури, които единствени могат да изнесат икономическата тежест на сектора при гарантирано спазване на всички закони и прилагане на високи етични принципи, се явяват крайно необходим стратегически партньор на държавата. За трайно решение е нужен нов подход – въвеждане на ефективни промени в НПК за преследване и наказание на подобни практики с най-голямата строгост на закона. От друга страна либерализиране на законодателството в сектор Здравеопазване, което да подкрепя икономиката и развитието на бизнеса през мащаб, а не чрез натиск върху цени и маржове при малкия обем и ниска покупателна сила на българския пазар. Не трябва да забравяме, че основната роля на държавата е да стимулира икономиката, която инвестира, създава работни места и дава професионално бъдеще на нацията.", "date": "2017.12.04", "title": "КРИБ: Да се криминализира нелегалният износ на лекарства"}
{"url": "https://www.24chasa.bg/novini/article/6593235", "text": "Турският президент Реджеп Тайип Ердоган заяви днес, че не иска ограничаване на капиталовите потоци, предаде Ройтерс. С това изказване той уточни свои коментари от вчера, с които призова кабинета да блокира действия на бизнесмени \"предатели\", които са се опитали да преместят в чужбина свои активи. В реч в Анкара Ердоган заяви, че бизнесмените трябва да заемат патриотична позиция в момент, когато Турция е изправена пред атаки срещу икономиката й, но по думите му няма нищо грешно в това да изпратиш в чужбина пари за инвестиции. \"Не отправям искане или нареждане за ограничаване на капиталовите потоци\", каза той. \"Това, което казвам, е, че нашите бизнесмени трябва да заемат вътрешен и национален подход, когато нашата страна е изправена пред атаки и усилия икономиката ни да бъде поставена под натиск\", заяви турският президент, цитиран от БТА. \"Ние никога не е имало какво да кажем на онези, които изнасят в чужбина пари за инвестиции\", каза той, пояснявайки, че \"предатели\" са онези, свързани с кюрдските бойци или поддръжници на Фетхуллах Гюлен, които изнасят пари зад граница. Вчерашното изказване на Ердоган дойде, след като турската държавна Анадолска агенция съобщи, че турски прокурори ще конфискуват авоарите на турския бизнесмен от ирански произход Реза Зараб, който сътрудничи на американската прокуратура в процес срещу турски банкер, обвинен в заобикаляне на санкциите на САЩ срещу Иран.", "date": "2017.12.04", "title": "Ердоган: Не искам ограничаване на капиталовите потоци"}
{"url": "https://www.24chasa.bg/novini/article/6593239", "text": "В полицейска акция на босненската Държавна агенция за разследване и защита /СИПА/ в Сараево и Кониц днес бяха арестувани 13 души, заподозрени в престъпления срещу човечеството, съобщи на интернет страницата си вестник \"Аваз\". Акцията е извършена по заповед на босненската прокуратура. Арестуваните са обвинени в извършване на престъпления срещу човечеството на територията на община Кониц през 1992 г. Предстои те да бъдат изправени пред прокуратурата.", "date": "2017.12.04", "title": "13 арестувани в Босна, заподозрени в престъпления срещу човечеството"}
{"url": "https://www.24chasa.bg/novini/article/6593257", "text": "Започна срещата на четири очи между българския президент Румен Радев и френския му колега Еманюел Макрон. Радев е на официална визита във френската столица. Срещата е продължение на диалога между двамата държавни глави след разговора им в Евксиноград пред август тази година.  Радев беше посрещнат от Макрон в Елисейския дворец. Очаква се двамата да обсъдят икономическото и инвестиционно сътрудничество между България и Франция.                  ", "date": "2017.12.04", "title": "Вижте как Еманюел Макрон посрещна Румен Радев в Елисейския дворец (Снимки, видео)"}
{"url": "https://www.24chasa.bg/novini/article/6593286", "text": "Генералният секретар на НАТО Йенс Столтенберг призова днес министрите от алианса да се концентрират върху работата си въпреки слуховете, че държавният секретар на САЩ Рекс Тилърсън може да бъде сменен, предаде Франс прес, цитирана от БТА. \"Многократно сме ставали свидетели на способността на НАТО и министрите от НАТО да се съсредоточават върху основните си задачи и да вършат работата си въпреки спекулациите и слуховете\", заяви Столтенберг пред журналисти в Брюксел. \"Убеден съм, че така ще е и сега\", добави шефът на алианса преди срещата на външните министри от НАТО утре и вдругиден в Брюксел. Ние работихме по тази среща с държавния секретар Тилърсън и екипа му в продължение на няколко седмици и нямаше никаква промяна, никакви проблеми, каза американската посланичка в НАТО Кей Бейли Хъчисън. Миналата седмица в. \"Ню Йорк таймс\" съобщи, че Белият дом готви промяна - постът на Рекс Тилърсън да бъде зает в \"близките седмици\" от директора на ЦРУ Майк Помпейо. В петък президентът Доналд Тръмп отрече тази информация, но в същото време говори за разногласията си с Тилърсън и за пореден път изтъкна, че президентът е на върха в системата за управление. Столтенберг днес приветства Тилърсън за ключовата му роля за отправяне на послание едновременно за единство и решимост на алианса срещу Северна Корея и за намиране на мирно решение на кризата, предизвикана от севернокорейските ракетни ядрени изпитания. Тези изпитания, както и Русия, ще са основна тема в дискусиите на министерската вечеря утре вечер в Брюксел.", "date": "2017.12.04", "title": "Столтенберг: Не трябва да ни тревожат слуховете за смяната на Тилърсън"}
{"url": "https://www.24chasa.bg/novini/article/6593290", "text": "Окръжна прокуратура – Бургас задържа за 72 часа Владимир К. (на 59 г.), съобщиха от пресцентъра на Окръжната прокуратура. Той е обвинен за това, че вчера, 3 декември 2017 г., около 12:20 часа, в гр. Приморско, обл. Бургас, на ул. „Трети март“, непосредствено след кръстовището, урегулирано със светофарна уредба, в посока – изхода на гр. Приморско, срещу бензиностанция „Инс“, при управление на МПС–лек автомобил „Опел“, нарушил правилата за движение по пътищата, вследствие на което е допуснал пътно транспортно произшествие и по непредпазливост причинил смъртта на движещия се по пътното платно велосипедист Е.Д. (на 33 г.), като след деянието е избягал от местопроизшествието. Очаква се заключението на вещите лица, които трябва да определят точното количество алкохол, под влиянието на който Владимир К. е управлявал лекия автомобил. Съобразно резултата е възможно обвинението да бъде преквалифицирано. Предстои (в следващите дни) Окръжна прокуратура – Бургас да внесе в съда искане за определяне на постоянна мярка за неотклонение „задържане под стража“ спрямо обвиняемия.", "date": "2017.12.04", "title": "Задържаха 59-годишния шофьор, прегазил велосипедист в Приморско"}
{"url": "https://www.24chasa.bg/novini/article/6593288", "text": "Гръцки съд нареди днес задържане в ареста на 9 турски граждани, очакващи съдебен процес по обвинения в терористични действия, включително за връзки със забранена въоръжена групировка, стояща зад серия самоубийствени атентати в Турция, предаде Ройтерс. Гръцката полиция арестува осем мъже и една жена при операция в Атина миналата седмица. Според официални представители няма връзка между арестите и планираното посещение на турския президент Реджеп Тайип Ердоган в Гърция на 7 и 8 декември, което ще бъде първата официална визита на турски държавен глава от 65 години, предаде БТА. Гръцката полиция разследва предполагаеми връзки на заподозрените с лявоекстремистката Революционна партия и фронт за народно освобождение /ДХКП-С/, обвинявана за редица атаки и самоубийствени атентати в Турция от след 1990 г. Деветимата турци са обвинени в създаване на престъпна организация, терористични действия, незаконно притежание на оръжие и взривни материали, съобщи съдът. Заподозрените са отхвърлили обвиненията, като заявили, че \"солидарността с хора, които се борят за права и свободи, не е тероризъм\". Адвокатите им съобщиха, че техните клиенти не са били напълно информирани по делото срещу тях и че обвиненията са неясно формулирани. Полицията разпространи имената и снимките на заподозрените, които са на възраст между 20 и 64 години. Един от задържаните е бил издирван от гръцката полиция във връзка с заловена край гръцкия остров Хиос през 2013 г. лодка, транспортираща оръжие и експлозиви. Според гръцките закони заподозрените могат да бъдат задържани в предварителния арест до 18 месеца. Някои от задържаните междувременно ще кандидатстват за убежище, съобщиха адвокатите.", "date": "2017.12.04", "title": "Задържаха 8 мъже и една жена в Гърция, стоящи зад серия атентати в Турция"}
{"url": "https://www.24chasa.bg/novini/article/6593340", "text": "Ако САЩ признае формално Ерусалим за столица на Израел ще предизвика катастрофа, която може да доведе до нов конфликт в Близкия Изток. Това заяви вицепремиера на Турция Бекир Боздаг в понеделник, предава Ройтерс, цитирана от Фокус. В брифинг пред репортерите след среща на турския кабинет, Боздаг, съвместяващ и длъжността на говорител на правителството, заяви, че статутът на Ерусалим е определен чрез международни споразумения и запазването му е важно за мира в региона. „Статутът на Ерусалим и Храмовия хълм е определен от международни споразумения. Важно е той да се запази, за да бъде защитен мира в региона“, заяви той. „Ако бъде предприета още една стъпка и статутът се промени, това ще представлява голяма катастрофа“. Израел завзе Източен Ерусалим по време на „Шестдневната война“ между Израел и арабската коалиция, съставена от Египет, Йордания и Сирия през 1967 година. След това градът бе анексиран и обявен за столица на еврейската държава – ход, който не получи международна санкция. Палестинците искат Свещеният град да е столица на тяхна бъдеща държава. Президентът на САЩ Доналд Тръмп обеща, че ще премести американското посолство за Израел от Тел Авив в Ерусалим по време на предизборната кампания в САЩ през 2016 година, а в последните седмици все по-усилено се говори, че той е на път да го изпълни.", "date": "2017.12.04", "title": "Турция: Ако САЩ признаят Ерусалим за столица на Израел, ще има нов конфликт"}
{"url": "https://www.24chasa.bg/novini/article/6592640", "text": "В България продължава силното подоходно разделение на работещите българи - близо една четвърт от наемните работници /или около 600 000 души/ получават заплата под средната за страната. Това обяви днес на пресконференция президентът на КНСБ Пламен Димитров. От тези 600 000, 403 000 са работещите на минимална работна заплата, като концентрацията на хора, наети на минимално възнаграждение е най-висока в сектора на хотелиерството и ресторантьорството - близо 38 процента от всички заети, както и в сектора на строителството - около 24-25 процента. По думите на Димитров увеличението на наетите на минимална работна заплата в хотелиерството и ресторантьорството е с два пъти повече през тази година спрямо миналата, когато те са били 17 на сто. Той посочи, че това може да знак за \"посивяване\" на сектора. Два пъти по-висока е заплатата в столицата в сравнение с тази във Видин, каза Пламен Димитров. От КНСБ оцениха постигнатото по бюджет 2018 година. Лидерът на конфедерацията заяви, че исканията на синдиката към бюджета са удовлетворени от изпълнителната власт наполовина. Той припомни, че общите искания на КНСБ за допълнителни средства в бюджета спрямо предходната година бяха малко над милиард лева, а постигнатото в бюджета е малко над 600 млн. допълнително спрямо 2017 г., като повече от половината от парите са за средното образование, 160 млн. лева - за сектор \"Сигурност\", а останалите за държавното управление. В този сектор влизат всички агенции като Агенцията по заетостта, бюрата по труда, ГИТ и НАП, където е заложено средно увеличение на заплатите от 2 до 12,5 процента, както и средно увеличение от 5 до 7 на сто на единните разходни стандарти. Увеличението на заплатите в различните социални заведения като домове за социални грижи, за хора с увреждания, ще е между 7 и 13 процента, което е наполовина от исканото от КНСБ. За Министерството на отбраната са предвидени по 100 млн. лева годишно за увеличение на заплатите, а в системата на МВР отново годишно - 55 млн. лева. Това, по думите на Пламен Димитров, ще позволи 15-процентно увеличение на заплатите на полицаи и военни, които работят на терен, за сметка на почти нулево увеличение на възнагражденията на онези, които са \"на бюро\". По отношение на сектор \"Здравеопазване\" Димитров посочи, че стартовата заплата за медицинска сестра трябва да е навсякъде поне 700 лева, а за главна сестра - 840 лева. Бюджетът на министерството е увеличен с малко над 36 млн. лева, като от тях много малко са за заплати. Парите за заплати в регионалните здравни инспекции са 8 млн. лева. Десет процента ще е увеличението на парите на тези, които са на директно подчинение на министерството. В центровете за спешна медицинска помощ от КНСБ се надяват да се случи 20-процентно увеличение на заплатите с предвидените близо 20 млн. лева повече за тях. Училищното и детското здравеопазване получават 26 млн. лева допълнително, като заплатите там ще бъдат увеличени с около 20 процента. В момента те средно са 600-650 лева. Сериозно увеличение е получил сектор \"Култура\", като бюджетът там е увеличен с 30 млн. лева. Най-ощетеният сектор според КНСБ е земеделието, като в разходите за министерството има известно увеличение, но то компенсира увеличението на минималната работна заплата. С 2 млн. лева са се увеличили парите за \"Напоителни системи\". Според Пламен Димитров най-лошата новина е, че средствата за Изпълнителната агенция по горите са намалени с 1,7 млн. лева, което според синдиката може да доведе до съкращения и дори до намаление на заплатите, които и без това са \"мизерни\". През третото тримесечие на настоящата 2017 г. отчетеният ръст на средната работна заплата в частния сектор е от 11 процента, докато в обществения е 7,9 на сто. В някои браншове повишението на заплатите на месечна база е с над 200 лева. Според Пламен Димитров това нарастващо ускорение на заплатите се дължи най-вече на липсата на кадри, като тя в някои сектори може да бъде оценена процентно в двуцифрени числа. Средно с около 12 до 15 процента са по-високи заплатите и там, където има колективни трудови договори - или за около 33 процента от всички наемни работници. КНСБ продължава да настоява за стартова заплата за висшист от 700 лева и за минимална работна заплата поне 50 процента от средната работна заплата.", "date": "2017.12.04", "title": "КНСБ: Близо 1/4 от работниците получават заплата под средната за страната"}
{"url": "https://www.24chasa.bg/novini/article/6592657", "text": ", остава в ареста с постоянна мярка за неотклонение задържане под стража. Състав на Варненския окръжен съд прецени, че на свобода юристът може да извърши друго престъпление и отхвърли доводите на защитата му, че в условията на следствения арест не може да полага адекватни грижи за здравето си. Роев бе задържан на 1-и декември, когато отивал на свиждане на двама свои клиенти, излежаващи влезли в сила присъди. На входа на затворническото общежитие той оставил личните си вещи и, след като бил подканен да предаде всичко, което носи, доброволно измъкнал увито в черно тиксо пакетче. В него имало 4,37 грама хероин и 5,03 грама амфетамини. Според окръжният прокурор на Варна Владимир Чавдаров, това е първият подобен случай в България. Пред съда адвокат Роев заяви, че получава епилептични припадъци, за което представи медицинско свидетелство. \"От задържането си досега съм оказал пълно съдействие на органите по досъдебното производство. Въпросното пакетче беше предадено от мен с протокол доброволно. Съдържанието на това пакетче не ми е било известно. С епилепсия съм и се грижа за болната си майка, не мога да си вземам редовно лекарствата, ако съм в ареста. Вероятността да се укрия е сведена до нула\", каза юристът пред съда. Йордан Роев е член на Варненската адвокатска колегия. Преди това също е бил част от системата, работил е като полицай. Преди 10 години се кандидатира за кмет на варненското село Тополи. Реабилитиран е по право и в момента се води с чисто криминално и съдебно досие. Ако бъде признат за виновен, може да лежи в затвора от 2 до 8 години.", "date": "2017.12.04", "title": "Адвокатът, спипан с дрога, остава в ареста"}
{"url": "https://www.24chasa.bg/novini/article/6592656", "text": "Районна прокуратура-Пловдив привлече като обвиняеми и задържа трима души за палежа на автомобила на началника на Затвора в Пловдив и на началника на група „Надзорно-охранителна дейност“. Това съобщиха от пресцентъра на Апелативна прокуратура-Пловдив. Районна прокуратура-Пловдив привлече като обвиняеми Илиян С., на 55 г., Александър Г., на 39 г., и Цветелин К., на 25 г., за това, че първите двама, като подбудители, а третия като извършител, умишлено запалили чуждо движими имущество – престъпление по чл. 330 ал. 1 във връзка с чл.26 ал.1 във връзка с чл.20 от Наказателния кодекс. Тримата са привлечени като обвиняеми, за това, че на 18 септември 2017 г.,в гр. Пловдив, умишлено запалили лек автомобил, марка „Опел Кадет“, собственост на Стефан Георгиев, началник на група „Надзорно-охранителна дейност“ в Затвора в гр. Пловдив, и на 30 ноември 2017 г., в гр. Пловдив, умишлено запалили лек автомобил, марка „Опел Фронтера“, собственост на Началника на Затвора в гр. Пловдив - Божил Иванов. Те са задържани за срок от 72 часа с постановление на наблюдаващия прокурор. Днес, 4 декември 2017 г,. Районна прокуратура-Пловдив внася искане в съда за определяне на мярка за неотклонение спрямо тримата обвиняеми. Разследването по случая продължава.", "date": "2017.12.04", "title": "Задържаха трима за палежа на колата на затворническия шеф в Пловдив"}
{"url": "https://www.24chasa.bg/novini/article/6592632", "text": "Кметът Николай Мелемов отмени бедственото положението днес в 13.00 часа на територията на Смолян. То продължава да е в сила за селата Мугла, Горово, Киселчово, Горна Арда, Стикъл и кметствата Арда, Могилица, Смилян, Петково и съставните към тях населени места. Заради обилните валежи от дъжд, преливане на реките и активизирали се свлячища мярката бе въведена в събота вечерта. В селата, където то не е отменено има нарушени пътища, неразчестени свлачища и други проблеми. \"Няма бедстващи за храна и лекарства хора.Екипи на общината с в готовност да помагат при сигнали\", каза кметът Мелемов.", "date": "2017.12.04", "title": "Бедственото положение в Смолян е отменено, остава в сила за 9 села (Обновена)"}
{"url": "https://www.24chasa.bg/novini/article/6592667", "text": "Изоставен мъж от Златарица ще отговаря за фалшив сигнал за отвличане на половинката му, с който вдигна на крак полицията. В неделя сутринта в полицейското управление в Елена бил получен сигнал от 46-годишния мъж, който съобщил, че същата нощ в дома му са влезли четирима мъже, нанесли му побой и отвлекли жената, с която живеел на семейни начала. На местопроизшествието бил извършен оглед и започнало разследване. 43-годишната жена, обявена за отвлечена, била открита при роднините си в с.Светлен. Оказало се, че от известно време тя живеела с Янко в балканското градче на семейни начала. Двамата се запознали, докато били на гурбет - беряли боровинки в Швеция. На родна земя обаче нещата между двамата не вървели, защото мъжът изпивал всичко, което изкарвал. Жената повикала близките си да я приберат с багажа. Пияният златарчанин обаче започнал да я дърпа, скарали се и тогава \"похитителите\", сред които и съпругът на дъщерята на жената, го ступали. После си тръгнали, заедно с изгората. Тъй като телефонът на изоставения останал у нея, на сутринта той се ожалил в полицията, че е нападнат, а жена му - отвлечена. Най-вероятно започнатото досъдебно производство за отвличане ще бъде преобразувано срещу подалия сигнала, казаха близки до разследването. Работата по изясняване на случая продължава.", "date": "2017.12.04", "title": "Изоставен Ромео ще отговаря за фалшив\nсигнал за отвличане в Златарица"}
{"url": "https://www.24chasa.bg/novini/article/6592695", "text": "Генералният секретар на НАТО Йенс Столтенберг призова днес за оказване на максимален натиск над Пхенян, за да прекрати ядрените и ракетните си изпитания, предава БТА. Сигурността ни е свързана със събитията в Източна Азия. Ракетните изпитания показаха, че всички съюзници са в обхвата и под заплаха. Война в този регион би била катастрофа и би довела до последици за целия свят, посочи той. Напрежението расте заради безотговорното поведение на Пхенян, коментира Столтенберг. По неговите думи светът трябва да окаже максимален натиск за договаряне на мирно споразумение със Северна Корея. НАТО от десетилетия е под такава заплаха, имаме възможностите да възпрем всяко нападение, опитваме се да направим дипломацията възможна. Събитията на Корейския полуостров разтърсиха НАТО дълбоко, допълни Столтенберг. По повод започващата утре двудневна среща на министрите на външните работи от алианса генералният секретар заяви в отговор на въпрос, че министрите вършат работата си, въпреки слуховете. Така той коментира спекулациите, че предстои държавният секретар на САЩ Рекс Тилърсън да напусне поста си скоро. Генералният секретар съобщи, че сред темите на заседанието на министрите ще бъде политиката на \"отворени врати\" на НАТО. Столтенберг поясни, че пактът уважава суверенното решение на Сърбия да не се присъединява към военнополитическия съюз. Няма разговори за присъединяване на Сърбия към НАТО, Белград ясно заяви, че не се стреми към членство и ние уважаваме това решение. Приветстваме усилията за присъединяване на страната към ЕС. За НАТО са напълно възможни приятелски работни отношения без присъединяване, както работим с Швеция, Финландия, Австрия. Украйна сама трябва да реши дали желае да се присъедини към НАТО. Дали НАТО ще се разширява - това е решение не само на желаещите, а и на всички в алианса, поясни Столтенберг. Той добави, че на министерската среща ще бъдат обсъдени сътрудничеството НАТО-ЕС, европейската отбрана, съвместната работа с Финландия и Швеция, терористичните заплахи в Европа и Северна Америка, мисията в Афганистан. В сряда предстои заседание на Комисията НАТО-Грузия, на която ще бъде обсъдена сигурността в Черно море. ", "date": "2017.12.04", "title": "НАТО: Нужен е максимален натиск над КНДР, за да спрат ядрените опити"}
{"url": "https://www.24chasa.bg/novini/article/6592733", "text": "Електроразпределителното дружество \"Енерго Про\" информира, че са регистрирани фалшиви съобщения по електронна поща, които по външен вид наподобяват изпращаните до клиентите на компанията електронни фактури. Тези съобщения нямат нищо общо с компанията, пишат от фирмата, цитирани ог БТА. Дружеството съветва своите клиентите да се отнасят с повишено внимание към получаваните под формата на електронни фактури за електроенергия имейли, като обръщат специално внимание на адреса на изпращача. Електронните фактури, издавани от ЕРП-то, винаги се изпращат като прикачен файл в PDF формат, а имейлът на изпращача задължително е с разширение @energo-pro.bg. Ако клиент получи електронно съобщение, което не отговаря на тези условия, следва да има предвид, че то не е изпратено от ЕНЕРГО-ПРО и отварянето му крие риск от заразяване с компютърен вирус пише в съобщението. При съмнение в достоверността на имейл, получен от името на ЕНЕРГО-ПРО, може да се направи проверка на денонощния телефонен номер на компанията 0700 1 61 61.", "date": "2017.12.04", "title": "\"Енерго Про\": Фалшиви имейли наподобяват нашите фактури"}
{"url": "https://www.24chasa.bg/novini/article/6592745", "text": "Бързо производство е образувано срещу 17-годишен младеж от Асеновград за хулиганска проява. Към 14 часа вчера непълнолетният бил отведен в полицията, тъй като пред търговска верига в града нарушил обществения ред и нанесъл побой над 16-годишен тийнейджър.  Това съобщиха от ОДМВР-Пловдив. Случаят е докладван в Районна прокуратура – Асеновград, работата продължава разследващ полицай.", "date": "2017.12.04", "title": "17-годишен младеж от Асеновград преби\nдруг тийнейджър"}
{"url": "https://www.24chasa.bg/novini/article/6592756", "text": "Ще има ли дунавска риба на трапезата за Никулден се питат силистренци. С настъпването на зимата уловът в реката рязко намалява, въпреки че броят на рибарите се увеличава. Изчезнали са много от традиционните за реката видове и спасението за празника е шаран от платени водоеми или от магазина. Дойде ли Никулден рибарите знаят – мрежите остават празни. Не влиза дори и шаранът, който всички чакат за празничната трапеза. Отдават го на ниското ниво и споделят, че въпреки, че традицията повелява на трапезата за празника да има шаран …Зимата не е времето на шараните, или поне не на дунавските. Преди години шаранът е бил по-малко в реката, но след едно пълноводие преди десетина години, са се скъсали дигите на румънски рибарници и Дунав се е напълнил с малки шаранчета. Други 200 000 бяха пуснати пък тази година през месец май край Силистра. Но не само шаранът не влиза в мрежите. Рибари разказват, че е изчезнала много от традиционната дунавска риба. И ако преди десетина-петнадесет години са се прехранвали от реката, вече не могат. В момента в Дунав има най-вече платика и морунаж. Изчезнал е карасът, лин не са хващали от години, сом все по-рядко улавят. Няма я и най-дунавската риба – сабицата. Една от причините според рибарите е укрепването на брега и унищожаването на преливниците, където рибата е хвърляла хайвера си. Преди е имало много хранителни отпадъци от консервения комбинат, от месокомбината и е имало какво да яде рибата. Има и ново явление – масова поява на корморани, гларуси и видри. Пернатите дори изяждали рибата, с която захранвали язовирите. Предпочитат да риболуват на реката. Казват, че страстта е по-голяма и всеки ден е хазарт, не знаеш какво ще влезе в мрежата. Докато на язовирите го няма моментът на изненадата. Там знаеш с какво е зарибен водоемът. Таксите също са високи. Трябва да плащат и за правото да риболуват, и за улова отделно, а за да хвърлят въдиците на Дунав им трябва само риболовен билет. И да знаете, лоша риба няма, казват рибарите, стига да е прясна – била тя дунавска или морска.", "date": "2017.12.04", "title": "Изчезва ли дунавската риба?"}
{"url": "https://www.24chasa.bg/novini/article/6592754", "text": "Йеменските бунтовници хуси взривиха къщата на бившия президент Али Абдула Салех в центъра на столицата Сана, съобщи Ройтерс, като се позова на местни жители. Местонахождението на бившия президент е неизвестно, предаде БТА.  Верните на Салех сили изгубиха територия в продължаващите шести ден ожесточени градски боеве с подкрепяните от Иран хуси - техни бивши съюзници във войната с ръководената от Саудитска Арабия коалиция, отбелязва агенцията. Йеменският президент Абд Рабо Мансур заповяда на войските си да отвоюват контролираната от хусите столица с подкрепата на арабската коалиция, съобщи Франс прес, като се позовава на член на неговия антураж. Най-малко 125 души са убити и близо 240 са ранени при боевете през последните пет дни, съобщи Международният комитет на Червения кръст, цитиран от Ройтерс.", "date": "2017.12.04", "title": "Йеменските бунтовници хуси взривиха къщата на бившия президент в Сана"}
{"url": "https://www.24chasa.bg/novini/article/6592776", "text": "Проф. Лилия Илиева, преподавател във филологическия факултет на ЮЗУ \"Н. Рилски\" и екип от преподаватели от Благоевград и Софийския университет показаха ксерокопие на 200 стр. на ръкописа на Петър Богдан Бакшич.  Преди дни проф. Илиева обяви, че е открила ръкописа на Петър Богдан в библиотека в Модена, където е попаднал от частна колекция. В понеделник проф. Илиева и екипът, който работи по проекта на вуза \"Гутенберговата революция и българите\" представиха откритието. \"Развълнувана съм, защото за мен това е находка. Смятах въпроса за чисто научен, но се оказа, че има голям обществен интерес към ръкописа на книгата \"За древността на бащината земя и за българските дела\". Надявам се да намерим и печатно издание\", каза проф. Илиева.", "date": "2017.12.04", "title": "Проф. Илиева показа ксерокопие на ръкописа на Петър Богдан"}
{"url": "https://www.24chasa.bg/novini/article/6592804", "text": "Европейският съюз и НАТО вече установиха обмен на информация за кибератаки в реално време, заяви генералният секретар на НАТО Йенс Столтенберг на пресконференция преди срещата на външните министри на страните от Алианса в Брюксел на 5 и 6 декември. „Вече установихме обмен на информация с ЕС за кибератаките. Вече обменяме данни за атаки в реално време”, посочи генералният секретар, цитиран от  Столтенберг подчерта, че темата ще бъде обсъждана на отделна среща на първите дипломати на страните от НАТО с участието на върховния представител на ЕС по външните работи и политиката на сигурност Федерика Могерини.", "date": "2017.12.04", "title": "ЕС и НАТО обменят информация за кибератаки в реално време"}
{"url": "https://www.24chasa.bg/novini/article/6592811", "text": "25-годишен мъж подхвърли 50 лева на полицаи, за да не го глобят за това, че кара пиян. С това обвинението му набъбна и с опит за подпук на длъжностни лица. Младият мъж ил спрян за рутинна проверка с аудито си на бул. \"Владислав\" във Варна в 3.50 часа сутринта. Той дал документите си на униформения и небрежно хвърлил банкнотата в полицейската патрулка. Задръжан е на място за 24 часа. Според дрегера концентрацията на алкохол в издишания въздух е 1.40 промила. По случая е образувано досъдебно производство, материалите са докладвани в Окръжна прокуратура Варна. Друг пиян шофьор предизвика катастрофа в местността Траката край Варна. 45-годишният варненец блъснал друг автомобил около 16.45 часа. Пристигналият на мястото на инцидента полицейски патрул го тествал за алкохол. Дрегерът показал 2.21 промила. При катастрофата са нанесени само материални щети на двата автомобила. Пострадали хора няма. Пияният шофьор е откаран в ареста, а случаят е предаден на Районна прокуратура.", "date": "2017.12.04", "title": "Пиян шофьор подхвърли 50 лв. на полицаи"}
{"url": "https://www.24chasa.bg/novini/article/6592832", "text": "Белгийският съд ще вземе решение за екстрадицията на отстранения от власт каталунски лидер Карлес Пучдемон на 14 декември, предава Франс прес, цитирана от Фокус. Съобщението бе направено от съдията, отговарящ за разглеждането на европейската заповед за арест, издадена от Испания срещу петимата бивши членове на каталунското правителство, които се намират в изгнание.", "date": "2017.12.04", "title": "В Белгия решават за екстрадицията на Пучдемон на 14 декември"}
{"url": "https://www.24chasa.bg/novini/article/6592848", "text": "Тази седмица Германската социалдемократическа партия (ГСДП) трябва да обяви решението си дали да пристъпи към преговори със Съюза (ХДС/ХСС) за съставяне на нова голяма коалиция в Берлин. В очакване на „присъдата“ на ГСДП някои европейски лидери се опитаха да убедят лидера й Мартин Шулц да не се отказва от управление с партията, водена от канцлера Ангела Меркел. Медиен доклад за даването на „зелена светлина“ на преговорите за съставяне на нова голяма коалиция между Съюза (ХДС/ХСС) и ГСДП предизвика истинска политическа буря в Берлин. В обедните часове на петък, 1 декември, вестник BILD публикува статия, в която съобщи, че между двете водещи германски партии е постигнато споразумение за стартиране на преговори за новото германско правителство, предава Фокус. В рамките на пресконференция в партийната централа на Германската социалдемократическа партия (ГСДП) в Берлин, лидерът й Мартин Шулц отрече медийните доклади за постигане на съгласие за започване на преговори със Съюза (ХДС/ХСС). „Ще се придържам към споразумението за поверителност\", бяха думите, с които Шулц се обърна към журналистите.„Зелена светлина за голяма коалиция? Това мога ясно да отхвърля“, увери социалдемократът, като не изключи възможността тази информация да е подадена от кръговете на Съюза (ХДС/ХСС). Поради тази причина минути по-късно Шулц проведе телефонен разговор с Меркел, в рамките на който й е казал, че „подобно нещо е неприемливо. Който разпространява фалшиви съобщения, разрушава доверието“, категоричен бе германският социалдемократ. Шулц потвърди, че ГСДП няма да бърза с взимането на решение: „Имаме действащо федерално правителство, не сме притиснати от времето“. И все пак – лидерът на ГСДП препоръчва на партията си да започне официална дискусия с водения от канцлера Ангела Меркел политически блок. „Имаме няколко опции за формиране на правителство. Ще ги обсъдим всичките, точно това ще препоръчам на партийния връх в понеделник“, разясни Шулц. След отшумяването на бурята, Шулц потвърди, че е получил „съответни сигнали“ в тази насока от президента на Франция и от гръцкия министър- председател Алексис Ципрас. Лидерът на ГСДП поясни, че своята позиция по вътрешнополитическия проблем на Германия двамата лидери са споделили в рамките на телефонни разговори и съобщения през мобилните телефони. Макрон се застъпва силно за провеждане на реформи в ЕС и през септември дори предложи да бъде подписан нов договор, който да положи основите на съвременния френско-германски пазар. За изпълнението на тази инициатива Макрон се нуждае от подкрепата на стабилно правителство в Берлин. Шулц, който по-рано бе председател на Европейския парламент, също подкрепя идеята за по-тясно сътрудничество между страните от Общността. На свой ред гръцкият премиер Алексис Ципрас е изказал мнение, съгласно което „лявата, прогресивна позиция не се състои в това“ да бъде запазена политическата идентичност, а в провеждането на реформи и в готовността за промени. „Уверен съм, че ще вземеш правилното решение“, е съобщението, което Шулц е получил от гръцкия лидер. Очаква се в рамките на днешния 4 декември ръководството на ГСДП да обяви решението си за това какви ще бъдат следващите стъпки, които ще предприеме по въпроса за съставяне на новото федерално правителство и за извеждането на Германия от безпрецедентната политическа криза, в която навлезе след решението на Кристиан Линднер да оттегли партията си (СвДП) от масата за преговори за „ямайска“ коалиция.", "date": "2017.12.04", "title": "Лидери от ЕС: Мартин Шулц да влезе в преговори за нова коалиция в Берлин"}
{"url": "https://www.24chasa.bg/novini/article/6592833", "text": "\"Не се водят преговори за възможно влизане на Сърбия в НАТО\", заяви днес генералният секретар на НАТО Йенс Столтенберг в навечерието на среща на министрите на външните работи от НАТО на 5 и 6 декември, предаде ТАСС, цитирана от БТА. \"Сърбия е взела решение да не се стреми към членство в НАТО. Ние уважаваме това решение. Не се водят никакви преговори за влизане на Сърбия в НАТО\", заяви генералният секретар на пакта. \"Много е важно да се разбере, че е възможно да бъдеш добър партньор на НАТО и при това да не стремиш към членство. В Сърбия има руски хуманитарен център, Сърбия провежда съвместни учения с Руската федерация, но в същото време Сърбия провежда военни учения с НАТО. Тя е независима и суверенна държава, ние уважаваме това решение\", каза още Столтенберг.", "date": "2017.12.04", "title": "Столтенберг: Не водим преговори за членство на Сърбия в НАТО"}
{"url": "https://www.24chasa.bg/novini/article/6592348", "text": "33-годишният мъж, пострадал в петък, при катастрофа до Телевизионната кула в София беше вече е стабилизиран, с нормална хемодинамика и е без дихателна недостатъчност.  Вече няма пряка опасност за живота му. Това съобщиха от пресцентъра на УМБАЛ \"Св. Анна\" София. В петък пациентът беше приет в много тежко състояние със счупена гръдна кост, травма на бял дроб, коремна травма и хематом на черен дроб.", "date": "2017.12.04", "title": "Няма опасност за живота на пострадалия край Телевизионната кула в петък"}
{"url": "https://www.24chasa.bg/novini/article/6592259", "text": "Пазаруването по интернет става все по-привлекателно с големия избор, лесния достъп, спестяването на време, често по-изгодните предложения. Ръстът на онлайн търговията е около 30% през последните 12 месеца. Очакванията са за още повече сделки през декември, когато традиционно се пазарува за предстоящите празници. Само че изобилието на клиенти е изкушение и за некоректни търговци. За да няма неприятни изненади, най-важното е, преди да извършите плащане, да се убедите, че действително отсреща съществува търговец и той е в състояние коректно да ви предостави предлаганата стока или услуга, предупреждават експертите от Комисията за защита на потребителите. Те съветват как да се предпазите от нелоялни практики. 1. Проверете офертата и търговеца. Направете проучване в интернет, като имате предвид, че някои недобросъвестни търговци могат сами да оставят фалшиви положителни отзиви за продуктите, които предлагат. 2. При плащане и попълване на лични данни в интернет магазин се уверете, че адресът на сайта започва с https:// (S – означава сигурност) и има иконка на катинар в долния десен ъгъл на лентата на браузъра. Това означава, че връзката е криптирана и вашите лични данни са защитени. 3. Важно е къде се намира сайтът. Домейнът на сайта не означава автоматично, че магазинът е разположен в съответната страна. Например ако сайтът има в адреса си co.uk не е задължително той да е базиран във Великобритания. Някои сайтове имат и локални версии на български език, което може да ви заблуди, че пазарувате от роден търговец, а фирмата да е зад граница. Затова е добре да потърсите уебсайта в обществено достъпни бази данни, където да проверите данните за фирмата, която го е регистрирала (например who.is). Ако сайтът се намира в страна, член на ЕС, Исландия и Норвегия, потребителите могат да ползват правата и защитата, които са им гарантирани в рамките на общността. Ако купувате стоки извън ЕС, може да се наложи да платите допълнително мита, данъци или такси за внос. 4. Проверете дали онлайн магазинът е посочил и физически адрес, където е регистрирана фирмата и където може да се върне стоката, ако не ви хареса. Законодателството в България и в ЕС задължава онлайн търговците да обявят на сайта си пощенски адрес, имейл, метод на плащане и начин на доставка, както и условията, при които може да се върне продуктът в определения за това период от 14 дни. 5. Прочетете общите условия. Не пропускайте и дребния шрифт, защото там може да бъде заложено задължение за плащане, без да го желаете. 6. Плащайте по защитен начин. В България е особено популярно плащането чрез наложен платеж, но някои сайтове в чужбина не го предлагат. Най-сигурно е плащането с кредитна карта, защото в случай на измама или ако стоката изобщо не пристигне, може да оспорите трансакцията с помощта на вашата банка. 7. Проверявайте детайлите. Когато сравнявате цените на стоки или услуги, обърнете внимание дали те включват всички такси и разходи за доставка или монтаж например. 8. Не ползвайте интернет през публични или споделени мрежи. 9. Не попълвайте онлайн ПИН кода на дебитна или кредитна карта, нито пък изпращайте подобна информация по имейл. 10. Пазете всички документи, свързани с поръчката, включително правете скрийншот на различните етапи на поръчката.", "date": "2017.12.04", "title": "Съвети за разумни поръчки онлайн"}
{"url": "https://www.24chasa.bg/novini/article/6592377", "text": "Държавата ще си оттегли исканията за спиране на  . Това стана ясно от изявления на правосъдния министър Цецка Цачева и министъра на регионалното развитие Николай Нанков. Те обявиха становището на работната група, създадена по повод царските имоти. Тя е започнала работа на 31 октомври, след като в Народното събрание тогавашният шеф на парламента Димитър Главчев, премиерът Бойко Борисов и омбудсманът Мая Манолова е получено писмо от Симеон Сакскобургготски да се намери решение по въпроса с имотите.  Становището на работната група е, че изпълнителната власт не може да се меси в работата на съда, а единственото решение е създаването на нов закон, което е само от компетенцията на Народното събрание. Поради тази причина, държавата ще оттегли искането за спиране на \"Царска Бистрица\" и \"Врана\", което бе внесено заради работата на работната група. Делото за \"Врана\" е насрочено за края за 8 май догодина. Преди искането за спиране обаче, една от ответничките по него е починала, така че то не бе засегнато от това искане. На брифинга стана ясно още, че до момента държавата е изплатила адвокатски хонорари 1 008 000 лева по делата за имотите, 1 400 000 лева по делото за горите, което продължава на 30 март 2018 г. в Софийски окръжен съд.                                                                                                                                                                                                                                                                           ", "date": "2017.12.04", "title": "Държавата си оттегля исканията за спиране на делата за \"Царска Бистрица\" и \"Врана\""}
{"url": "https://www.24chasa.bg/novini/article/6592366", "text": "В понеделник, 4 декември, електронното издание Daily Sabah публикува статия, в която акцентира върху изказването на турския вицепремиер Мехмет Шимшек за двустранните отношения между Берлин и Анкара. Изданието привежда думите на Шимшек, според когото „най-лошите времена“ в турско-германските отношения вече са отминали и връзките между двете страни-партньори в НАТО е на път отново да бъдат активизирани. „Отношенията между Германия и Турция се подобряват, след като удариха дъното, най-лошото е зад нас, 2018 година ще бъде много по-добра година, надяваме се\", подчерта вицепремиерът в реч, която изнесе пред представители на бизнеса от двете страни. Подчертавайки дългогодишните бизнес връзки между двете държави, Шимшек отбеляза, че изостреното напрежение в двустранните отношения между Берлин и Анкара в последно време е „просто временен спад“, предаде \"Фокус\".  Насочвайки вниманието на публиката към скорошните реципрочни опити за възстановяване на връзките, Шимшек коментира, че има положителни сигнали за нормализиране на отношенията. „Сигурно сте наясно, че има силни положителни сигнали. Президентът [Реджеп Тайип] Ердоган разговаря по телефона с германския президент и с канцлера\", припомни вицепремиерът, допълвайки, че „силният диалог на по-ниско ниво от последните няколко месеца“ също е допринесъл за изглаждане на противоречията между Берлин и Анкара.", "date": "2017.12.04", "title": "Мехмет Шимшек: Най-лошото в отношенията между Берлин и Анкара вече е зад гърба ни"}
{"url": "https://www.24chasa.bg/novini/article/6592400", "text": "Неправоспособен водач, употребил алкохол и седнал зад волана на нерегистриран лек автомобил, установиха служители на РУ – Павликени. В събота в 22,55 ч. при провеждане на специализирана полицейска операция в с. Недан е извършена проверка на лек автомобил „Рено Клио“, без регистрационни табели, управляван от неправоспособния Д. Й. (23 г.) от същото село. При проверка на водача за употреба на алкохол, апаратът е отчел 2,26 промила. Д. Й. е отказал кръвна проба. Срещу него е образувано бързо производство.", "date": "2017.12.04", "title": "Пиян, без книжка спипан зад волана\nна нерегистрирана кола в Павликенско"}
{"url": "https://www.24chasa.bg/novini/article/6592387", "text": "Служители на полицейското управление в Елена разследват отвличане на 43-годишна жена. В неделя сутринта в полицейското управление в Елена е получен сигнал от 46-годишен мъж от Златарица, който съобщил, че същата нощ в дома му са влезли четирима мъже, нанесли са му побой и са отвлекли жената, с която живеел на семейни начала. На местопроизшествието е извършен оглед. От проведените до момента действия по разследването е установено местонахождението на жената. Съпричастен към деянието е 46-годишния З. Й. от с. Светлен. Започнато е досъдебно производство за престъпление по чл.142, ал.2, т.2, във вр. с ал.1 от НК. Работата по изясняване на случая продължава.", "date": "2017.12.04", "title": "Разследват отвличане на 43-годишна\nжена в Златарица"}
{"url": "https://www.24chasa.bg/novini/article/6592225", "text": "Въпреки старанието да зарадвате близките си с най-хубавите подаръци на света, понякога стават грешки. Пуловерът за любимия е по-голям, книгата, която сте взели да племенника, е вече прочетена, дъщеря ви иска кукла с розова коса, не с руса. Може да върнете стоките, но зависи как сте ги купили. Ако е по интернет, безусловното ви право да върнете в срок от 14 дни стоката може да бъде реализирано, като спазите предвидените в закона условия и ред, предупреждават от Комисията за защита на потребителите. Важно е да заявите желанието си за разваляне на договора, преди да изтече 14-дневният срок. Необходимо е да го направите по недвусмислен начин - препоръчително е това да стане чрез стандартния формуляр за отказ, който търговецът е длъжен да ви предостави заедно с покупката. Формулярът е публикуван на интернет страницата на КЗП, откъдето може да бъде изтеглен. След като заявите желанието си за отказ от покупката, търговецът е длъжен незабавно да ви изпрати потвърждение за получаването му. Имайте предвид, че според Закона за защита на потребителите тежестта на доказване за упражняване правото на отказ от договора от разстояние се носи от потребителя. Поради тази причина е най-добре този отказ да бъде направен писмено. След като вече сте попълнили формуляр, трябва да върнете стоката на търговеца в рамките на 14 дни от заявеното желание за отказ от сделката. Търговецът е длъжен да ви възстанови платената сума до 14 дни от датата, на която сте го е уведомил за желанието си да се откажете от договора и сте представили доказателства, че сте изпратили стоката. По правило това трябва да стане по начина, по който сте платили, но винаги могат да се договорят и различни условия. Има и изключения от безусловното право да върнете стока, купена онлайн. Сред изключенията са стоките, изработени по поръчка и индивидуални параметри, зададени от клиента. Няма да може да си получите обратно парите в случаите, в които ви е предоставена напълно услуга, чието изпълнение е започнало с предварителното ви съгласие. Не могат да бъдат върнати стоки, които са с кратък срок на годност и има опасност да влошат своите качества. Правото на отказ не важи за продукти, които са били разпечатани и това води до хигиенен и здравословен риск (например бельо или козметика). Още едно основание за отказ търговецът да развали сделката за дигитални продукти на физически носител (звукозаписи, видеозаписи, компютърен софтуер) е, че те са били разпечатани и тяхното съдържание е възможно да е било копирано. Според разпоредбите на Закона за защита на потребителите (ЗЗП) клиентите могат да поискат да върнат закупена стока или да я заменят с друга само в случаите, в които е установен дефект. Във все повече магазини обаче човек може да върне или да замени стоката и без тя да има проблеми, посочват от Комисията за защита на потребителите. Това засега не е свързано с нормативна разпоредба, а се прилага като добра търговска практика. При покупка, за която допускате, че е възможно да се наложи замяна или връщане, предварително проверете дали търговецът би го направил. Изисквайте и пазете и касовата бележка. Без подобен платежен документ трудно бихте удостоверили, че сте купили стоката точно от този търговец. Това пък може да ви отнеме възможността да се възползвате от правото си на рекламация при установяване на дефект или некачествено изпълнение на услуга. Ако установите някакъв дефект на закупения продукт до 2 години от покупката, имате право на рекламация. Предявяването й става пред търговеца, като е важно да изискате тя да бъде вписана в регистъра за рекламации с датата, на която я подавате и претенцията ви как да бъде удовлетворена. Търговецът трябва да разгледа жалбата ви в срок от 1 месец и да се произнесе. Ако я приеме за основателна, е длъжен или да ремонтира стоката безплатно или да я замени с нова. Не успее ли да го направи в рамките на месец, той трябва да ви предложи отбив от цената или разваляне на сделката и връщане на парите. По закон имате право да предявите рекламация във всеки един от обектите на дадена верига, независимо от кой неин магазин е купена стоката.", "date": "2017.12.04", "title": "Как може да върнете купената стока"}
{"url": "https://www.24chasa.bg/novini/article/6592419", "text": "За броени минути горнооряховски криминалисти разкриха кражба на две акумулаторни батерии от товарен автомобил \"Шкода\", паркиран на ул. \"Д. Чинтулов\" в железничарския град, съобщиха от полицията във Велико Търново. Престъплението е извършено в събота. От проведените незабавни действия по разследването криминалистите влезли в дирите на извършителя – 18-годишния К. И. от същия град, неизвестен до момента на полицията. Инкриминираните вещи са установени в пункт за изкупуване на черни и цветни метали в града и са върнати на собственика. По случая е започнато бързо производство.", "date": "2017.12.04", "title": "18-годишен задигна акумулатори от камион,\nоткриха ги в пункт за скрап в Г.Оряховица"}
{"url": "https://www.24chasa.bg/novini/article/6592432", "text": " и неустановено количество златни накити, съобщи ОД на МВР - Хасково, цитиран от БТА. Тъжителите са съобщили, че между 20 часа на 30 ноември и 6 часа на 1 декември чрез деформиране на алуминиева дограма на прозорец е било проникнато в офиса на едноличен търговец. Сградата се намира в \"Индустриална зона\" на изхода за Елхово. Бравата на вратата е била взломена с твърд предмет и от метален шкаф е открадната сумата и бижутата от благороден метал. Парите и златото са принадлежащи на 71-годишния собственик на фирмата.", "date": "2017.12.04", "title": "Откраднали и златни накити при обира на половин милион лв. от офис в Тополовград"}
{"url": "https://www.24chasa.bg/novini/article/6592430", "text": "За първи път всички ползватели на Viber ще могат да се запознаят с туристическите забележителности на нашата страна. Това каза министърът на туризма Николина Ангелкова на представянето на първата българска услуга в търсачката на Viber, която е съвместен проект между Министерството на туризма и iLoveBulgaria, предаде „Фокус“. Ангелкова посочи, че по последни данни около 900 млн. души. използват този чат. „Миналата година година стартирахме проекта „Аз обичам България“. Стартирахме със стоте национални туристически обекта. Добавихме доста обекти, които се намират по Черноморието и по зимните ни курорти“, каза тя и уточни, че към момента туристическите забележителност в приложението са 5 000 на брой. По думите ѝ това е важно за популяризирането туризма и туристическите забележителности в нашата страна. „В реално време всеки един, който иска и желае да посети нашата страна, ще се озове сред обектите и ще може да си направи едни цифров маршрут“, коментира министър Ангелкова. Министърът на туризма обърна внимание, че 8 от 10 туристи, които посещават нашата страна с цел почивка, предварително проверяват своя маршрут цифрово и на база интернет. Основен акцент в Националната програма за туристическа реклама е дигиталният маркетинг. По думите на Ангелкова първата българска услуга в търсачката на Viber е стъпка в тази насока. „Новото във Viber chat extension това са видеата, които продължават да се заснемат за 100-те национални туристически обекта“, каза министър Ангелкова. „През последните години ползването на интернет нараства с около 10%. 37% от потребителите на различни мобилни устройства резервират своите почивки чрез тях онлайн“, каза Ангелкова. Според нея страната ни може да привлича повече туристи чрез тези нови технологии. „Искам да подчертая, че това ново приложение и тази нова връзка с Viber chat extension е абсолютно безплатна за министерството. Това не струва нищо за министерството. Ще продължаваме да търсим различни такива варианти за да надграждаме нашата платформа“, коментира Николина Ангелкова.", "date": "2017.12.04", "title": "Ангелкова: Вече всички с Viber ще могат да се запознаят със забележителностите ни"}
{"url": "https://www.24chasa.bg/novini/article/6592481", "text": "Жител от Видин на 79 години е измамен със сумата от 8550 лева, съобщават от Областна дирекция на МВР. Измамата е станала през почивните дни, след като на домашния му телефон се обадил мъж по схемата \"операция за задържане на телефонни измамници\". След разговора пенсионерът изхвърлил от терасата на апартамента си кожена чантичка с 8550 лева, а по-късно се е обадил на тел. 112.", "date": "2017.12.04", "title": "Мъж от Видин даде на телефонни измамници повече от 8500 лева"}
{"url": "https://www.24chasa.bg/novini/article/6592488", "text": "Саудитска Арабия е поканила фирми от САЩ да участват в разработването на програма за използване на ядрена енергия за граждански цели и не се интересува от отклоняването на ядрена технология за военна употреба, каза пред репортери днес енергийният министър на кралството Халид ал Фалих, цитиран от Ройтерс и БТА.  Министърът говори след среща с американския министър на енергетиката Рик Пери, който на свой ред отбеляза, че е преждевременно да се правят изявления за споразумения със Саудитска Арабия за ядрено сътрудничество.", "date": "2017.12.04", "title": "Саудитска Арабия покани фирми от САЩ за разработване на ядрена програма"}
{"url": "https://www.24chasa.bg/novini/article/6592505", "text": "Консултантска компания за мениджмънт, чието седалище е в Ню Йорк, предполага, че роботите и автоматизираните системи може да оставят безработни между 400 и 800 млн. души в целия свят до 2030 г., съобщава  Проучването на Глобалния институт \"МакКинзи\", включващо 46 страни и 800 професии, посочва, че един на петима души ще бъде засегнат в деловия живот, докато един на всеки трима души ще бъде засегнат в богати страни като САЩ и Германия. Изследването също така показва, че правителствата трябва да инвестират в обучения на хора в различни бизнеси, така че роботизираната революция да не може да навреди на обществата. Лекари, адвокати, учители, бармани - работни места, които изискват човешко взаимодействие - и работни места с по-ниски заплати като водопроводните услуги и градинарството, ще бъдат по-слабо засегнати от роботизираната автоматизация.", "date": "2017.12.04", "title": "Роботите може да оставят без работа 800 млн. души до 2030 г."}
{"url": "https://www.24chasa.bg/novini/article/6592261", "text": "Пътешествията по празниците са приятно преживяване, когато внимателно проучите офертите на туроператорите. Най-напред се уверете, че туроператорът е регистриран и има валидна застраховка „професионална отговорност”. Справка може да направите в публичния регистър на официалната интернет страница на Министерството на туризма. Това ще осигури възможността да се възползвате от правото си на рекламация, в случай че ви предоставят услуга, която не отговаря на първоначално договорената, или да бъдете компенсирани, ако пътуването се провали, информира Константин Райков, член на Комисията за защита на потребителите. Преди да подпишете договора, попитайте туроператора каква е крайната цена на пакета и поискайте от него да я потвърди в имейл, който запазете. Поинтересувайте се какво точно ще получите срещу парите си и има ли допълнителни такси, които задължително ще трябва да платите. Обърнете внимание на продължителността на пътуването, на категорията и вида на хотелите, където ще бъдете настанени, на колко нощувки и хранения имате право. Проверете вида и категорията на превозните средства, с които ще пътувате. Непременно изискайте сключването на писмен договор и издаването на ваучер за платените от вас услуги в пакета. Пазете всички платежни документи за внесените суми. Не подписвайте договор за пътуване, който предвижда несправедливи условия, предупреждава Константин Райков. Несправедливо е например да загубите внесения депозит, ако не успеете да платите в срок цялата сума за пътуването, щом не се предвижда и възможност да получите обезщетение на същата стойност при неизпълнение на договора от туроператора. Цената не може да се увеличава 20 дни преди тръгването, а съществени изменения по елементите на пакета са допустими не по-късно от 10 дни преди датата на заминаване. Туроператорът носи отговорност и за пристигането на багажа ви.  Не се съгласявайте с ограничаване на правата ви за предявяването на рекламация за несъответствие на получената услуга с договорената. Срокът за това е 14 дни. Рекламация можете да предявите както писмено, така и устно. Туроператорът е длъжен да отговори до 30 календарни дни. При проблем уведомете управителя на хотела или представител на туроператора. Настоявайте да ви бъде предоставено това, за което сте платили. Ако се наложат допълнителни плащания, пазите документите. Те ще са ви необходими за възстановяване на сумите от туроператора или от застрахователното дружество, с което туристическата фирма има сключен договор. Обикновено туристическите пакети за празниците включват тържествени вечери. Може да проверите от коя категория е заведението в публичния регистър на страницата на Министерството на туризма. Подробно разпитайте какво е включено в куверта - от менюто до изпълнителите в музикалната програма и нейната продължителност. Настоявайте да знаете крайна цена, за да не се окаже, че трябва да платите за допълнителни услуги, които задължително се включват в пакета, но не са калкулирани в него. Реагирайте при нарушаване на правата ви, съветват от Комисията за защита на потребителите. От каквото и естество да е спорът, първо опитайте да го решите на място със съдействието на управителя или упълномощено от него лице. Това би ви спестило време и неприятни емоции. Ако казусът е по-сложен и не успеете да се споразумеете с търговеца, сезирайте контролните органи. При проблем с качеството на храната се обърнете към Българската държавна агенция по безопасност на храните. Комисията за защита на потребителите може да окаже съдействие при некоректни практики, свързани с рекламирането на вида и категорията на обекта, обозначаването на цените и представянето на условията, при които се предоставят услугите. Сигнали и жалби могат да бъдат подавани на телефона на потребителя 0700 111 22, чрез сайта на КЗП ( ) и във всяко от представителствата на институцията в страната. За трансграничните спорове можете да получите съдействие от функциониращия към КЗП Европейски потребителски център ( ). Когато при излитане полетът закъснява повече от два часа, пътникът има право на храна и напитки и два телефонни разговора, които се осигуряват от авиокомпанията. При закъснение повече от денонощие към това се добавя право на безплатна нощувка в хотел и на безплатен транспорт дотам и обратно. Когато самолетът кацне с повече от 3 часа закъснение, пътникът може да има право и на обезщетение от 125 до 600 евро. Сумата зависи от дължината на полета и от продължителността на закъснението. Авиокомпанията не дължи обезщетение, ако закъснението не е по нейна вина (силен сняг, ураган, стачка), обяснява Игнат Арсенов, директор на Европейски потребителски център България.При забавен, повреден или загубен куфар авиокомпанията може да дължи до 1200 евро обезщетение. Конкретната сума се определя от правилата на авиокомпанията и зависи от отделния случай. Важно е пътниците да попълнят протокол за липсващия багаж още на летището, а след това и писмена жалба до авиокомпанията в срок от 21 дена при загубен и 7 дни при повреден багаж.При забавен багаж пътниците имат право да получат от авиокомпанията обезщетение за закупени вещи от първа необходимост (най-вече тоалетни принадлежности, бельо). Важно е за тези направени от тях разходи да има доказателства (касова бележка).", "date": "2017.12.04", "title": "За какво да внимавате при туристически пакети"}
{"url": "https://www.24chasa.bg/novini/article/6592519", "text": "Ловец е прострелян по време на ловен излет в Твърдица, съобщиха от Областната дирекция на МВР - Сливен. Инцидентът е станал на 2 декември около 10,47 часа в ловното поле на село Сърцево. На място са изпратени полицейски екипи, които установяват, че в местността \"Люцерината\" по време на лов 62-годишен мъж е произвел неволно изстрел и е прострелял друг 35-годишен ловец. Пострадалият е откаран и приет за лечение в МБАЛ -\"Д-р Ив.Селимински\"- Сливен с опасност за живота. Оръжието е законно притежавано, като собственикът разполага с всички необходими разрешителни. Образувано е досъдебно производство.", "date": "2017.12.04", "title": "Простреляха ловец в Сливенско, с опасност за живота е"}
{"url": "https://www.24chasa.bg/novini/article/6592524", "text": "Клубът, в който се помещава Районният съвет на БСП в \"Красно село\" на ул. \"Пчела\" №27, е бил разбит и ограбен през нощта на събота срещу неделя. Това съобщи председателят на социалистите в столичния район Николай Николов, който е и общински съветник, цитиран от пресцентъра на БСП-София. Бандитите са откраднали два настолни компютъра, лаптоп, усилвателна уредба, принтер, микрофони и други по-дребни електронни уреди. Всички врати и помещения на района са разбити и разхвърляни, както и двете метални каси с документи. \"Най-вероятно са търсели пари, коментира Николай Николов след огледа с пристигналите на мястото полицаи. - От два месеца правим ремонт, сложихме нова дограма, от която всъщност крадците са влезли и в момента ремонтираме покрива. Клубът е и моя приемна като общински съветник и постоянно има хора. Предполагам, че ремонтните дейности и постоянният поток от хора са накарали крадците да си мислят, че държим много пари в клуба. Разбира се, не държим никакви пари там. В двете метални каси бандитите са открили единствено документи и партийни книжа\". Престъплението е извършено с изключителна наглост и арогантност. \"Явно недоволни от малката плячка, която са успели да отмъкнат, на една от стените крадците са надраскали нецензурни думи по адрес на партията, коментира още Николай Николов. - Полицаите от 6-о районно, както и от СДВР, се отзоваха веднага на нашия сигнал, взеха отпечатъци и започват издирване по опис на откраднатата техника\". Най-голямото притеснение на общинския съветник е фактът, че в откраднатите компютри има данни и информация за членове на БСП. А районната организация в \"Красно село\" е една от най-големите в София, наброяваща над 750 души. \"Вече започваме да предупреждаваме нашите членове да бъдат внимателни относно съмнителни телефонни обаждания. Имаше и документи и информация относно казуси и проблеми на граждани, както и документи на Столична община, обясни още Николай Николов. - Това посегателство срещу партията може само да ни мотивира да работим още по-усърдно срещу несправедливостта и беззаконието в държавата\".", "date": "2017.12.04", "title": "Разбиха и ограбиха клуба на БСП в \"Красно село\" в София (Снимки)"}
{"url": "https://www.24chasa.bg/novini/article/6592517", "text": "В понеделник Върховният съд на Испания взе решение да остави в затвора четирима каталунски политици, докато не бъде приключено разследването на ролята им в едностранното обявяване на независимост на автономния регион, предава AFP. Отстраненият заместник на председателя на Женералитата Карлес Пучдемон - Ориол Жункерас, е сред каталунските политици, които няма да бъдат освободени под гаранция, предаде \"Фокус\".  Хоаким Фор, който по-рано отговаряше за вътрешните работи в Каталуня, и лидерите на две асоциации за независимост ще останат в затвора, се казва в разпространеното изявление на органа. Шестима други бивши министри, които също бяха задържани под стража, ще бъдат освободени под гаранция.", "date": "2017.12.04", "title": "Върховният испански съд остави в затвора четирима каталунски политици"}
{"url": "https://www.24chasa.bg/novini/article/6592534", "text": "Мъж и жена от България бяха осъдени в Малта, след като се признаха за виновни по обвинения за създаването на нелегално място за проституция. Освен двамата още пет жени от Молдова също ще влязат в затвора, предаде  . 48-годишният Васил Дамянов Телбизов е играел ролята на администратор, като се е грижил за апартамента, в който се извършвало престъплението. Мястото било наето от него и от българката Катя Андонова Кокинос. В апартамента шестте проститутки водели клиентите си, като често те били намирани от Телбизов. Изкараните пари били разделяни поравно между всички членове на групата. Българите ще прекарат в затвора една година, като ще платят и глоба от 200 евро. Кокинос ще трябва да отдели още 75 евро, тъй като при задържането ѝ е открит кокаин в нея, който бил за лична употреба.", "date": "2017.12.04", "title": "Осъдиха мъж и жена от България на година затвор в Малта"}
{"url": "https://www.24chasa.bg/novini/article/6592533", "text": "Подозрителният пакет, намерен близо до коледния базар в германския град Потсдам в петък, не бил свързан с тероризъм, а е бил изпратен в опит за изнудване на куриерската компания Ди Ейч Ел (DHL), съобщи вътрешният министър на провинция Бранденбург Крал-Хайнц Шрьотер, цитиран от ДПА. Според Шрьотер в писмо, приложено към пакета, заподозряно лице искало от DHL голяма парична сума - милиони евро. Той е съдържал материали за направата на бомба, включително към 100 пирона, неустановено вещество на прах и метален цилиндър. Началникът на полицията в провинция Бранденбург Ханс-Юрген Мьорке каза, че в пакета е имало писмо от изнудвача под формата на QR код, предаде \"Дневник\".  Подобен пакет беше доставен преди известно време в източния град Франкфурт на Одер, каза регионалният министър. Той добави, че при отварянето пакетът се възпламенил и писмото в него било унищожено. Според шефа на полицията основният заподозрян и за двата случая е мъж от района на Берлин. Мьорке обаче не разкри подробности, тъй като разследването продължава. Въпреки първоначалните данни, че пакетът не може да се взриви, понеже липсва детонатор, по-нататъшните анализи показаха, че устройството е много опасно и може да нарани сериозно хората, каза Шрьотер. Мьорке прогнозира, че е възможно да има и други подобни доставки. Властите предупредиха получателите да бъдат внимателни, когато отварят неочаквани куриерски доставки.", "date": "2017.12.04", "title": "Откритите в Потсдам експлозиви са били част от опит за изнудване, а не за тероризъм"}
{"url": "https://www.24chasa.bg/novini/article/6592569", "text": "Националният осигурителен институт /НОИ/ информира, че изплащането на пенсиите за месеца ще започне на 7 декември и ще приключи на 20 декември. Това съобщиха от НОИ. В изпълнение на постановление 253 от 16 ноември на Министерския съвет, заедно с пенсиите ще бъде изплатена и еднократна допълнителна сума в размер на 40,00 лв. на всички пенсионери, на които пенсията или сборът от пенсиите заедно с добавките и компенсациите към тях за месец декември 2017 г. е в размер до 321,00 лв. включително. Изплащането на сумите чрез пощенските станции ще бъдe извършено съобразно изготвен график, който ще бъде предварително обявен във всяка една от тях. Преводите на декемврийските пенсии по сметките на пенсионерите, които получават парите си по банков път, ще бъдат извършени на 7 декември.", "date": "2017.12.04", "title": "НОИ започва изплащането на пенсиите и допълнителните суми към тях на 7 декември"}
{"url": "https://www.24chasa.bg/novini/article/6592558", "text": "Собствениците на недвижими имоти, които не искат информацията за данъчните им задължения да минава през пощенски или други разпространителски фирми, могат да я получават директно по електронен път, напомнят от дирекция \"Общински приходи\" на Столична община. Това съобщиха от пресцентъра на Столичната община. За целта собственикът трябва да подаде заявление за отказ от хартиено съобщение за дължими местни данъци и такси, като посочи актуален имейл-адрес, на който да го получава по електронен път. За да се получи съобщението на имейл догодина, заявлението трябва да бъде подадено до 12 януари 2018 г. в някой от 22-та районни отдела на дирекция \"Общински приходи\" в София. Необходимо е само да се представи лична карта. Ако заявлението за отказ от хартиено съобщение бъде подадено след 12 януари, собственикът ще започне да получава информацията по електронен път от 2019 г. При промяна на имейл-адреса е необходимо да се подаде ново заявление в данъчната служба. Софиянци могат да се откажат и изобщо от съобщения - както електронни, така и на хартия. В такъв случай собствениците на недвижими имоти трябва да проверяват сами какви местни данъци и такси дължат. Това става на място в районните отдели на \"Общински приходи\", както и по електронен път с въвеждане на ПИН-код през е-страницата на Столична община https://sonet09.sofia.bg/OnlineReportWSClient/obligations. Освен да проверяват задълженията си, столичани могат и да плащат местните си данъци и такси онлайн. ПИН-код може да се получи във всеки от районните данъчни отдели отново срещу представяне на документ за самоличност. Ако собственик не ползва целогодишно недвижимия си имот, до края на декември той може да подаде заявление за намаляване на такса битови отпадъци за съответното жилище или парцел.", "date": "2017.12.04", "title": "Съобщенията за местни данъци и такси може да се получават и по имейл"}
{"url": "https://www.24chasa.bg/novini/article/6592576", "text": "Кисели млека и сирена без лактоза са сред иновациите на българската фирма \"Еко-Ф\". Деликатесите се произвеждат в \"Мандра Карабунар\", която е собственост на компанията от 1996 г. Млечните продукти са предназначени за хора с лактозна непоносимост, правят се с различна масленост и са особено предпочитани за диетично хранене и при болни от диабет. \"Непрекъснато допълваме асортимента. Така поддържаме постоянно интереса на клиентите ни в страната и партньорите в чужбина\", казва Стефка Борисова, изпълнителен директор на фирмата. Непоносимостта към млечната захар – лактозата, е най-често срещата алергия в света. В Европа над 25 процента от населението страда от дефицит на ензима лактаза, който е причината дори минимални количества храна, съдържащи млечна захар, да не могат да бъдат разградени от организма. Това предизвиква ферментация и редица неприятни симптоми, като подуване на корема, метеоризъм, гадене и др. Фирма „Еко-Ф“, която произвежда различни видове краве и овче сирене, кисели и плодови млека с различна масленост и без добавени консерванти, обръща специално внимание на нуждаещите се от диетично хранене. Киселите млека с марка \"Карабунар\" имат пробиотичен ефект и могат да се консумират от 3-месечни бебета до хора в зряла възраст. Плодовите млека се произвеждат с натурални концентрати. Фабриката преработва 35 тона мляко на ден. \"Еко-Ф“ е сред най-бързоразвиващите се фирми в хранителния сектор и сред водещите в производството на най-качествените български сирена и кисели млека\", казва Стефка Борисова. Това се дължи на качеството на суровото мляко, добивано предимно от ферми, и автоматизираните производствени линии за сирена, кисели млека и кашкавали. „С Българската банка за развитие работим от 2014 г. и се надявам взаимното ни сътрудничество да продължи“, споделя изпълнителният директор на „Еко-Ф“. От 17 години компанията е в контакт с най-големите дистрибутори за храни в САЩ, Австралия, ЕС, Близкия Изток, Русия, Азербайджан и Израел. Ежегодно участва със собствени щандове на най-големите хранителни изложения в Кьолн, Париж, Москва и Ню Йорк.", "date": "2017.12.04", "title": "Диетични млечни продукти без лактоза са хит в продукцията на българска мандра"}
{"url": "https://www.24chasa.bg/novini/article/6592577", "text": "От 28-ми  до 30-ти ноември 2017 г. Симеон Сакскобурготтски посети Кралство Саудитска Арабия с българска правителствена делегация, начело с министър-председателя Бойко Борисов. В делегацията участваха министрите на външните работи Екатерина Захариева, на отбраната Красимир Каракачанов, на земеделието, храните и горите Румен Порожанов, на транспорта, информационните технологии и съобщенията Ивайло Московски, на туризма Николина Ангелкова. Това съобщиха от пресофиса на Симеон Сакскобурготтски. В рамките на визитата царят и премиерът се срещнаха с Пазителя на двете Светини Негово Кралско Величество Салман бин Абдулазиз ал-Сауд. Българското царското семейство има дългогодишни добри отношения със Саудитската кралска фамилия още от времето на крал Фейсал, а сегашният крал е петият, с който се среща Симеон Сакскобурготтски. “Радвам се да Ви видя отново!”, с тези думи кралят посрещна Симеон Сакскобурготтски. За първи път двамата се запознават в Мадрид в началото на 80-те години, когато кралят е все още принц. Пред български журналисти Царят определи посещението на нашата делегация като положително и с големи възможности за развитие на двустранните отношения. Сакскобурготтски подчерта, че е важно това, че България е член на ЕС. Страната ни също така трябва да е предсказуем партньор, но и да си преследваме нашите интереси. Българският премиер се срещна и с Негово Кралско Височество Мохамед бин Салман бин Абдулазиз ал-Сауд, престолонаследник, заместник министър-председател и министър на отбраната на Кралство Саудитска Арабия. Като знак на уважение беше разчетен жестът на престолонаследника да дойде лично в двореца, където беше настанена делегацията ни. Всеки от министрите имаше работна среща със съответния министър от Саудитска Арабия, които срещи пред журналисти Симеон Сакскобурготтски оцени като голяма възможност на насърчаване на инвестициите. Той специално подчерта, че интересът към България е бил голям.  В танца участва и принц Султан бин Салман бин Абдулазис Ал-Сауд. Той е най-големият син на краля и дългогодишен познат на цар Симеон. Като председател на Саудитската комисия по туризъм и национално наследство неколкократно през последните години двамата се срещаха на форуми на Световната организация по туризъм в Мадрид, Китай, а през октомври 2016 г. принцът посети Симеон Сакскобурготтски в двореца “Врана”. Принц Султан е първият и единствен мюсюлманин летял в космоса. През първата вечер от посещението на делегацията Сакскобурготтски беше поканен на частна вечеря в имението на принц Султан, заедно с някои от принцовете и други приятели на царя, дошли специално да го поздравят. Последният ден от визитата с останалите членове на официалната българска делегация царят посети Глобалния център за борба с екстремистката идеология в Рияд. На срещата бяха обсъждани възможности за сътрудничество между охранителните органи на двете държави с цел борба срещу терористични заплахи. Българската делегация посети и Фонда за публични инвестиции на Кралство Саудитска Арабия. С официалната делегация в Рияд имаше и бизнес делегация от представители на големи български фирми и работодателски организации. Царят коментира пред тях, че е усетил подчертан интерес към България и желание за задълбочаване на бизнес обмена, които следва да бъдат използвани в конкретни икономически проекти.", "date": "2017.12.04", "title": "Симеон Сакскобургготски познава краля на Саудитска Арабия още като принц"}
{"url": "https://www.24chasa.bg/novini/article/6592586", "text": "Директорът на Агенция \"Пътна инфраструктура\" Дончо Атанасов и зам.-министърът на регионалното развитие и благоустройството Валентин Йовев посетиха днес Монтана и направиха инспекция на ремонтните работи по пътя Монтана-Белоградчик, съобщи БТА. На импровизиран брифинг на открито по пътя край Монтана Атанасов заяви, че през тази и миналата година е направен основен ремонт на участък от 18 километра от пътя и остават още 17 километра. Той изрази задоволство от качеството на ремонтните работи и каза, че е уверен, че до края на юни 2018 година рехабилитацията на пътя Монтана-Белоградчик през селата Превала и Бели Мел ще бъде завършена. По този начин целият път ще бъде в идеално състояние, а това ще даде силен тласък на туризма в района, обяви Атанасов. От бюджета на АПИ е отпуснат 1 милион, с който в момента се прави неотложен ремонт на пътя Лом-Видин, съобщи още Дончо Атанасов. Заради активизирало се свлачице край село Орсоя в момента пътят там е непроходим и не може да се возят деца до училища. Ремонтът ще бъде направен още сега с цел отпушването на пътя, а през пролетта ще се търси трайно решение на проблема. Свлачището е на площ от 8-10 километра и е ясно, че укрепването му ще е скъпо мероприятие, обяви още директорът на АПИ. През следващата година предстои ремонт на пътя от Монтана към Видин в участъка при селата Доктор Йосифово и Славотин, който е в много лошо състояние. Пътят Монтана-София през прохода Петрохан също ще бъде изцяло рехабилитиран в софийската част на трасето, обяви Атанасов. В момента в прохода Петрохан се поставят нови мантинели и работата трябва да завърши до 10 дни. Мантинелите бяха съборени от снежната буря, която връхлетя Стара планина и прохода през октомври, припомни Атанасов.", "date": "2017.12.04", "title": "Пътят от Монтана до Белоградчик готов до средата на следващата година"}
{"url": "https://www.24chasa.bg/novini/article/6592604", "text": "Две пешеходки бяха блъснати от лек автомобил на пешеходна пътека в Горна Оряховица, съобщи МВР. Произшествието е станало в петък около 17,00 ч. По първоначална информация лек автомобил „Опел Астра“, управляван от 61-годишния М. О. от Г. Оряховица, при маневра завиване е блъснал пресичащите пътното платно на обозначено за целта място две пешеходки на 53 и 46 г. и двете от същия град. В резултат на това е пострадала по-младата жена. Тя е настанена за лечение във великотърновската болница с фрактура на лакетна кост, без опасност за живота. Водачът е изпробван за употреба на алкохол, пробита е отрицателна. По случая е образувано досъдебно производство.", "date": "2017.12.04", "title": "Шофьор помете две жени на зебра в Горна Оряховица"}
{"url": "https://www.24chasa.bg/novini/article/6592611", "text": "Британският премиер Тереза Мей ще разговаря днес и с председателя на Европейския съвет Доналд Туск, съобщи пресслужбата на съвета, цитирана от БТА. Първоначално бе предвидена единствено среща на Мей с председателя на Европейската комисия Жан-Клод Юнкер. Следващата седмица Европейският съвет ще заседава за последен път за тази година. Желанието на Великобритания е тогава европейските държавни и правителствени ръководители да отчетат \"достатъчен напредък\" в преговорите по напускането на Великобритания, за да могат да започнат разговорите за бъдещо търговско споразумение между двете страни. Преди месец Европейският съвет разреши да започне техническата подготовка на търговските преговори, но не и обсъждане на договорки по същество. Все още според ЕС няма достатъчен напредък в преговорите за правата на гражданите, границата с Ирландия и задълженията на Лондон към бюджета на ЕС. В сряда ЕК се очаква да представи поредната си оценка по преговорите досега. След днешните срещи на Мей в Брюксел не са предвидени изявления.", "date": "2017.12.04", "title": "Мей ще се срещне днес и с Туск в опит за пробив в преговорите с ЕС"}
{"url": "https://www.24chasa.bg/novini/article/6592612", "text": "67-годишен мъж е загинал при пътнотранспортно произшествие, станало на 1 декември около 15.10 часа в село Зафирово. Това съобщиха от Областната дирекция на МВР в Силистра. 49-годишен мъж управлявал мотофреза с прикачено ремарке, но загубил контрол и се преобърнал в дере край пътя. При произшествието загинал 67-годишният мъж, возил се в ремаркето, а водачът и 31-годишна жена не са пострадали. Пробата с дрегер на водача е отчела алкохолно съдържание над 1.2 промила. Образувано е досъдебно производство.", "date": "2017.12.04", "title": "67-годишен загина при катастрофа с мотофреза в Силистра"}
{"url": "https://www.24chasa.bg/novini/article/6592637", "text": "Руският президент Владимир Путин разпореди министерството на правосъдието да води регистър на медиите чуждестранни агенти. Указ за това е публикуван на официалния сайт за правна информация, предаде РИА Новости, цитиран от БТА. Миналия месец Путин подписа закон, позволяващ медии да бъдат регистрирани от правосъдното министерство като \"чуждестранни агенти\". Така Москва отвърна на изискването към руската телевизия Ар Ти Америка и партньора на медийната компания \"Спутник\" - американската фирма \"Рестън Транслейтър\", да се регистрират с това определение в САЩ. Правосъдното ведомство в Москва е оправомощено да решава коя чуждестранна медия ще получи статут на чуждестранен агент, също и да изключва медии от списъка. Според източник от руския сенат първите медии - чуждестранни агенти ще бъдат регистрирани още тази седмица. \"Това ще бъдат девет американски медии, предупредени по-рано от министерството на правосъдието\", посочва той. Такъв статут може да получи в Русия всяка чуждестранна медия, получаваща от чужбина финансови средства или имущество. Законовите промени не засягат дейността на руските средства за масова информация, уточнява РИА Новости. Руското министерство предупреди по-рано редица медии, че може да бъдат признати за чуждестранни агенти - сред тях са \"Гласът на Америка\" и Радио \"Свободна Европа/Радио Свобода\".", "date": "2017.12.04", "title": "Путин разпореди да се регистрират медиите чуждестранни агенти"}
{"url": "https://www.24chasa.bg/novini/article/6592862", "text": "Мъж е нанесъл побой на приятелката си и я е ограбил в Ямбол, съобщиха от Областната дирекция на МВР – Ямбол. На 3 декември, в 18:05 ч. от тел. 112 в дежурната част е постъпил сигнал, че пред жилищен блок в комплекс „Златен рог“, мъж нанася побой на млада жена Отзовалите се на сигнала полицейски екипи установяват на място потърпевшата - 23-годишна жена. Изяснено е, че тя е нападната от неин познат, който и е нанесъл няколко удара с ръка по лицето, съборил я земята и й отнел мобилен телефон. Очевидци на случая съдействали на униформените с информация за посоката на оттегляне на извършителя и в резултат на бързите полицейски действия е установен и задържан 20-годишен местен жител. Работата по случая продължава в рамките на образуваното досъдебно производство.", "date": "2017.12.04", "title": "20-годишен пребил своя позната и откраднал телефона й в Ямбол"}
{"url": "https://www.24chasa.bg/novini/article/6592934", "text": "Всички в парламента - и управляващи, и опозиция, да решат какво да се прави с царските имоти. Това е решението на ГЕРБ по казуса, научи ексклузивно \"24 часа\". \"Да се произнесе цялото Народно събрание, всички парламентарни групи. Ако има съгласие за такова обсъждане, ние имаме готовност да участваме в това обсъждане, изследвали сме казуса назад във времето. Съобразили сме съществените факти, ясно ни е, че се водят дела в Европейския съд, подкрепяме принципите на конституцията за правовата държава и правовия ред, включително за защита на собствеността, включително за равнопоставеното третиране на лицата и субектите. В този случай обаче въпросът не е такъв, който следва да бъде решен от една парламентарна група и ние не сме давали заявки в тази посока\", заяви пред \"24 часа\" председателят на правната комисия на Народното събрание Данаил Кирилов. \"Ако имаме съгласие от парламентарните групи, бихме могли да участваме в решението на този казус, повтори той. В случай, че една ПГ се опъне, а другите са \"за\", ГЕРБ отново ще реагира. Консултации обаче няма да инициира, защото проблемът не е на ГЕРБ и в този казус няма никакви политически проекции. Той е принципен. \"Никога не сме били в съюз с НДСВ, проблемът е изключително правен и неговото решение е изключително в парламента. Иначе има различни варианти за решаването му, но това е въпрос на консенсус и на съгласие\", добави Кирилов. И напомни: \"Казусът е отпреди повече от 20 г. Имаме решение на Конституционния съд (КС), мораториум, гласуван от 41-ото НС през декември 2009 г., в решението по който се казва, че той действа до приемането на закон. ГЕРБ е направил, каквото е трябвало тогава - обезпечили сме обществения интерес, но и си даваме сметка, че този казус трябва да бъде решен в реално време, като спазим максимално всички законови и конституционни искания, както и да съобразим всички съдебни решения и това на КС.\" Ще се съобразят и всички факти относно разделянето на имуществото на наследниците на царя на лично, на имущество на интендантството, а има даже случаи на смесена собственост, открои още пред \"24 часа\" шефът на правната комисия на Народното събрание. Срокове от Страсбург не ни притискат, увери той. Там даже имало едно първоначално забавяне, което за юристите е обяснимо с оглед на факта, че още текат съдебни дела.", "date": "2017.12.04", "title": "Първо в \"24 часа\": Решението на ГЕРБ за царските имоти!"}
{"url": "https://www.24chasa.bg/novini/article/6592993", "text": "Ръководството на Германската социалдемократическа партия (ГСДП) подкрепи започването на преговори със Съюза (ХДС/ХСС) за съставяне на нова голяма коалиция в Берлин, съобщава националният ежедневник Die Frankfurter Allgemeine Zeitung, цитиран от Фокус. Предложението е прието с един въздържал се, поясниха пред медиите източници от партийните кръгове. Предстои обаче решението да бъде обсъдено и утвърдено в рамките на партиен конгрес на ГСДП, който ще се проведе по-късно тази седмица.", "date": "2017.12.04", "title": "Партията на Шулц реши да започне преговори с Меркел за голяма коалиция"}
{"url": "https://www.24chasa.bg/novini/article/6592968", "text": "Министър-председателят на Израел Бенямин Нетаняху заплаши президента на Сирия Башар Асад с нанасяне на удар по неговата страна, ако Дамаск даде съгласие за разполагане на ирански бази на сирийска земя, съобщи в. „Уолстрийт джърнъл” като се позова на неназовани израелски представители. Предупреждението към сирийския лидер, според изданието, показва, че Израел е готов да се откаже от неутралната си позиция, към която се придържаше от началото на въоръжения конфликт в Сирия,  Вестникът отбелязва също, че посланието изпратено преди ракетния удар, нанесен, според сирийски медии, от Израел в събота по контролирана от иранците база близо до Дамаск. Израел не потвърди, че е свързан с тази бомбардировка, пише „Уолстрийт джърнъл”, но няколко часа по-късно Нетаняху заяви: „Няма да допуснем режим, който упорито се стреми към унищожение на израелската държава, да се укрепи военно в Сирия”. Засега не е ясно дали Асад е отговорил на Нетаняху.", "date": "2017.12.04", "title": "Нетаняху заплаши Асад с удар, ако в Сирия бъдат разположени ирански бази"}
{"url": "https://www.24chasa.bg/novini/article/6593039", "text": "Постигането на стабилен Европейски енергиен съюз беше акцент в изказването на заместник министър-председателя по икономическата и демографската политика Валери Симеонов във форум на Вишеградската група с участието на България, Румъния, Гърция, Сърбия, Хърватия и Словения. Той подчерта, че Европейският енергиен съюз трябва да отразява спецификите на отделните държави членки и да се базира на равнопоставеност и отбеляза необходимостта от по-добра енергийна свързаност и интеграция на страните от Европейския съюз. Вицепремиерът Симеонов участва в Срещата на министрите на външните работи във формат В4+ в Будапеща по покана на министъра на външните работи и търговията на Унгария Петер Сиярто. „По време на Българското председателство на Съвета на ЕС ще бъдат продължени усилията за завършване на междусистемната свързаност и изграждане на липсващата енергийна инфраструктура между страните от Западните Балкани, с което да се гарантира сигурността на енергийните доставки в региона“, коментира Симеонов. Вицепремиерът посочи важността на изграждането на интерконекторни връзки с Гърция, Сърбия и Турция, осигуряване на непрекъсваеми двупосочни доставки на природен газ между Гърция, България, Румъния и Унгария, работата върху изграждане на газов хъб като част от Южния газов коридор, както и нужния плавен преход от регулиран към либерализиран пазар, придружен с ефективни схеми за подпомагане на уязвимите потребители.", "date": "2017.12.04", "title": "Валери Симеонов: Има нужда от по-добра енергийна свързаност в ЕС"}
{"url": "https://www.24chasa.bg/novini/article/6593035", "text": "Председателят на Европейския съвет Доналд Туск заяви в понеделник, че постигането на споразумение за „развода“ между Брюксел и Лондон е по-близо от всякога, след като бе постигнат пробив по въпроса за Ирландия, предава Франс прес, цитирана от Фокус. „Окуражен съм след телефонния разговор с министър-председателя Лео Вардакар. Приближаваме се към значителен напредък през декември (срещата на върха на ЕС)“, се казва в съобщение, публикувано от Туск в социалната мрежа „Туитър“ – знак, че европейските лидери ще се съгласят да започнат търговските преговори с Великобритания.", "date": "2017.12.04", "title": "Доналд Туск: Приближаваме се към бракоразводна сделка за Брекзит"}
{"url": "https://www.24chasa.bg/novini/article/6592512", "text": "Малтийската полиция е арестувала десет заподозрени за убийството на блогърката Дафне Каруана Галиция, съобщи премиерът Джоузеф Мускат близо два месеца, след като журналистката бе убита от бомба в колата си, предадоха световните агенции. Всички задържани са малтийски граждани и повечето са криминално проявени, каза премиерът, без да съобщи повече подробности. Полицията има срок от 48 часа да разпита заподозрените, след което трябва да им предяви обвинения или да ги освободи, предаде БТА.  53-годишната Каруана Галиция бе убита на 16 октомври. Тя водеше много популярен блог, в който неуморно съобщаваше за предполагаеми случаи на корупция на високопоставени политици независимо от партийната им принадлежност, отбелязва Ройтерс.", "date": "2017.12.04", "title": "Арестуваха 10 заподозрени по случая с убитата журналистка в Малта (Обновена)"}
{"url": "https://www.24chasa.bg/novini/article/6593044", "text": "Великобритания и ЕС все още не са стигнали до окончателно споразумение за условията на \"развода\", каза върховният координатор на Европейския парламент за Брекзит Ги Верхофстат, цитиран от Ройтерс, съобщи БТА. Той говори пред репортери в Брюксел след срещата си днес с главния преговарящ от страна на ЕС Мишел Барние. Верхофстат оцени като 50:50 шансовете за постигане на споразумение при очакваното по-късно днес посещение на британската премиерка Тереза Мей в Брюксел. Според него парламентът все още иска от Лондон повече гаранции за правата за гражданите на ЕС във Обединеното кралство. По-късно Верхофстат излезе с писмено заявление, в което се казва: \"Аз подчертах приоритета за Европарламента: да се гарантира, че на гражданите на ЕС, живеещи във Великобритания, няма да им се налага да преминават през неясни, задължителни и тежки процедури на висока цена. Техните права трябва да бъдат гарантирани. Те са дошли във Великобритания добронамерено, за да допринесат за британското общество, и трябва да бъдат третирани с полагащото им се уважение\". Друг евродепутат от групата за Брекзита - Елмар Брок, който също бе на срещата, каза, че има \"много добри изгледи\" за споразумение и че разговорът на Мей с Барние и с шефа на Европейската комисия Жан-Клод Юнкер може да реши важни въпроси. Брок добави, че е бил \"удивен\" от досегашния напредък на преговорите и че остават различия \"само по някои формулировки\". Говорителят на Тереза Мей, цитиран от Ройтерс, направи пред репортери в Лондон сходно изявление, като каза, че все още има какво да се направи за постигането на споразумение, но е налице добър напредък. Според агенцията днешната среща на Мей с Юнкер и Барние е последният шанс да се разбере, дали може да се премине към втория етап от преговорите - т.е. към обсъждане на бъдещите отношения между Лондон и Брюксел след Брекзита.", "date": "2017.12.04", "title": "Все още без окончателно споразумение между Лондон и Брюксел за Брекзит"}
{"url": "https://www.24chasa.bg/novini/article/6593056", "text": "Австралийски депутат предложи брак на дългогодишния си партньор в парламента дни преди да бъде гласуван закон, разрешаващ гей браковете. Преди 9 години двойката неформално е обявила отдадеността си един на друг, слагайки халки, но те нямат правна стойност. \"В първата си реч дефинирах връзката ни с пръстените, които и двамата носим на левите си ръце. Тези пръстени са отговор на въпрос, който нямахме право да зададем\", каза Тим Уилсън. \"Сега остава да направим само едно нещо. Райън Патрик Болджър, ще се омъжиш ли за мен?\" След утвърдителния отговор председателят на парламента обяви, че той е записан в архивите на институцията,  В необвързващ референдум тази година мнозинството австралийци гласуваха \"за\" правото на еднополовите двойки да се оженят и премиерът Малкълм Търнбул пое ангажимента до края на годината да легализира това. Очаква се законът да бъде гласуван тази седмица, пише агенция \"Ройтерс\". Премиерът Търнбул обеща съответният закон да е готов до Коледа. \"Трябва да уважим гласа на хората. Поискахме мнението им и те ни го дадоха. То е недвусмислено и убедително. Нашата работа е да удовлетворим исканията им, каза министър-председателят. Те казаха \"да\" на справедливостта, на отдадеността, на любовта.\" Така Австралия ще стане 26-ата нация, която ще позволи еднополовите бракове. До 1997 г. в някои нейни провинции участието в хомосексуални актове бе незаконно.", "date": "2017.12.04", "title": "Австралийски депутат предложи брак на партньора си от парламентарната трибуна (Снимки+Видео)"}
{"url": "https://www.24chasa.bg/novini/article/6593077", "text": "Държавата ще помогне за изграждането на индустриална зона \"Загоре\" в Стара Загора, защото това ще даде тласък за ново развитие в региона, който е една от топ дестинациите по икономическо развитие. Това обяви зам.-министърът на икономиката Лъчезар Борисов на дискусия, в която взеха участие зам.-председателят на парламента Емил Христов, кметът на Стара Загора Живко Тодоров,областният управител Гергана Микова, депутати, регионалните лидери на КРИБ и Съюза на работодателите, ректорът на Тракийския университет, предаде БТА.  \"В Пловдив вече се задъхват и трябва да се използва и естествено да продължи към Стара Загора. Предложен е общински терен от 110 дка на околовръстния път, като на последната сесия на Общинския съвет тази земя е апортирана в ново дружество. Държавата ще се включи с парична вноска, съответна на оценката на апортираната земя. С парите ще се изгради инфраструктурата. Целта е осигуряване на работни места, привличане на инвеститори и разширяване на потенциала с близките градове като Димитровград, Хасково, Сливен, Ямбол, откъдето могат да се привлекат кадри\", обясни Живко Тодоров. В региона има дефицит на кадри за машиностроенето и преработвателната промишленост, изтъкна зам.-министърът на социалната политика Зорница Русева. За промяна в Закона за публично-частното партньорство и Закона за висшето образование, настояваха представителите на бизнеса. Освен законодателни промени, необходима е правителствена програма за следващите 25 години, в която да се посочат видът и броят на кадрите, необходими през периода за инвестициите както в региона, така и цялата страна, изтъкна проф. Николай Михайлов.", "date": "2017.12.04", "title": "Започва изграждането на индустриална зона в Стара Загора"}
{"url": "https://www.24chasa.bg/novini/article/6593096", "text": "Междинният доклад на БАН за АЕЦ \"Белене\" представя 90 варианта само за песимистичния сценарий. Това каза председателят на екипа, изготвил доклада, проф. Александър Тасев. \"По договор имахме краен срок да представим резултати до 15 септември, но времето не  ни стигна за всички сценарии и представихме само временни резултати. В текста се предупреждава, че предстоят да се изготвят всички останали сценарии\", уточни Тасев. Той беше категоричен, че не е оказван натиск върху БАН от страна на правителството. \"90 варианта има само за песимистичния сценарий, започнахме с него, за да не ни обвинят, че започваме с най-оптимистичния. За него има още около 90 варианта\". Нищо от това, което е предадено на 15 септември, не е махнато от окончателния доклад, категоричен беше Тасев. Тасев каза, че още днес ще напише писмо до ръководството на БЕФ, за да получи разрешение на сайта на БАН да се пусне целият текст на доклада за АЕЦ \"Белене\" и обосновката към него.", "date": "2017.12.04", "title": "Междинният доклад на БАН за АЕЦ \"Белене\" представя само песимистичния сценарий"}
{"url": "https://www.24chasa.bg/novini/article/6593116", "text": "Чуждестранен водач е задържан и привлечен като обвиняем. Около 11.40 часа на 3 декември, в района на 54 км на автомагистрала „Тракия“, автопатрул на група „Контрол на пътното движение по главни пътища и автомагистрали“ към ОДМВР - София извършил проверка на лек автомобил „Тойота“, управляван от турски гражданин. Това съобщиха от пресцентъра на МВР. По време на проверката, с цел да заблуди полицейските служители, водачът си е послужил с чужд официален документ - турско свидетелство за управление на МПС, издадено на негов роднина. У нарушителя било открито и неистинско българско СУМПС, издадено на негово име. Документите са иззети по надлежния ред, а чужденецът - задържан и още същия ден привлечен като обвиняем с мярка за неотклонение „парична гаранция“.", "date": "2017.12.04", "title": "Хванаха турчин с чужда шофьорска книжка на АМ \"Тракия\""}
{"url": "https://www.24chasa.bg/novini/article/6593347", "text": "Десетки радикали блокираха днес с бодлива тел и чували с пясък входа на приятелски настроената към опозицията телевизия Нюз УАН в Киев, предаде ДПА. Украинският президент Петро Порошенко осъди \"натиска върху медиите\", но във Фейсбук изрази симпатии към \"реакцията на обществото\" към проруски настроената телевизия. Излъчването на Нюз УАН не беше прекъснато от блокадата. Протестът започна тази сутрин, след като телевизията показа демонстрация на привърженици на бившия грузински президент Михаил Саакашвили, който призовава за отстраняването на Порошенко от длъжност. Протестиращите пред сградата на Нюз УАН казаха, че днешната демонстрация е предизвикана от коментари на собственика на медията, определил свалянето на правителството на бившия украински президент Виктор Янукович като преврат. Представителката на Организацията за сигурност и сътрудничество в Европа (ОССЕ) по въпросите на свободата на медиите Арлем Дезир изрази безпокойство във връзка с блокадата на телевизията и призова украинските власти да осигурят зачитане на свободата на словото и да гарантират безопасността на журналистите, съобщи ТАСС.", "date": "2017.12.04", "title": "Украински екстремисти блокираха\nвхода на проруска телевизия в Киев"}
{"url": "https://www.24chasa.bg/novini/article/6593354", "text": "Американските медии, които трябва да бъдат признати за чуждестранни агенти в Русия няма да бъдат лишени от акредитация от Министерството на външните работи на страната. Това заяви официалният представител на ведомството Мария Захарова по време на заседани на комитета на Държавната дума по въпросния регламент, предава ТАСС, цитирана от Фокус. „Искам изрично да подчертая, че в никакъв случай няма да лишим от акредитация представителите на американските медии, за които в момента става въпрос. Те ще могат спокойно и безпрепятствено да продължат да осъществяват журналистическа дейност на територията на Русия“, заяви Захарова. Тя смята разглежданото в Държавната дума решение за ограничаване на достъпа на редица американски медии за напълно логично. Те ще получат статут на „чуждестранни агенти“. Външното ведомство настоява за закриване на достъпа на американски медии, финансирани от Държавния департамент на САЩ, до Държавната дума. „Решението е основано на това, че САЩ ограничи достъпа на телевизионния канал RT до Конгреса... Настояваме мерките да са огледални и в отговор на действията на американските власти“, обясни Захарова.", "date": "2017.12.04", "title": "Захарова: Няма да лишим медии от САЩ и чужди агенти от акредитации за Русия"}
{"url": "https://www.24chasa.bg/novini/article/6593343", "text": "Танцът със саби е изключително уважение и може да се танцува само ако те поканят. Последният, който е танцувал този танц, е Доналд Тръмп. Това е много висока чест. За първи път се реализира такова историческо посещение на това ниво. За първи път български държавен ръководител се среща с краля на Кралство Саудитска Арабия. Това е една голяма възможност за насилване за сътрудничество между двете страни. Това каза министърът на туризма Николина Ангелкова в предаването \"Лице в лице\" по  \"Може да обсъждаме много различни възможности и не само в областта на туризма, но и в на областта на земеделието, транспорта и икономиката. Изключително много възможности могат да се отворят\", каза още Ангелкова. \"Това, което успяхме да договорим, особено в сектор туризъм, с принц Салман, е възможността да се изградят петзвездни хотели в България, от които България има нужда, за да привлича все по-високо платени туристи, които са гости на този тип вериги\", категорична бе тя. \"Предстои мое посещение в Саудитска Арабия в рамките на следващата година. Те се интересуват не само от 5-звездни бизнес хотели, но също така и в спа сектор, защото изключително се интересуват от лечебните свойства на водата. Впечатли ги нашата история и култува\", допълни министър Ангелкова. \"Принц Султан пое ангажимента да посети България другата година в рамките на Световния конгрес за древните цивилизации, който отново организираме\", категорична бе тя.", "date": "2017.12.04", "title": "Ангелкова: С принц Салман говорихме за изграждане на 5-звездни хотели у нас"}
{"url": "https://www.24chasa.bg/novini/article/6593365", "text": "10 станаха жертвите от тежката катастрофа край село Микре преди 2 седмици. Починала е още една жена от пътниците в автобуса, който се удари челно в камион. Това съобщи пред   кметът на Перник Вяра Церовска. Продължава кампанията за събиране на средства в помощ на пострадалите. Над 50 хиляди лева ще са необходими за лечението и възстановяването на незрящите хора, ранени тежко при челния сблъсък. Можете да помогнете за лечението и възстановяването им като изпратите есемес на кратък номер 17 777 с текст DMS MIKRE.", "date": "2017.12.04", "title": "Почина още една от пострадалите при сблъсъка край Микре, жертвите станаха 10"}
{"url": "https://www.24chasa.bg/novini/article/6593344", "text": "Съпругата на президента Румен Радев Десислава ще се срещне с Брижит Макрон във вторник. Двете ще се разходят по Сена с корабче. От днес Радев е на посещение във Франция по покана на Еманюел Макрон. Тъй като визитата е работна, а не държавна, Десислава Радева е получила лична покана от Брижит Макрон да й гостува. Освен разходката по Сена, домакинята ще покаже на първата ни дама прелестите на Париж, най-вероятно ще я качи и на Айфеловата кула. Двете ще прекарат няколко часа заедно.  Днес съпругата на френския президент бе в зоологическата градина \"Бове\" недалеч от Париж, където кръсти бебе панда, родено от двойка панди, които са предоставени от Пекин като традиционен жест на приятелство, съобщиха световните информационни агенции. То бе кръстено Юан Мън, което в превод означава сбъдната мечта. Бебето панда със сивкавобяла козина тежи над 7 кг. Родителите му бяха предоставени на Франция през 2012 г. за 10-годишен период. Раждането му на 4 август идва преди първата визита на френския президент Еманюел Макрон в Китай. Във връзка с кръщаването на бебето панда бе организирана специална церемония в зоопарка, на която присъстваха кръщелницата му - съпругата на френския президент, и заместник-министърът на външните работи на Китай Чжан Есуй.", "date": "2017.12.04", "title": "Брижит Макрон разхожда Деси Радева по Сена"}
{"url": "https://www.24chasa.bg/novini/article/6593387", "text": "Еврогрупата одобри днес споразумението на Гърция с кредиторите по третия отчет за реформите, необходимо за отпускането на поредния транш от помощта за Атина, съобщи европейски източник, цитиран от ТАСС. \"Министрите одобриха споразумението, постигнато от международните институции и гръцките власти\", отбеляза източникът в кулоарите на днешната среща на финансовите министри от еврозоната в Брюксел, съобщи БТА. При пристигането си на заседанието председателят на Еврогрупата Йерун Дейселблум приветства факта, че \"за първи път от много години документът е представен и внесен за разглеждане от Еврогрупата навреме, без закъснение\". Той отказа да коментира възможни срокове за отпускането на следващия транш от финансовата помощ или неговата структура.", "date": "2017.12.04", "title": "Еврогрупата одобри споразумението на Гърция с кредиторите"}
{"url": "https://www.24chasa.bg/novini/article/6593415", "text": "Германската социалдемократическа партия ще започне преговори с християндемократите на Ангела Меркел идната седмица, като резултатът от тях ще остане отворен. Коалиция ще се състави само, ако консерваторите приемат условията на социалдемократите. Това заяви лидерът им Мартин Шулц днес. Длъжни сме да разговаряме с консерваторите, за да видим дали е възможно да се състави някакво правителство и по какъв начин социалдемократите биха могли да помогнат за това. Но нова коалиция не е задължително условие, посочи лидерът на социалдемократите. В края на тази седмица партията ще има конгрес, на който ще бъде гласувано евентуално участие в управлението. Едва след 15 декември Шулц е готов да се срещне с лидера на християндемократите Ангела Меркел и коалиционния й партньор – лидерът на баварския Християнсоциален съюз Хорст Зеехофер. \"Ако всичко върви по план, то ще имаме яснота още в четвъртък вечер. Ако разговори с консерваторите бъдат одобрени, ще направя среща с лидера на ХДС Ангела Меркел и лидера на ХСС Хорст Зеехофер, на която ще си изясним дали има смисъл да задълбочаваме преговорите“, посочи Шулц. Дори и да се стигне до преговори за коалиция и съставяне на коалиционен договор между консерваторите и социалдемократие, той няма да влезе в сила, докато за него не гласува с мнозинство цялата членска маса на ГСДП. Социалдемократите ще поставят много условия за съставянето на общ кабинет, като ще се опитат да прокарат възможно най-много точки от предизборната си програма. Една от темите, за които се очакват спорове, е приема на семейства на бежанци. ГСДП настоява той да бъде съобразен с хуманитарните нужди на хората. Междувременно германското вътрешн оминистерство обяви, че на всеки бежанец, който се завърне доброволно в родината си, ще бъдат отпускани 1000 евро помощ за ремонт на пострадал от войната дом. На семейства пък ще се отпускат 3000 евро. Ако приемат да се върнат доброволно до края на февруари, бежанци с още неизяснен статут ще получат пълен размер на помощта за нов дом, както и покриване на разходи по квартира, храна и път, заяви вътрешният министър Томас де Мезиер. Програмата бе критикувана обаче от собствената му партия. От нея могат да се възползват иракчани, но не и сирийци, тъй като в Сирия войната все още бушува, посочи координаторът на бежанската политика от ХДС Петер Алтмайер. Междувременно в баварския Християнсоциален съюз приключи една от големите битки на годината – лидерът й и премиер на Бавария обяви, че се оттегля от премиерския пост и запазва само лидерскатапозиция в партията. Негов наследник е и най-отявленият му съперник Маркус Зьодер.", "date": "2017.12.04", "title": "Преговори за кабинет в Германия – най-рано на 15 декември"}
{"url": "https://www.24chasa.bg/novini/article/6593404", "text": "През последните няколко дни при операции срещу финансовата престъпност и корупцията в Сърбия са арестувани 56 души по подозрение, че от 2008 г. до сега са извършили редица корупционни престъпления, съобщава електронното издание на в. \"Блиц\", цитирано от БТА.  Сред задържаните са и бившият директор на летище \"Никола Тесла\" в Белград Велимир Радосавлевич, четирима полицаи, служители от железниците, от различни банки, собственици и отговорни лица в няколко предприятия. Министерството на вътрешните работи съобщи, че при операции на територията на Белград, Нови Сад, Панчево, Смедерево, Зайчар, Крагуевац, Кралево, Крушевац, Прокупле, Пирот и Нови пазар са арестувани заподозрени, които са ощетили републиканския бюджет, бюджетите на общините или други физически и юридически лица с над 8,4 милиона евро. Същевременно при операция против сивата икономика са заловени 31 627 бокса цигари от различни марки без бандерол, на стойност около 420 000 евро.", "date": "2017.12.04", "title": "Арестуваха 56 души в Сърбия за корупция, сред тях е и бивш шеф на летището в Белград"}
