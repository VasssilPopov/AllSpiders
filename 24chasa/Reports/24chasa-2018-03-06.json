{"url": "https://www.24chasa.bg/novini/article/6749815", "text": "Няколко протеста в сряда ще тестват дали Бойко Борисов е готов за сваляне от властта. Насрочени са кратки, тематични и целодневен митинг по всички теми под прозорците на Министерския съвет. Единият протест е с искане правителството да подаде оставка заради скандала с продажбата на ЧЕЗ. Организират го партия “Възраждане”, “Военен съюз” и “Движение за радикална промяна Българска пролет” на бившия депутат Велизар Енчев. Най-мощно се очаква да бъде присъствието на членове и симпатизанти на БСП. Червени структури от страната обявиха, че пращат автобуси към София. От “Позитано” уточниха, че не са организатори на протеста, но ще го подкрепят с около 2000 души от страната. Очакванията са и лично соцлидерката Корнелия Нинова да застане под прозорците на Министерския съвет. Протест там днес организира и внукът на вожда Георги Димитров, който носи неговото име. Той е бил журналист и служител на дирекцията по вероизповеданията на Министерски съвет, а от години работи в частния бранш. Събитието “Да Му дръпнем шалтера! Оставка!” ще се проведе от 9 до 21 ч, пише във фейсбук. Над 390 души са посочили, че ще отидат. “Настояваме за: Незабавна оставка на джендър-правителството. Служебен кабинет за прочистване на Бардака. Смяна на Системата. България над всичко! За нов курс и нова власт!”, пише на страницата на събитието в социалната мрежа. Някои пък ще подгреят протеста и по-отрано. “7 март, 9:00 часа, пред Министерския съвет. Да разтуряме кочината”, зове от дни във фейсбук и журналистът Йордан Мичев. Той е с леви убеждения, от няколко години живее във Великобритания, а преди това работи във в. “Земя” и сп. “Тема”. Три автобуса със 150 членове на БСП тръгват в сряда от Пловдив към столицата за протеста, съобщи председателят на градската червена организация Красимир Трифонов. Автобуси към София ще тръгнат и от Дупница. Това става ясно от съобщение във фейсбук страницата на БСП структурата в града. “Време е вместо да се възмущаваме от всичко, да излезем на улицата и ясно да заявим, че тази държава е и наша. Поканата е за цялото будно българско общество, без значение от партийната принадлежност”, гласи съобщението. Автобусите тръгват в 9 ч от спортната зала в Дупница. От Бургас няма да има представители, не сме правили организация, каза общинският шеф на БСП Живко Господинов. Никой не се е обаждал да ни иска хора, каза и областният Стойко Танков. “Време за губене няма, организирали сме протест с единствено искане оставка на правителството”, заяви вчера официалният основен организатор - лидерът на партия “Възраждане” Костадин Костадинов. Партията на историка, който е общински съветник във Варна, е единствената извън парламента, която мина 1% на последните избори и получи държавна субсидия. дарява я за инвитро процедури. Във вторник “Възраждане” и не особено известният “Военен съюз” подписаха споразумение за сътрудничество, преди да обявят, че ще искат оставката на кабинета. “Военният съюз не може и няма да бъде пасивен наблюдател на ставащото в страната”, каза лидерът на организацията о.з. полк. Ангел Тюфекчиев, който освен българска е завършил и съветска военна академия. Известен е с тезите си, че най-голямата заплаха за държавата са “циганизацията, турцизацията и, разбира се, демографската катастрофа”, често гостува на тв “Скат”. Костадинов очаква на протеста да се съберат поне 1000 души. Отрича сътрудничество с БСП и други парламентарни сили, но не и възможността техни представители да се присъединят. Уведомление в Столичната община има само за партийния протест. За организатор е посочено “Движение за радикална промяна Българска пролет”. Шествие не е съгласувано, уточниха от общината.", "date": "2018.03.06", "title": "БСП, малки партии и Г. Димитров-внук тестват дали Бойко е готов за сваляне"}
{"url": "https://www.24chasa.bg/novini/article/6749875", "text": "Съединените щати няма да намалят натиска върху Северна Корея, докато не видят конкретни стъпки към ядрено обезоръжаване, заяви днес вицепрезидентът Майк Пенс, цитиран от световните агенции. \"САЩ и техните съюзници остават решени да наложат максимален натиск върху режима на Ким (Чен-ун), за да сложат край на неговата ядрена програма\", заяви Пенс. \"Всички опции са на масата и нашата позиция към режима няма да се промени, докато не видим надеждни, удостоверими и конкретни стъпки към ядрено обезоръжаване\". По-рано Южна Корея обяви, че Пхенян се е съгласил да спре изпитанията на ядрени оръжия и ракети, ако САЩ се съгласят да преговарят. Северна Корея дори е намекнала за възможност да се откаже от ядрения си арсенал, ако бъде преустановена военната заплаха срещу нея и бъде гарантирана сигурността на правителството й.", "date": "2018.03.06", "title": "Майк Пенс: Вашингтон няма да спре натиска върху Пхенян"}
{"url": "https://www.24chasa.bg/novini/article/6749839", "text": "Общо 2119 семейства са заявили детегледач по проект “Родители в заетост”, отчетоха от Агенцията по заетостта. Към февруари 946 са тези от тях, които отговарят на критериите детето им да не е прието в ясли или детска градина. За програмата са предвидени около 20 млн. лв. по ОП “Развитие на човешките ресурси”. Парите ще стигнат за около 2000 семейства. Така държавата ще може да плати до 18 месеца минимална заплата на бавачки, за да може майките да ходят на работа. Най-много заявления са подали родители от Пловдив, София и Русе. Средно 2 интервюта с кандидати са нужни на семействата, за да си изберат бавачка. За държавната работа могат да кандидатстват и истинските баба и дядо. Това е причината при около 43% от случаите да има роднинска връзка между родителите и бавачките. Общо 2565 безработни са пожелали да бъдат включени като детегледачи по проекта. След проверки са одобрени 2004 души. Най-възрастната кандидат-бавачка е на 82 г., а най-младата – на 18 г. Средната възраст на детегледачите е около 55 г. Пенсионерите също може да бъдат включени в отглеждането на деца до 5 години след регистрация в бюрото по труда.", "date": "2018.03.06", "title": "Мъже напират да са  държавна бавачка"}
{"url": "https://www.24chasa.bg/novini/article/6749900", "text": "Писмо, съдържащо подозрителен прах, бе пратено в германски съд и петима души бяха приети в болница, предаде ТАСС. Инцидентът е станал в град Ринтелн в Долна Саксония. При отварянето на пратката петима сътрудници в съда се оплакали от трудно дишане и състояние на паника и били приети в болница. Още 19 сътрудници били прегледани, се казва в съобщение на местната полиция. Веществото в пратката било със зелен цвят. На мястото на произшествието пристигнали екипи на спасителните служби. Районът около съда е бил отцепен от полицията", "date": "2018.03.06", "title": "Германски съд получи писмо с неизвестен прах, петима са в болница"}
{"url": "https://www.24chasa.bg/novini/article/6749916", "text": "САЩ ще отпуснат над 533 милиона долара хуманитарна помощ за жертвите на конфликтите и сушата в Етиопия, Сомалия, Южен Судан и страните край езерото Чад в Централна Африка. Това съобщи американският държавен секретар Рекс Тилърсън, преди да отпътува за едноседмична обиколка в пет африкански страни, предаде Ройтерс. Тилърсън предупреди, че подходът на Китай към развитието на Африка насърчава зависимостта, която подкопава суверенитета на континента, предаде Асошиейтед прес. Според него в проектите на Китай на континента има корупция, неясни договори и така наречено хищническо кредитиране. Тилърсън съпостави китайския подход с американския, който описа като партньорство с африканските страни, съчетано с насърчаване на върховенството на закона и демократичното развитие, предаде БТА. \"Китайските инвестиции имат потенциала да запълнят африканската инфраструктурна бездна, но подходът води до увеличаване на дълговете и до малко работни места в повечето страни\", заяви Тилърсън в реч в университета в щата Вирджиния преди визитата си в Африка. \"Когато това е съчетано с политически и фискален натиск, то застрашава африканските природни ресурси и африканската дългосрочна икономическа и политическа стабилност\", предупреди Тилърсън.", "date": "2018.03.06", "title": "Рекс Тилърсън: САЩ отпускат над 530 милиона долара за африкански страни"}
{"url": "https://www.24chasa.bg/novini/article/6749929", "text": "Силвио Берлускони отдаде днес слабото представяне на партията си \"Форца Италия\" на изборите в Италия на факта, че той не е можел лично да се кандидатира за изборна длъжност заради присъдата си за данъчни измами, предаде ДПА. \"Численият и политическият принос на \"Форца Италия\" беше решителен (за победата на дясната коалиция), въпреки голямата пречка, която се оказа невъзможността да бъда избран\", написа Берлускони на страницата си във \"Фейсбук\". Това бе първият коментар на експремиера след вота в неделя, предаде БТА. Лидерът на \"Форца Италия\" води предизборна кампания, но самият той нямаше право да бъде кандидат заради присъдата от 2013 г., която той смята за политически мотивирана. Според все още неокончателни резултати десноцентристкият блок печели 37 процента от гласовете в Камарата на депутатите, включително 17,4 за крайнодясната партия \"Лига\" и 14 процента за \"Форца Италия\".", "date": "2018.03.06", "title": "Берлускони: Невъзможността да бъда избран на изборите се оказа голяма пречка за партията"}
{"url": "https://www.24chasa.bg/novini/article/6749781", "text": "„Стокообменът на България с държавите от арабския регион общо възлиза едва на около 2 млрд. щ. д., което е изключително малко на фона на съществуващия огромен потенциал. Българските компании и специалисти са добре познати сред арабските ни партньори, а спомените за тях в тези страни са изцяло положителни. Възможностите за успешно засилване на сътрудничеството с арабските страни в търговията, инженеринговата и инвестиционната дейност, енергетиката и туризма са огромни“. Това бе един от водещите акценти в заявеното от вицепремиера и министър на външните работи Екатерина Захариева по време на днешния работен обяд с посланиците на арабските държави в България, съобщиха от пресцентъра на Министерство на Външните работи Българският външен министър припомни, че успоредно с развитието на отношенията с държавите от Западните Балкани, което България изведе като свой национален приоритет и като приоритет на Българското председателство на Съвета на ЕС, тя си е поставила за цел да работи активно и за възобновяването на традиционно добрите отношения с арабския свят. „Смятам, че резултатите от работата по изпълнението на тази задача вече са видими“, заяви министър Захариева. „През последните месеци осъществихме няколко знакови посещения, някои от които – исторически, други – отлагани с десетилетия. Посещението на премиера Борисов в Кралство Саудитска Арабия е без прецедент, активно подготвяме посещения на най-високо ниво и в Кувейт, а в четвъртък на посещение в България пристига Емирът на Катар. В края на месец март президентът Румен Радев ще е на посещение в Израел и Палестина. Независимо от напрегнатата програма покрай Председателството на Съвета на ЕС, съумяхме да осъществим обмен на посещения с моите колеги от Судан, Саудитска Арабия и Кувейт, вече имаме съгласувани дати за визити на алжирския ми колега през март в София и на моя в Оман през 12 април, надявам се в съвсем близко бъдеще да договорим дати и за такива с Египет и Мароко“, каза още тя. „Визията ни не се ограничава единствено до осъществяването на отделни посещения – тя е дългосрочна и стратегическа. Неслучайно работим и по разкриването на нови дипломатически мисии. Вече отворихме нашето посолство в Обединените арабски емирства, предстои това да се случи в най-близко бъдеще и в Саудитска Арабия. Както и други европейски държави обмисляме и възстановяването на мисията ни в Либия“, допълни българският външен министър. Захариева подчерта, че тези примери са доказателство, че развитието на връзките ни с държавите от арабския свят неизменно запазва своето място като важно направление в българската външна политика. Пред посланиците на държавите от региона на Близкия Изток и Северна Африка първият ни дипломат отбеляза, че връзките между България и техните държави се основават не само на политическия диалог и създадените солидна договорно-правна база и институционална рамка на взаимните връзки, но и на личните и професионални взаимоотношения между хората. Тя изтъкна, че за хилядите български специалисти, които десетилетия наред са се трудили в арабския свят той вече се е превърнал във втори дом, а хилядите арабски студенти, завършили своето образование у нас в момента заемат достойни позиции в своите държави. В този контекст Захариева и посланиците на страните от арабския свят се обединиха и около разбирането, че е нужно да бъде направена актуализация на споразуменията както в областта на икономиката, така и в областта на туризма, образованието и културата. „Разчитам на Вашата подкрепа. Пред нас има още много задачи, имаме и какво да научим един от друг, например в областта на туризма. Активизирането на политическия диалог е факт, но имаме още много върху какво да работим“, изтъкна първият ни дипломат. Външният ни министър отбеляза, че членството на България в Европейския Съюз предоставя допълнителни възможности за постигане на качествен ръст на взаимните ни връзки със страните от арабския свят, а политиката на Южно съседство на ЕС е във фокуса на България като председател на Съвета на ЕС. Издигането на нивото на стратегическия диалог между ЕС и Лигата на арабските държави, набелязването и изпълнението на общи политики в рамките на Съюза за Средиземноморието, активизиране на диалога между ЕС и Съвета за сътрудничество в Залива са сред най-важните инициативи в този контекст и са теми, които се обсъждат на почти всеки Съвет „Външни работи“ на Съюза, изтъкна още първият ни дипломат. Българският външен министър и посланиците на арабските държави в София обсъдиха и актуалните регионални конфликти – войната в Сирия, конфликтът в Йемен и кризата в Либия. Специално внимание бе отделено на перспективите пред т.нар. Близкоизточен мирен процес, който бе определен като една от ключовите теми за държавите от региона. Предвид предизвикателствата, пред които са изправени държавите от Близкия Изток и Северна Африка, и сериозния глобален ефект, който предизвикват регионалните конфликти, Захариева подчерта, че трайното възстановяване на сигурността и стабилността в региона трябва да бъде сред водещите приоритети на днешната политиката. Тя акцентира върху тезата, че намирането на устойчиво решение на конфликтите, както и подобряването на социалната и икономическа среда в засегнатите от конфликти държави е от изключителна важност. Захариева добави и че въпреки сериозните успехи, които са постигнати в борбата с Ислямска държава, политиците не бива да бъдат наивни, тъй като клетките на ИДИЛ се местят в съседни държави, държави от Централна Азия и страните от Европа. „Разчитаме на всички вас заедно да преодолеем предизвикателствата“, категорична бе Захариева. На работния обяд, организиран от доайена на дипломатическия корпус и арабските посланици - посланикът на Палестина Н. Пр. Ахмед Ал-Мадбух, присъстваха и посланиците на Судан – Н. Пр. Илхам Ахмед, на Алжир – Н. Пр. Латифа Беназза, на Кувейт – Н. Пр. Якуб Алатиики, на Катар – Н. Пр. Рашид Ал-Хатър, на Мароко – Н. Пр. Закия Ел Мидауи, на Египет – Н. Пр. Моайад Елдали, на Обединените арабски емирства – Н. Пр. Абделуахаб Ал Нажар, на Йемен – Н. Пр. Абдулразак Ал-Амрани, на Либия – Н. Пр. Софиян Елтрике, и временно управляващите на Кралство Саудитска Арабия – Абдулилах Ал Джибриин и на Ирак – Муайед Али.", "date": "2018.03.06", "title": "Захариева: Огромни са възможностите за сътрудничество между България и арабските страни"}
{"url": "https://www.24chasa.bg/novini/article/6749810", "text": "Движението по пътя Смолян-Средногорци при 109-ия км временно е в една лента заради срутени скали, съобщава пресцентърът на агенцията \"Пътна инфраструктура\".                                                                                                                                                                                                                                                                                                                       ", "date": "2018.03.06", "title": "Скали на пътя затрудняват движението по пътя Смолян-Средногорци"}
{"url": "https://www.24chasa.bg/novini/article/6749814", "text": "Тони Ивоби, 62-годишен италианец от нигерийски произход, е първият цветнокож италиански сенатор. Той е избран в Сената от антиимигрантската и твърдолинейна италианска партия Лига, предаде ДПА. \"Много съм развълнуван, че съм избран за сенатор! След 25 години на борба в голямото семейство на Лигата, сега за мен започва една велико ново приключение\", написа Ивоби във Фейсбук днес, предаде БТА. Ивоби бе избран за сенатор от областта Ломбардия. Той бе говорител на Лигата, отговарящ за миграционните въпроси от 2014 г. Ивоби споделя твърдата партийна линия по въпроса за имиграцията. В профила си в Фейсбук той има качена снимка с тениска, на която пише \"Спрете инвазията!\". Ивоби е първият цветнокож в Сената, но досега в долната камара на парламента имаше цветнокожи депутати. Това бяха Жан-Леонар Туади и Сесил Киенж. И двамата бяха от левоцентристката Демократическа партия. Киенж беше и министър по имиграционните въпроси в периода 2013-2014 г. Тя беше мишена на много расистки атаки, повечето от които идващи от Лигата. Сред по-интересните членове на Сената е и Грегорио Де Фалко от Движение Пет звезди. Той е офицер от бреговата охрана и бе обявен за герой заради координирането на спасителните усилия след крушението на лайнера \"Коста Конкордия\" през 2012 г. Той си спечели известност, като наруга капитана на лайнера, който бе избягал със спасителна лодка, преди да се спасят всички пътници. Лига и Движение Пет звезди са големите победители на изборите за италиански парламент в неделя.", "date": "2018.03.06", "title": "В Сената на Италия за първи път бе избран цветнокож"}
{"url": "https://www.24chasa.bg/novini/article/6749827", "text": "Антитерористичните части на гръцката са арестували петима мъже, заподозрени, че са част от крайнодясна криминална група, замесена в палежи и взривове, пише Ekathimerini. Полицията съобщава, че е претърсила осем къщи, шест от които в Атина и е конфискувала „коктейли Молотов“, ножове, ловни пушки и материали за изготвяне на бомби. Открити са екстремистки книги, листовки и знамена с крайнодясна символика, предаде \"Фокус\". Полицейски служител съобщи, че петимата са възможни членове на групировката „Комбат 18 Хелас“. Те ще бъдат изпратени в съда в сряда.", "date": "2018.03.06", "title": "Арестуваха петима мъже в Гърция, заподозрени в палежи и взривове"}
{"url": "https://www.24chasa.bg/novini/article/6749707", "text": "Разносвач на храна пребил зверски до смърт гаджето си в нощта срещу 3 март в София, научи “24 часа”. Съседи на двамата в блока в столичния кв. “Свобода” разказаха, че 37-годишният Божидар Димитров се нанесъл с майка си Райна в апартамента през септември м.г. “Уж щяха да живеят само двамата, а веднага почна да идва и приятелката на Божидар Вероника Петрова”, разказаха съседи. Те постоянно чували скандали между 24-годишното момиче и гаджето ѝ. Подавали многократно сигнали, а майката на Димитров казвала, че не издържа и отива при дъщеря си. При няколко от скандалите дори Божидар гонел Вероника, мятал дрехите ѝ през балкона. След като за пореден път я изхвърлил, разказал на съседи, че тя е омъжена и има дете от друг мъж. През ноември м.г. полицаи от 3-о РУ я намерили на улицата и я закарали в кризисен център в кв. “Захарна фабрика”. Момичето споменало, че приятелят ѝ я ограбил. Когато я търсели за разпит обаче, униформените не могли да я открият. Вероятно и след този случай тя се е върнала при Божидар, защото съседи продължавали да чуват скандали. След жалби на 12 декември м. г. получили писмо с телефон на кварталната полицайка от 2-о РУ. При поредния скандал на 26 февруари те звънили 2 пъти, но униформената не дошла. “Кварталната Стаменова ни каза, че случаят е за общината”, разказаха комшии. От пресцентъра на МВР казаха, че срещу двойката е имало много сигнали за шум. През юни м.г. пак в София 28-годишната Виола Николова по подобен начин бе пребита до смърт от приятеля си и стана ясно, че срещу убиеца е имало жалби от бившата му жена, но никой не им обърнал внимание. В нощта срещу 3 март съседите чували как Божидар цяла нощ бие Вероника, но не видели смисъл да подават сигнал. Мъжът я удрял, блъскал я в раклата и мебелите. “Не знаем кой е подал сигнал, но чухме, че е била мъртва и гола при пристигането на полицаите”, разказаха комшии. Те смятат, че Вероника имала психични проблеми. Димитров не е имал постоянна работа, понякога разнасял храна от ресторант. Работодателят му научи от “24 часа” за убийството. Софийският градски съд е оставил Димитров в ареста. Той е с много криминални регистрации, осъждан е няколко пъти.", "date": "2018.03.06", "title": "Мъж съблече гаджето си, би го цяла нощ, докато умре"}
{"url": "https://www.24chasa.bg/novini/article/6749852", "text": "Лидерът на терористичната мрежа Ал Каида Айман аз Зауахири призова мюсюлманите в Магреб да се борят срещу френските военни в Сахел, предаде Франс прес. Призивът бе отправен във видеопослание, разпространено днес, съобщава американският център за наблюдение на джихадистките сайтове. Във видеото с продължителност 7 минути, приемникът на Осама бин Ладен не говори за неотдавнашните атентати в Уагадугу в Буркина Фасо, за които отговорност пое Групата за поддръжка на исляма и на мюсюлманите, джихадистко движение в Мали, свързано с Ал Каида, предаде БТА. \"Онези, които се сражаваха, убиха и преследваха вашите бащи се завърнаха, за да убият вашите братя мюсюлмани и да ви припомнят, че вие оставате под тяхната окупация и подтисничество\", каза Зауахири. Той подчерта провала на революциите от Арабската пролет и каза, че \"корупцията от едно време се е завърнала, но е по-жестока отпреди\". Зауахири редовно заплашва Франция в посланията си. Не може да се определи кога е записано новото обръщение. В петък двоен координиран атентат срещу посолството на Франция в Уагадугу и генералния щаб на армията на Буркина Фасо, отне живота на 7 души и рани над 80 души. Девет джихадисти бяха ликдивирани. Днес френският външен министър Жан-Ив Льо Дриан съобщи, че другата седмица ще посети Буркина Фасо. Около 4000 френски военни са разположени в Сахел в рамките на операцията срещу джихадистите в региона и в подкрепа на силите на страните от групата Г-5 Сахел (Буркина Фасо, Мали, Мавритания, Нигер и Чад), припомня Франс прес.", "date": "2018.03.06", "title": "Лидерът на Ал Каида заплаши Франция"}
{"url": "https://www.24chasa.bg/novini/article/6749683", "text": "На борда на разбилия се днес в Сирия руски военнотранспортен самолет Ан-26 е имало 39, а не 32 човека, както бе съобщено първоначално, предаде ТАСС, като се позова на министерството на отбраната на Русия. То съобщи в комюнике, че по уточнени данни на борда на самолета е имало 33 пътници и шестима членове на екипажа. Всички те са били военнослужещи, предаде БТА.  По-рано бе съобщено, че няма оцелели. Руското министерство на отбраната изключи версията за атака, като подчерта, че самолетът не е бил обстрелван. По-рано бе съобщено, че катастрофата изглежда се дължи на технически проблем. Руският президент Владимир Путин поднесе съболезнования на семействата на жертвите. Той поръча на министъра на отбраната Сергей Шойгу доклад за самолетната катастрофа.", "date": "2018.03.06", "title": "39 души, всички те военни, са били на \nборда на разбилия се в Сирия руски самолет"}
{"url": "https://www.24chasa.bg/novini/article/6749566", "text": "Въпросът е решен: няма да бъде приета оставката на (енергийния министър – б.ред.) Теменужка Петкова. Това е на решение от срещата, на която бяхме повечето министри днес. Нашето мнение – на „Обединени патриоти”, е че няма никакво основание да се търси изкупителна жертва, и то човек, който няма никаква вина”, заяви в предаването „Лице в лице” вицепремиерът и един от лидерите на ОП Красимир Каракачанов. Няма да подкрепим оставката на Теменужка Петкова и този въпрос мисля, че днес го решихме – днес имахме среща при премира. Г-жа Петкова няма никаква вина. Законът за енергетиката не повелява министърът на енергетиката да контролира тези неща – или КЕВР (да ги контролира). Теменужка Петкова остава енергиен министър – това е днешното решение”, обобщи Каракачанов. \"Хората реагират, защото на хората им омръзна да бъдат ограбвани. Омръзна им една част от населението, която през последните 27-28 години се научи, че има права, да смята, че могат да пътуват в градския транспорт без билет, че могат да бият кондуктори, да влизат в домовете и да ги ограбват, и да не бъдат наказвани\", каза заяви министърът на отбраната. Минути след това съобщение на Каракачанов, новината беше потвърдена и от Министерския съвет.  \"В сега действащия текст от наказателния кодекс неизбежна отбрана е когато нападението е извършено във вашето жилище с насилие и взлом. Доста стара терминология, защото днес никой не влиза така. Ползват ключове, изключват аларми\", обясни той. \"Трябва да се разшири обхватът на неизбежната самоотбрана и да се даде право на хората да се защитават, не само когато някой се опитва да проникне в жилището им, но когато е застрашен животът им\", смята министърът. \"Този случай е поредният, в който все пак този лекар вижда как някой му влиза в гаража. Масовата битова престъпност в по-малките населени места и крайните квартали се извършва от хора като Плъха. Така, че това е само една от мерките. Това, което обществото трябва да знае е, че бяха назначени 1000 полицаи\", каза Каракачанов. \"От 95 убийства, 94 са разкрити. Има и разкрити кражби. В по-малките населени места се знае кой ги извършва. Дори и в голям град като Плевен, по кварталите се знае кой вършее. Има много случаи на разкрити. Но законът е такъв, че когато кражбата е под минималната заплата, не се преследва\", обясни той. \"Внесли сме три промени. Променили сме не само размера на откраднатото, което трябва да бъде преследвано, но и сме завишили и наказанието\", допълни Каракачанов.", "date": "2018.03.06", "title": "Каракачанов: Оставката на Теменужка Петкова няма да бъде приета"}
{"url": "https://www.24chasa.bg/novini/article/6749697", "text": "Осигурен е достатъчен свободен обем, който да поеме евентуални обилни валежи. Създадена е необходимата организация за осигуряване на 30% обем под преливник в язовирите. Това стана ясно на проведената работна среща на областния управител Ирена Соколова с представителите на общините, като собственици на водни обекти, Напоителни Системи” ЕАД, арендатори и концесионери, съобщиха от пресцентъра на Областната администрация. По време на срещата бяха представени подробните доклади за техническото и експлоатационно състояние на язовири в областта, изискани от губернатора. Със своя заповед тя възложи изготвянето на информацията за състоянието към момента и критичните точки по поречията, с оглед предприемането на превантивни мерки във връзка на очакваните валежи и обилно снеготопене, предаде \"Фокус\"'. “Cpeщите в този работен формат са необходими и задължителни, защото вoдят дo детайлна и пo-пълнa пpeдcтaвa зa cъcтoяниeтo нa вoднитe cъopъжeния нa тepитopия на областта. Знаейки това, можем своевременно заедно да обсъдим и предприемем необходимите мерки за предотвратяване на кризисни ситуации“, заяви Co?oлoвa. Тя обърна внимание на задълженията на собствениците и концесионерите по поддръжка на хидротехническите съоръжения, сервитутите и язовирните стени в частност, съгласно нормативната уредба. От представените доклади стана ясно, че нито един от тридесетте язовира в Пернишка област не е опасен. Язoвиp „Cтyдeнa“ в мoмeнтa e c oбeм oт 14 млн. 100 xил. ?yб. м вoдa и нe ce изпyc?a, нo pexaбилитaциятa нa cтeнaтa мy вce oщe пpoдължaвa, cпoдeли yпpaвитeля нa вoднoтo дpyжecтвo инж. Ивaн Bитaнoв.Губернаторът уточни, че има препоръки към състоянието на отделни водоеми. ДАМТН е направила предписание да се монтират нивомерни рейки на радомирските язовири \"Дрен\" и \"Върба\", а язовир \"Прибой\" да се поддържа празен. С неопределено техническо състояние са пет язовира в община Брезник - \"Конска\", \"Брезник\", \"Брезнишки извор\", \"Красава 2\" и \"Завала\". Необходимо е да се поддържа, както е сега празен и язовир \"Конска\", също и да се представи анализ за сигурността на язовирната стена. На язовир \"Брезник\" трябва да бъде изготвена оценка за целесъобразността от извършване на ремонт или да се пристъпи към извеждането му от експлоатация.Язовир \"Брезнишки извор\" и \"Красава 2\" са получили предписания за почистване, язовир \"Завала\" е празен. Кметовете на всички общини и ръководителят на ХТР – Перник при „Напоителни системи” – клон Струма-Места, са предприели мерки за осигуряване на проводимостта на критичните участъци на речните легла. Областният управител ще продължи да следи състоянието на обемите и експлоатационната годност на язовирите и реките във всички общини, да синхронизира действията на силите за защита, на кметовете на общини и на кметовете на населените места.", "date": "2018.03.06", "title": "Няма потенциално опасни язовири в Пернишка област"}
{"url": "https://www.24chasa.bg/novini/article/6749710", "text": "Заместник-председателят на ГЕРБ и председател на ПГ на партията Цветан Цветанов проведе работна среща в София със зам.-ръководителя на отдел \"Европейско и международно сътрудничество\" във фондация \"Конрад Аденауер\" Франк Прийс и ръководителя на офиса на фондация \"Конрад Аденауер\" в София Торстен Гайслер, съобщиха от пресцентъра на ГЕРБ. В рамките на работната среща Цветан Цветанов запозна колегите си с усилията на правителството на Бойко Борисов и управляващото мнозинство в Народното събрание по основните секторни политики. Цветанов информира представителите на фондация \"Конрад Аденауер\" за актуалната политическа обстановка в страната, като акцентира върху председателството на Съвета на ЕС и основния приоритет на България - очертаването на ясна европейска перспектива пред страните от Западните Балкани. Пред своите гости председателят на ПГ на ГЕРБ посочи, че БСП се опитват да дестабилизират страната ни, като инсценират различни скандали, но управляващото мнозинство и правителството са твърдо решени да поддържат стабилността и да изпълнят целия 4-годишен управленски мандат. \"Ще работим за тази стабилност, за да може България да продължи да върви по единствения възможен път пред себе си - евроатлантическия\", подчерта Цветанов. Прийс и Гайслер на свой ред изказаха задоволството си от активната за дейност на премиера Борисов и от добрата работа на правителството и управлаващото мнозинство. Двамата обсъдиха с Цветан Цветанов и бъдещите съвместни инициативи, насочени към подобряването на двустанния диалог и международното сътрудничество.", "date": "2018.03.06", "title": "Цветан Цветанов се срещна с представители на фондация \"Конрад Аденауер\""}
{"url": "https://www.24chasa.bg/novini/article/6749631", "text": "Държавата има своите механизми. В момента в закона за енергетиката има текстове, които дават широки правомощия на Комисията за енергийно и водно регулиране по отношение на контрола на лицензианта да си изпълнява функциите по закон. Това заяви председателят на парламентарната комисия по енергетика Делян Добрев пред  \"Това е сделка, която се е договаряла между централата на ЧЕЗ в Чехия и кандидатите за купувачи. За това е странно това, че БСП се присъединява към някакъв протест пред Министерски съвет. Още веднъж доказват, че от всяка ситуация опитват да извлекат политически изгоди. В случая вероятно да съборят кабинета\", коментира той. \"През тази седмица се чуха много анализатори, които казват, че трябва да се промени закона за енергетиката. Тоест както БНБ определя кой ще купува банките, така и КЕВР трябва да определя кой ще купи ЕРП-тата, само че има разлика и то много съществена. В единия случай пазиш пари, в другия регулираш определена дейност. В случая с банките, всички имаме пари в тях и държавата се опитва да ги защити. В случая с ЕРП-тата имаме доставчик на услуга, която е регулирана от регулатора. Той не преценява сам колко пари да ни вземе за тока. Имаме доставчик на услуга, чиято цена е определена от регулатора. Той има и големи правомощия по отношение на спазване на лицензите. Има и текстове в закона, които казват, че ако доставчика не си спазва задълженията, регулаторът може да го отстрани и на негово място да сложи условен управител\", обясни Добрев. \"Първоначално ме притесняваше, че неизвестен за нас всички купувач придобива активите на ЧЕЗ. Впоследствие на комисия миналата седмица дойде купувачът заедно с експерти и обясниха какъв ще е моделът на финансиране. Той е стандартен модел на проектно финансиране на такъв тип инвестиции. Тяхната инвестиция ще е между 20-30% собствен капитал и между 70-80% дълг. Това не е нещо необичайно за сектора, т.е купувачът трябва да осигури между 100-150 млн. евро собствени средства, а останалите 350-400 млн. евро общо за сделката ще са заеми. Дали купувачът има 100-150 млн. евро купувачът заедно със службите трябва да отговори. Купувачът твърди,че има средствата, той ще остане краен собственик на активите. Нямаме толкова информация от къде идват средствата. Депутатите не са тези,които проверяват произхода на средствата, но има служби, които могат да се справят\", заяви той. \"В модела на регулатора не влизат лихвите, така че те няма да бъдат част от модела. Дали има или няма поскъпване на тока се контролира от регулатора. Ако има основание за вдигане на цени, той може да ги увеличи. За това направихме независим регулатор, който до сега си върши добре работата\", каза Добрев. Делян Добрев заяви, че в следващите седмици купувачът трябва да даде повече подробности за собствения капитал от 100,150 млн. евро + кредитните средства.\"Нямам информация и службите дали Гинка има опора във властта, затова я изслушахме пред журналисти. Тя каза, че е 100% собственик, ние нямаме доказателства, че не е така. Дали държавата ще влезе, или не не мисля, че има окончателно решение по този въпрос.\", каза още депутатът от ГЕРБ.", "date": "2018.03.06", "title": "Добрев: Странно е това, че БСП участва към протест пред Министерски съвет"}
{"url": "https://www.24chasa.bg/novini/article/6749651", "text": "Социалните рискове за големи групи от обществото, заетостта и равният достъп за хората с увреждания са съществена част не само от дневния ред на ЕС, но и на България, заяви днес президентът Румен Радев на среща на „Дондуков“ 2 с Лука Жайер, председател на групата „Други интереси“ в Европейския икономически и социален комитет (ЕИСК). Групата е изразител на позициите на различните социални, професионални, икономически и културни организации на гражданското общество. Двамата обсъдиха възможностите за професионално обучение и консултиране на хората с увреждания, тяхната трудова реализация, създаването на адаптирана работна среда и достойното заплащане на труда им. По време на срещата стана ясно, че президентската администрация подготвя кръгла маса по проблемите на заетостта на хората с увреждания, в рамките на която ще се дискутират посоките за промяна на съществуващия модел на заетост за хората в неравностойно положение на пазара на труда. Лука Жайер, който притежава сериозна експертиза в сферата на социалната икономика, приветства тази инициатива и се ангажира да съдейства за обмен на добри идеи и практики, които насърчават развитието на социалното предприемачество. Социалното включване и приобщаване на хората с увреждания в България, също бяха сред темите на срещата. Лука Жайер изрази задоволство от включването на заетостта и социалната политика сред приоритетите на Българското председателство на Съвета на ЕС. Държавният глава подчерта още, че Северозападният регион в България е сред най-уязвимите в Европейския съюз в социално отношение и демография и следва да бъде във фокуса на кохезионната политика на ЕС. Въпросът за икономическата и социална конвергенция в Европа ще бъде разгледан и по време на срещата на високо равнище в град Русе през месец май с участието на президентите на Румъния и Австрия и представители на местните власти, отбеляза още Румен Радев.", "date": "2018.03.06", "title": "Радев: Най-важният приоритет в европейските политики трябва да бъдат хората"}
{"url": "https://www.24chasa.bg/novini/article/6749654", "text": "Със свой указ президентът Румен Радев назначи Данчо Дяков на длъжността началник на Националната служба за охрана и го удостои с висше офицерско звание генерал-майор, считано от 7 март 2018 г., съобщиха от прессекретариата на държавния глава.                                                                                                                                                                                                                                                                                                                       ", "date": "2018.03.06", "title": "Президентът назначи Данчо Дяков за началник на НСО"}
{"url": "https://www.24chasa.bg/novini/article/6749650", "text": "Американският президент Доналд Тръмп отрича в Белия дом да цари хаос и казва, че и други служители ще си тръгват, понеже той се стреми към съвършенство, предоха Франс прес и Асошиейтед прес. \"Новата теория на Фалшивите новини е, че в Белия дом има ХАОС. Грешка! Хора винаги ще идват и ще си отиват, а аз искам сериозен диалог, преди да взема окончателно решение. Има още няколко души, които искам да сменя (вечно стремящ се към съвършенство). Няма Хаос, само страхотна Енергия!\", написа Тръмп днес в Туитър. Така президентът реагира на съобщения в медиите, че в Белия дом пак има неразбории и той не работи както трябва, предаде БТА. В първия си коментар след преговорите между Северна и Южна Корея и след като южнокорейски представители казаха, че Пхенян иска преговори с Вашингтон, Тръмп написа: \"Ще видим какво ще стане\", отбелязва Ройтерс.", "date": "2018.03.06", "title": "Тръмп: И други служители ще си тръгват от Белия дом, стремя се към съвършенство"}
{"url": "https://www.24chasa.bg/novini/article/6749660", "text": "Министерският съвет ще изтегли утре предложението си България да ратифицира Конвенцията срещу насилието над жените и домашното насилие на Съвета на Европа, научи \"24 часа\". На редовното си заседание правителството ще приеме решение, с което ще отмени решението си за одобряване на конвенцията от 3 януари. Втора точка на новото решение на кабинета ще е за изтегляне на предложението до парламента да ратифицира документа. Истанбулската конвенция се изтегля, след като премиерът Бойко Борисов обяви, че е нужен по-широк дебат по нейните текстове. Срещу приемането на конвенцията се обявиха БСП и коалиционните партньори в правителството \"Обединени патриоти\". Църквата също пусна позиция срещу документа, защитаващ жените от домашното насилие. Всички противници на Истанбулската конвенция твърдяха, че документът не бил за защита на жените, а насаждал понятия като \"трети пол\".", "date": "2018.03.06", "title": "Правителството си изтегля решението за Истанбулската конвенция"}
{"url": "https://www.24chasa.bg/novini/article/6749661", "text": "Френският министър на финансите Брюно Льо Мер заяви, че няколко хиляди работни места ще бъдат преместени в Париж в резултата на решението на Великобритания да напусне ЕС, предава Reuters. „Това ще са няколко хиляди работи места, не стотици“, заяви министърът пред журналисти в Лондон без да съобщи имената на компаниите, които ще преместят централите си във френската столица, предаде \"Фокус\". Льо Мер се срещна с банкови служители по време на пътуването си в Лондон.", "date": "2018.03.06", "title": "Френският финансов министър: Париж ще получи хиляди работни места след Брекзит"}
{"url": "https://www.24chasa.bg/novini/article/6749672", "text": "Екипи на агенцията за пътна инфраструктура продължават да разчистват отломките от свлачището, което се образува снощи между разклона за селата Дърманци Ребърково. На мястото и в момента работят фадрома, багер и къртач, които разчистват падналите на пътното платно скални и земни маси. Временно е спряно движението по пътя от Мездра за Ботевград. Полицейски патрули пренасочват водачите през обходен маршрут за пътуващите към София през Мездра - Роман - Златна Панега -Ботевград, а пътуващите към Видин изчакват на място. Разчистването се контролира от шефа на окръжното пътно управаление във Враца Веселин Николов , а за регулираното пропускането на трафика следи началникът на районната полиция в Мездра Цветомир Драгановски. Извършва се и аварийно обезопасяване на свлачището. Геолози и алпинисти огледаха релефа на терена и установиха, че засега не съществува потенциална опасност за нов разлом. Очаква се аварийните дейности да завършват тази вечер и движението да бъде възстановено в двете посоки.", "date": "2018.03.06", "title": "Още разчистват свлачището край Мездра, движението е затруднено"}
{"url": "https://www.24chasa.bg/novini/article/6749675", "text": "Главният преговарящ от страна на Европейския парламент по въпросите на Брекзит Ги Верхофстат заяви, че преговарящите са близо до споразумение за правата на гражданите след излизането на Великобритания, предаде Ройтерс. \"Мисля, че е възможно в следващите дни и седмици да постигнем напредък по този въпрос, както и да можем да го приключим\", каза пред репортери Верхофстат след среща с британския премиер Тереза Мей в Лондон, предаде БТА.  Той допълни, че би било добре тази глава от преговорите да бъде окончателно затворена и гражданите на Обединеното кралство и тези на ЕС да могат да са наясно със статута си.", "date": "2018.03.06", "title": "Ги Верхофстат: Споразумението за правата на гражданите след Брекзит е близо"}
{"url": "https://www.24chasa.bg/novini/article/6749681", "text": "Хотел \"Балкан\", бившият \"Шератън\", в центъра на София гори. От покрива му се издига гъст дим, който се вижда отдалеч. Сигналът е получен в 18:40 часа - за дим над хотела, казаха пред \"24 часа\" от пожарната. На място са изпратени шест коли. Сградата е била евакуирана. Оказало се, че се е запалил аспиратор на италианския ресторант. В 19:05 пожарът е бил загасен.", "date": "2018.03.06", "title": "Горя \"София хотел Балкан\" (Видео, снимки)"}
{"url": "https://www.24chasa.bg/novini/article/6749679", "text": "Съветът на Европейския съюз се надява на скорошно освобождаване на задържаните гръцки граничари в Турция. Това заяви днес върховният представител на ЕС по външната политика и сигурността Федерика Могерини, предаде ТАСС.  и са били задържани от турски военни. Граничарите са заподозрени в шпионска дейност, предаде БТА. Гръцкият министър на отбраната ни предостави нова информация по този въпрос. Съветът на ЕС изрази надежда за скорошно разрешаване на този проблем и освобождаване на задържаните. Това е особено важно, когато става въпрос за конфликт между държави, които са членки на НАТО, каза Могерини.", "date": "2018.03.06", "title": "Могерини: Съветът на ЕС се надява скоро да освободят задържаните гръцки военни в Турция"}
{"url": "https://www.24chasa.bg/novini/article/6749732", "text": "Посолството на Съединените щати в Анкара ще отвори отново утре и ще предоставя всички обичайни услуги, заяви говорител на посолството, цитиран от Ройтерс. Мисията бе затворена за два дни заради заплаха за сигурността, предаде БТА. \"Посолството на САЩ в Анкара ще функционира нормално и ще предоставя всички редовни услуги от сряда, 7 март,\" каза говорителят Дейвид Гейнър. \"Оценяваме продължаващата силна подкрепа, която получаваме от турската полиция за поддържането на безопасността на нашите обекти и служители\", добави той. Турската полиция задържа четирима иракски граждани вчера по подозрения, че са планирали нападение срещу посолството на САЩ в Анкара.", "date": "2018.03.06", "title": "Посолството на САЩ в Анкара ще извършва отново всички обичайни услуги от утре"}
{"url": "https://www.24chasa.bg/novini/article/6749762", "text": "Руските медии излъчват упреците на Негово Светейшество Кирил, но побързаха да се оттеглят преди отговора на президента. В него Румен Радев твърдо заяви, че “така, както църквата се бори за душата на всеки човек, така и ние сме признателни към паметта на всеки воин, сражавал се в руската армия под знамената на император Александър II и загинал за българската свобода, независимо от неговата народност”. Що се отнася до Освобождението, то е резултат от Руско-турската война и България е признателна тъкмо на Русия. Президентът Радев каза още, че е бил впечатлен от тезата за “силата на мълчанието” в писанията на патриарх Кирил. Тогава Негово Светейшество Кирил спря с упреците и каза “Добре, нека прелистим тази страница”. В края на разговора патриарх Кирил благодари на президента Радев и му пожела духовни сили на държавническото поприще. Българският държавен глава му благодари, но уточни, че още със заемането на поста е поискал благословия от мъдрия духовен водач на православните българи, Негово Светейшество Неофит, нашия патриарх, който му я е дал.", "date": "2018.03.06", "title": "От президентството: Радев каза за “силата на мълчанието”  и Негово Светейшество спря с упреците"}
{"url": "https://www.24chasa.bg/novini/article/6749643", "text": "Европейският концерн \"Еърбъс\" и компанията Ай Би Ем представиха първия интерактивен мобилен помощник за космонавти, който се казва CIMON (Crew Interactive MObile companioN - Саймън), предаде ТАСС, цитирана от БТА. Роботът с тегло около 5 кг ще бъде доставен на Международната космическа станция (МКС) този месец. Той е създаден от пластмаса и метал с помощта на триизмерно принтиране. CIMON ще извърши първия си полет към МКС през март 2018 г. и ще бъде тестван от германския астронават Александър Херст по време на мисия на Европейската космическа агенция от юни до октомври т.г. На 21 март от космодрума Байконур е планиран стартът на пилотирания кораб \"Союз МС-08\" към МКС. С кораба към станцията ще се отправят руският космонавт Олег Артемиев и двама астронавти от НАСА - Андрю Фойстел и Ричард Арнолд. Херст ще тръгне за МКС заедно с руски космонавт и американска астронавтка на борда на пилотирания кораб \"Союз МС-09\", чийто старт е планиран за 6 юни. Както уточниха от \"Еърбъс\", роботът ще използва технология за изкуствен интелект Watson AI (Уотсън Ей Ай) на Ай Би Ем. Благодарение на наличието на \"лице\", глас и изкуствен интелект той може да стане пълноценен \"колега\" на космонавтите.", "date": "2018.03.06", "title": "Интерактивен робот помощник за пръв път ще се появи на МКС"}
{"url": "https://www.24chasa.bg/novini/article/6749542", "text": "Вследствие на въздушни удари на Русия и оглавяваната от САЩ коалиция през миналата година в Сирия са загинали голям брой цивилни, а правителството в Дамаск е използвало незаконни химически оръжия срещу бунтовниците в Източна Гута. Това се констатира в доклад на комисия на ООН, разследваща военни престъпления в Сирия, публикуван днес и цитиран от Ройтерс. Комисията призова Русия и САЩ да разследват споменатите в документа атаки, предава БТА. Според доклада, който обхваща период от шест месеца до 15 януари т.г., военни престъпления са извършвани от бойци от \"Ислямска държава\" и други бунтовнически групи, вкл. убийства на цивилни и използването им като жив щит. \"Жертвите на сирийския конфликт са изтърпели много страдания, докато насилието в цялата страна се е разраствало до нови висоти\", заявява разследващата комисия на ООН. Според доклада й сирийските правителствени сили \"продължават да използват химически оръжия срещу въоръжени групи бойци в Източна Гута\". Сред другите ключови констатации в доклада е и твърдението, че през миналия ноември след въздушен удар на руски летателен апарат с ненасочван боеприпас срещу пазар в населеното място Атареб, западно от Алепо, са загинали най-малко 84 души. Атареб е разположен в една от зоните за деескалация в Сирия, договорени от Русия, Иран и Турция. Експертите на ООН не са намерили доказателства, че този руски удар е умишлен, но в доклада се казва, че \"тази атака може да бъде причислена към военното престъпление, свързано с извършване на безогледни атаки, причинили смърт и наранявания на цивилни\". Ройтерс отбелязва, че това е първият случай, в който Москва изрично е замесвана във възможно военно престъпление в Сирия. С три други въздушни удара на коалицията около САЩ е било поразено училище край Рака през март 2017 г., като са убити 150 местни жители, посочва още докладът. Пентагонът призна тогава за това нападение, но отбеляза, че при него са загинали около пет пъти по-малко души и те са били въоръжени лица, а не цивилни. Докладът се основава на 500 поверителни интервюта, осъществени чрез социални медии, с жертви и свидетели от цяла Сирия. Правителството на президента Башар ал Асад никога не е допускало на своя територия разследващи експерти от ООН, отбеляза Ройтерс. Сирийските правителствени сили са използвали химически оръжия срещу бунтовниците в Източна Гута, вкл. на три пъти с хлор през юли м.г. Химическа атака е имало и през ноември срещу град Хараста, Югозападна Сирия, пише в доклада. Правителството в Дамаск винаги е отричало, че извършва атаки с химически оръжие и твърдяло, че вече не притежава такива, след като през 2013 г. Сирия се е присъединила към международната конвенция за тяхната забрана, припомни Ройтерс.", "date": "2018.03.06", "title": "ООН: Въздушните удари на Русия и коалицията около САЩ взеха много цивилни \nжертви в Сирия"}
{"url": "https://www.24chasa.bg/novini/article/6749548", "text": "Собственичката на \"Инерком\" Гинка Върбакова вече е в Чехия, за да обсъди вариантите за участие на българската държава в сделката за ЧЕЗ. Срещите ѝ с представителите на продавача започват този следобед, потвърдиха за   от чешката компания. И днес Върбакова отказа да назове финансовите институции, на които разчита. Ще разговарям с продавача за възможностите за участие на държавата в сделката. Не очаквам решение, коментира Върбакова.  Ние имаме договор с големи неустоки, но към момента сме в изпълнение на договора си ще разговаряме с продавача ще му обясним ситуацията и ще очакваме решение, каза собсвеничката на \"Инерком\".  На въпрос дали има забрана да препродавате дружеството за период от пет години, Върбакова отговори, че не може да коментира клаузи от договора  към момента. Надяваме се да не съществува този риск обещаното финансиране да отпадне при тази ситуация.  Ето интервюто на пратеничката на бТВ Таня Илиева с Гинка Върбакова на летището в Прага: – Ще разговарям с продавача за възможностите за участие на държавата в сделката. Не очаквам решение – Не мога да ви кажа, днес ще проведа разговори с продавача. – Ние имаме договор с големи неустоки, но към момента сме в изпълнение на договора си ще разговаряме с продавача ще му обясним ситуацията и ще очакваме решение. – Не мога да коментирам клаузи от договора ни към момента. – Надяваме се да не съществува този риск.", "date": "2018.03.06", "title": "Собственичката на „Инерком” Гинка Върбакова вече е в Чехия за преговорите"}
{"url": "https://www.24chasa.bg/novini/article/6749570", "text": "Неизвестни злосторници оскверниха паметник на съветските воини на площад \"Шварценбергплац\" в центъра на австрийската столица Виена. Паметникът е бил залят с черна боя, предаде ТАСС, като се позова на руското посолство в Австрия. Паметникът редовно става мишена на вандали. На 10 януари неизвестни извършители го заляха с черна боя, а на 16 януари миналата година - с тъмночервена. Руското посолство всеки път изпраща протестна нота до австрийското външно министерство с искане да се вземат спешни мерки за отстраняване на щетите, за установяване на виновните и недопускане на подобни случаи в бъдеще. Паметникът на \"Шварценбергплац\" е най-известният монумент на съветските воини в Австрия. Той е издигнат в памет на 17-те хиляди съветски военнослужещи, загинали при Виенската настъпателна операция през 1945 г., и е открит на 19 август същата година.", "date": "2018.03.06", "title": "Заляха с черна боя паметник на съветските воини в центъра на Виена"}
{"url": "https://www.24chasa.bg/novini/article/6749276", "text": "Великобритания ще отговори твърдо, ако се докаже, че Русия е замесена в инцидента, след който бивш руски шпионин и дъщеря му са в критично състояние, заяви днес британският министър на външните работи Борис Джонсън, цитиран от Ройтерс. Джонсън каза пред парламента, че \"има много спекулации за обезпокоителния инцидент в Солсбъри, при който 66-годишен мъж, Сергей Скрипал, и неговата 33-годишна дъщеря, Юлия, са били открити в безсъзнание\", предава БТА. \"Въпреки че би било погрешно да се избързва, преди да е завършило разследването, мога да уверя Камарата (на общините), че ако се появят доказателства, които предполагат държавна отговорност, тогава правителството на Нейното величество ще даде съответен и твърд отговор\", подчерта британският външен министър. Джонсън уточни, че Великобритания ще помисли за нови \"санкции и други мерки\". \"Не соча с пръст. . . Просто казвам на правителствата по света, че никой опит за отнемане на невинен човешки живот на британска земя няма да остане несанкциониран и ненаказан\", каза Джонсън. Британският външен министър отчете все по-голяма необходимост от квалифициране на кибератаките като акт на война.", "date": "2018.03.06", "title": "Великобритания ще отговори твърдо, ако  Русия е замесена в инцидента с бивш руски шпионин"}
{"url": "https://www.24chasa.bg/novini/article/6749315", "text": "Всички 140 000 птици във фермата в Генерал Тошево, в която Българската агенция по безопасност на храните установи огнище на птичи грип, ще бъдат унищожени до края на седмицата, съобщи БТА. Птиците в едното от двете халета вече са ликвидирани, остава да бъдат унищожени още 70 000 кокошки-носачки, както и 60 тона яйца, съобщи на заседание на областната епизоотична комисия директорът на областната дирекция по безопасност на храните д-р Анелия Андонова. По думите й вече е започнала дезинфекция в обекта. Трикилометровата предпазна зона и десеткилометровата наблюдавана зона около фермата включва Генерал Тошево и 15 села, между които Йовково, Кардам, Присад, Чернооково, Снягово и други. Навсякъде в периметъра в дворовете на стопани ще се следи за клинични симптоми на зараза по птиците, посочи д-р Андонова. Тя коментира, че във фермата е установена високопатогенната инфлуенца тип H5N8. Водоплаващите птици са истински резервоар на този вирус, затова задължително трябва да бъдат разделени в стопанствата от другите видове птици, е една от разпоредените мерки за ограничаване на болестта. Ако яйца от птицефермата бъдат установени в търговската мрежа, ще бъдат унищожавани на място, каза д-р Анелия Андонова. Областната дирекция по безопасност на храните прави проучване във фермата, включително откъде е доставян фуражът, за да се установи източникът на заразата. Личните лекари на 35 служители на фермата и на четирима ветеринари ще наблюдават състоянието им, информираха от Регионалната здравна инспекция.", "date": "2018.03.06", "title": "Унищожават 140 000 птици във фермата с птичи грип в Генерал Тошево"}
{"url": "https://www.24chasa.bg/novini/article/6749332", "text": "Сърбия ще въведе от утре контрамерки срещу Македония заради пречките, които е създала за вноса на сръбско брашно, заяви днес сръбският министър на търговията Расим Ляич, предаде агенция МИА. Ляич каза, че е бил готов да отиде в Скопие, за да разговаря с представители на македонското правителство за решаване на проблема с брашното, но се отказал, защото не чул конкретно предложение, по което да може да се разговаря, предава БТА.  Вчера македонското министерство на земеделието, горите и водното стопанство каза за МИА, че се разглеждат всички опции за решаване на проблема. Проблемът с вноса на сръбско брашно възникна, след като на 8 февруари Македония въведе изменения в правилника за вноса, според които стоката се маркира след получаване и контрол на качеството в Македония, а не от износителя, преди да е пристигнала в Македония. Сърбия реагира остро, защото смята, че така Македония създава бариери за търговията, а Македония твърди, че условията за внос и досега са били същите, само последователността е променена.", "date": "2018.03.06", "title": "Сърбия с контрамерки срещу Македония заради блокиран внос на сръбско брашно"}
{"url": "https://www.24chasa.bg/novini/article/6749334", "text": "Районна прокуратура –Благоевград води разследване срещу ММА-боеца и бивш футболист Даниел Златков, известен като българския Роналдо. На 4 март, около 03,30 часа пред дискотека в Благоевград пострадалият Оливер Златков, на 21 години, видял бившия футболист и го предизвикал с думите \"да си направим ММА среща\".  Заедно с футболиста била и неговата съпруга, която отговорила, че Оливер не е в категорията на мъжа й, тъй като пострадалият бил видимо около 50 килограма. Последвали нови реплики с обиден характер от страна на Оливер, което провокирало българския Роналдо и той му нанесъл няколко удара с ръце в областта на главата и тялото. Когато го пуснал, пострадалия се изправил и двамата продължили спора, който скоро прераснал отново в сбиване. Този път Златков нанесъл на пострадалия удари с крак в главата, при което той изпаднал в безпомощно състояние. От удар с ръка в лявото слепоочие Оливер изпадал в безсъзнание за повече от две минути. Негов приятел направил опит да го изправи и да му окаже помощ, но след няколко неуспешни опита го транспортирал в ЦСМП – Благоевград, където му е оказана неотложна помощ и е настанен в болница, без опасност за живота. Разпитани са почти всички свидетели-очевидци на побоя. Иззети са записите от охранителните камери на заведението. Назначена е съдебно-медицинска експертиза за установяване характера на нанесените телесни повреди на пострадалия. Разследването по случая продължава.", "date": "2018.03.06", "title": "Битият от Даниел Златков изпаднал в безсъзнание за 2 минути"}
{"url": "https://www.24chasa.bg/novini/article/6749330", "text": "България е с най-висок процент програмистки, в сравнение с другите европейски страни. У нас 20,7 на сто от програмистите са жени, а в Европа са 16 на сто. Делът им ще се увеличава, защото 30 на сто от завършващите са студентки, е посочила зам.-министърът на труда и социалната политика Росица Димитрова на международната конференция \"За повече равенство на жените в транспортния сектор\". Форумът е организиран от Съюза на транспортните синдикати към КНСБ, съобщава пресцентърът на синдиката. Само 22 на сто са жените в транспорта в ЕС, търсят се още, е отбелязано на конференцията. Страната ни е на четвърто място в Европа по брой на жени в правителството, е посочила председателят на Съюза на транспортните синдикати към КНСБ Екатерина Йорданова. Според европейската статистика 17 на сто са народните представители от женски пол. В София близо 30 на сто от общинските съветници са жени и половината от постоянните комисии в СО се управляват от \"слабия пол\". Това е добър пример на фона на останалите европейски държави, но все още трябва да се извърви дълъг път по равенството на половете и особено на заплащането, е заявила Екатерина Йорданова, която е и вицепрезидент на европейската и на световната транспортна федерация. Дискусията е била открита от еврокомисаря по цифрова икономика Мария Габриел и президента на Международната конфедерация на профсъюзите Шарън Бъроу. Участвали са вицепрезидентът на КНСБ Чавдар Христов, представители на работодателски и научни организации, гости от над 50 синдиката от Европа. Синдикалисти вече ще бъдат преподаватели по равенство на половете, предвижда европейски проект за повече равенство на жените в транспортния сектор. На европейско ниво пък започва кампания в училищата \"Жените в транспорта - платформа на ЕС за промяна\", която ще обучава децата, че няма чисто мъжки и женски професии и всеки може да работи това, което иска, се посочва в съобщението.", "date": "2018.03.06", "title": "20,7% от програмистите у нас са жени, а в Европа - 16%"}
{"url": "https://www.24chasa.bg/novini/article/6749365", "text": "На официалния сайт на руската православна църква се появи видео запис на обръщението на руския патриарх Кирил към българския президент Румен Радев при тяхната среща на 4 март в президентството. Първо той обяснява, че въпреки нежеланието на Европа Русия решава да освободи България. След като е загубила Кримската война, която цяла Европа водила срещу Русия. Искам да ви кажа ясно, че България е освободена от Русия, казва след това Кирил. Нито от Полша, нито от Литва, нито от други страни, а от Русия. И на мен ми беше тежко да слушам всичките тези позовавания на участието на други страни в освобождението на България. Нито полският сейм, нито литовският, са вземали решение за започване на война срещу Османска Турция. Надявам се, че средствата за масова информация, които са тук, ще чуят и ще предадат на хората разочарованието на руския патриарх от неправилната историческа интерпретация на събитията, свързани с освобождението на България. Ние сме за историческата истина, г-н президент. Ние тази историческа истина сме я извоювали с кръвта си. И няма никакви исторически или прагматични причини тази историческа истина днес да се премълчава или да се интерпретира лъжливо.  Въпреки това аз съмблагодарен на вас, на властите, на българската православна църква за забележителния начин, по който бе отпразнуван този юбилей, продължава Кирил. Откровено ще кажа, че имам двояко впечатление. Говоря ви откровено и ще кажа това откровено пред целия свят, че въпреки това този юбилей даде възможност да осъзнаем огромната роля на православната църква в освобождението на България и затова си заслужаваше руският патриарх да се появи на този юбилей.  И аз много се надявам, че в съзнанието на българския народ и неговия политически елит ще се запази уважението и признателността към великите жертви, които понесе нашият народ съвършено безкористно, въпреки всякаква полическа конюнктура, за да освободи България. На сайта на руската патриаршия е пуснато видео само на думите на руския патриарх. Каква е била реакцията на българския президент, не се разбира. Според съобщението на прессекретариата му в деня на срещата, Радев е заявил: „Така както църквата се бори за душата на всеки човек, така и ние сме признателни към паметта на всеки воин, сражавал се в руската армия под знамената на император Александър II и загинал за българската свобода, независимо от неговата националност“. Преди това в речта си на тържествената заря-проверка президентът Радев каза: \"В руско-турската война загинаха воини на много народи. За тях България е последен дом и ние ги почитаме като свои герои.\" Преди това на връх Шипка той не спомена другите народи. Каза: \"Вечна признателност към воините на Царя Освободител!\" От тези изказвания на президента Радев може да се направи заключение, че той е бил запознат с позицията на руския патриарх предварително, защото в словата си внимателно избягва да споменава държави, участвали в освобождението на България, а говори само за воините от различни народи, които са се сражавали под знамената на руския цар. ", "date": "2018.03.06", "title": "Вижте как и какво говори руският патриарх на българския президент (Видео)"}
{"url": "https://www.24chasa.bg/novini/article/6749402", "text": "Варненската окръжна прокуратура внесе обвинителния акт срещу 25-годишния Иван Иванов от Игнатиево. Младият мъж ще отговаря пред закона за подкуп на полицаи. Делото ще бъде гледано по бързата процедура. Делото ще бъде гледано на 20-и март във Варненския окръжен съд. Случаят е от 21-и февруари тази година. Полицейски патрул край Аксаково спирал наред автомобили за рутинна проверка. Иван бил зад волана на пежо с варненска регистрация. При проверката на документите се оказало, че му липсва талона за задължителната застраховка \"гражданска отговорност\" и шофьорската книжка. Шофьорът се оттеглил встрани и се обадил на свои близки да му донесат липсващите документи. Униформените обаче надущили, че той мирише на алкохол отдалеч. Иван признал, че е пил и взел да уговаря униформените да се \"разберат\". В това време на мястото пристигнал негов познат, който му носел документите. Иван ги взел и ги подал на единия от полицаите през прозореца на служебния им автомобил. Тогава от книжката изпаднали 5 банкноти по 10 лева. Преди да го арестуват, полицаите го тествали за алкохол, дрегерът спрял на 1.2 промила.", "date": "2018.03.06", "title": "Съдят шофьор, предложил подкуп на полицаи"}
{"url": "https://www.24chasa.bg/novini/article/6749386", "text": "Румънският Конституционен съд обяви за неконституционно законодателство, прието от парламента през декември, което би позволило на депутатите и на други държавни чиновници да притежават свой собствен бизнес, предаде Асошиейтед прес. Решението бе взето, след като в писмо до съда през януари президентът Клаус Йоханис насочи внимание към законодателството, което, по думите му, \"понижава стандартите за почтеност\", очаквана от държавните представители, и подкопава върховенството на закона, предава БТА.  Йоханис напомни за доклад на ЕС, в който към румънците бе отправен призив да се уверят, че държавните представители няма да бъдат изключвани от законите срещу конфликт на интереси и нечестно облагодетелстване. ЕС, магистрати и обикновени румънци се обявиха публично против промените в правосъдното законодателство, въвеждани от управляващата лява коалиция. Критиците твърдят, че предложенията ще отслабят независимостта на правосъдната система и ще навредят на усилията за борба с корупцията.", "date": "2018.03.06", "title": "Румънски съд отхвърли закони, позволяващи депутатите да имат собствен бизнес"}
{"url": "https://www.24chasa.bg/novini/article/6749415", "text": "Върховният съд на САЩ отказа да преразгледа присъдата срещу руската гражданка Наталия Лешченко-Уилсън, получила две доживотни присъди за двойно убийство, съобщи адвокатът й Алексей Тарасов, цитиран от РИА Новости. \"Миналата седмица Върховният съд на САЩ въпреки всичко отказа да преразгледа присъдата на Лешченко-Уилсън, и затова, за съжаление, тези две доживотни присъди вече не подлежат на обжалване, освен ако няма основания за пълна невиновност\", каза адвокатът, предаде БТА. Лешченко-Уилсън беше осъдена през 2012 г. за това, че е убила с нож бившата жена и сина на мъжа си. Загиналата беше Славка Найденова, сестра на бизнесмена Илия Павлов, когото средствата за масова информация наричаха най-богатия човек в България. Той беше убит през 2003 г. в София, отбелязва РИА Новости.", "date": "2018.03.06", "title": "Няма да преразглеждат делото на осъдената за убийството на сестрата и племенника на Илия Павлов"}
{"url": "https://www.24chasa.bg/novini/article/6749424", "text": "Руски военнотранспортен самолет се разби при заход за кацане в Сирия. Всичките 32 души на борда са загинали, предадоха световните агенции, като се позоваха на руското министерство на отбраната, пише БТА. Самолетът Ан-26 се е разбил на около 500 метра от пистата на руската военновъздушна база в Сирия \"Хмеймим\" днес. По първоначални данни на борда му е е имало 32 човека - 26 пътници и шестима членове на екипажа. Катастрофата, както изглежда, се дължи на технически проблем, каза руското министерство на отбраната.", "date": "2018.03.06", "title": "Руски военнотранспортен самолет се разби в Сирия, загинаха 32-ма"}
{"url": "https://www.24chasa.bg/novini/article/6749434", "text": "Берлин и Анкара ще си сътрудничат по въпроса за намирането на решение на кризата в Сирия и се обявяват за териториалната цялост на страната. Това заяви днес турският външен министър Мевлют Чавушоглу преди среща с германския си колега Зигмар Габриел, предаде ТАСС. Турция и Германия се обявяват за политическата и териториалната цялост на Сирия. Ще работим в тази насока, каза Чавушоглу. Габриел бе заявил, че въпреки резолюцията на Съвета за сигурност на ООН режимът на примирие в Източна Гута не се спазва, а освен това продължават и боевете в Африн, предава БТА. Планира се развитията в района на Африн, където Турция извършва военна операция, да станат тема на разговорите на двамата външни министри. Чавушоглу изтъкна, че операцията на Анкара в Северна Сирия \"съответства на международното право\". Офанзивата на турските въоръжени сили \"Маслинова клонка\", насочена главно срещу сирийските кюрдски Партия на демократичния съюз (ПДС) и Сили за защита на народа (СЗН) в района на Африн, започна на 20 януари.", "date": "2018.03.06", "title": "Чавушоглу: Берлин и Анкара се обявяват за териториалната цялост на Сирия"}
{"url": "https://www.24chasa.bg/novini/article/6749440", "text": "22-годишен добричлия трябва да плати 1500 лева глоба, след като се заби с чужда кола в канавка и избяга. Освен това младежът нямал и шофьорска книжка. Състав на Варненския районен съд го освободи от наказателна отговорност и му наложи само глоба. Инцидентът станал точно преди година - на 6-и март 2017. Добричлият и негов приятел решили да се поразходят, качили се на БМВ-то на свой познат и поели към Варна. Близо до Аксаково шофьорът изтървал контрола над возилото, излетял от пътя и се забил в канавка. Уплашени от инцидента, той и приятеля му свалили регистрационните номера на автомобила, зарязали го и избягал. Два дни по-късно обаче били заловени. При задържането му се оказало, че той вече е бил глобяван за това, че кара кола, въпреки че няма шофьорска книжка.", "date": "2018.03.06", "title": "Глобиха младеж без книжка, катастрофирал и избягал"}
{"url": "https://www.24chasa.bg/novini/article/6749445", "text": "Категорично няма да има вдигане на цената на тока. Потребителите да бъдат спокойни - държавата с всички законни средства ще се противопостави на всяко самоволно искане за увеличение на цената на тока. Това заяви депутатът от ГЕРБ и зам.-шеф на енергийната комисия в парламента Валентин Николов. От ГЕРБ директно обвиниха БСП в опити да бъде свалено правителството с незаконни средства и с манипулации за вдигане на цената на тока. Електроразпределителните дружества не влияят пряко върху цената, а косвено с таксите си за пренос и разпределение. Цената на тока се определя от АЕЦ \"Козлодуй\", ТЕЦ \"Марица Изток 2\", НЕК, които са със съсобственик и принципа министерството на енергетиката, обясни Николов. Самоволно вдигане на някои от компонентите ще се определи от КЕВР, ще се прецени, но в никакъв случай няма да се разреши, допълни той. Нито ще влезе в цената на тока, който и да е купувач на ЧЕЗ и неговите лихви. Това няма да бъде допуснато, има политическа воля за това, гарантира депутатът от ГЕРБ. Цената на тока не се определя от ЧЕЗ, а само два от компонентите, но няма да се разреши самоволно вдигане на цената, за на платят клиентите. Те няма как законно, нито по наредба да вкарат нито лихвите, нито привлечения капитал, с който ще платят цената за придобиването на дружеството. Няма проблем, нека прокуратурата провери приватизацията на ЧЕЗ, коментира депутатът Александър Иванов. И напомни, че в кабинета \"Сакскобургготски\", взел решението за приватизация на ЧЕЗ, е имало трима червени министри - Костадин Паскалев, Димитър Калчев и Меглена Плугчиева.", "date": "2018.03.06", "title": "ГЕРБ: Няма да има вдигане на цената на тока"}
{"url": "https://www.24chasa.bg/novini/article/6749437", "text": "От днес до 16 март 2018 г. учениците от ХII клас, които желаят да се явят на държавни зрелостни изпити (ДЗИ), трябва да подадат заявления до директорите на училищата, в които се обучават. Това съобщиха от пресцентъра на министерството на образованието и науката, цитирани от БТА. За тази учебна година няма промени в учебно-изпитните програми, в които са регламентирани видът и форматът на изпита и учебното съдържание. Задължителният зрелостен изпит по български език и литература ще се проведе на 21 май, а вторият задължителен изпит ще е на 23 май. ДЗИ по желание ще са от 29 май до 1 юни по график, който ще бъде обявен допълнително. В заявленията си за явяване на ДЗИ младежите посочват, че освен на задължителния изпит по български език и литература, ще се явят по определен предмет на втори задължителен изпит, както и дали ще полагат трети изпит, който е по желание. Зрелостниците могат да избират за втори задължителен изпит, както и за ДЗИ по желание между следните предмети: математика, физика и астрономия, химия и опазване на околната среда, география и икономика, история и цивилизация, биология и здравно образование, философски цикъл и чужд език. Зрелостниците в професионалните гимназии могат да не се явяват на втори задължителен държавен зрелостен изпит. Законът за предучилищното и училищното образование позволява като оценка от втория задължителен ДЗИ в дипломата им да се запише средноаритметичната стойност от оценките, получени на държавните изпити за придобиване на професионална квалификация. Държавните зрелостни изпити са писмени и анонимни. Провеждат се в рамките на 4 астрономически часа, като за учениците със специални образователни потребности са предвидени допълнително 2 астрономически часа. По всеки от предметите учениците отговарят на въпроси с избираем отговор и на въпроси със свободен отговор. По български език и литература, чужд език, история и цивилизация, география и икономика и по философия се изисква създаване на текст, а по математика – решаване на задачи. Всеки изпит се оценява с максимум 100 точки. На сайта на МОН (рубрика Общо образование, подрубрика Държавни зрелостни изпити) е публикувана подробна информация, актуална към 28 февруари 2018 г., за решенията на висшите училища в кои професионални направления и специалности ще приемат с оценките от матурите, както и за кои специалности оценките ще бъдат включени в балообразуването за кандидат-студентска кампания 2018 в акредитираните висши училища в България. За начина на балообразуване зрелостниците трябва да потърсят информация от съответното висше училище. До 18 май 2018 г. учениците ще получат служебна бележка за допускане до ДЗИ и ще бъдат обявени списъците с разпределението на зрелостниците по училища, сгради и зали. Изпитните работи ще бъдат оценени в периода от 25 май 2018 г. до 8 юни 2018 г. Резултатите от матурите ще бъдат обявени до 13 юни 2017 г.", "date": "2018.03.06", "title": "Започна записването за държавните зрелостни изпити"}
{"url": "https://www.24chasa.bg/novini/article/6749474", "text": "Земетресение с магнитуд 6,7 бе регистрирано днес край Папуа Нова Гвинея, предаде Ройтерс, като се позова на Геофизичния институт на САЩ. Силният трус е станал на дълбочина от около 33 километра под морското дъно. За момента няма данни за жертви и материални щети, предава БТА.  Най-малко 75 човека загинаха в Папуа Нова Гвинея при земетресение с магнитуд 7,5 на 26 февруари. То бе последвано от силни вторични трусове. ", "date": "2018.03.06", "title": "Земетресение с магнитуд 6,7 разтърси Папуа Нова Гвинея"}
{"url": "https://www.24chasa.bg/novini/article/6749447", "text": "Франция и Великобритания поискаха днес извънредно заседание на Съвета за сигурност на ООН за Сирия, предаде Франс прес, като се позова на дипломати, съобщи БТА. Очаква се то да се състои утре. Париж и Лондон поискаха заседанието за обсъждане на провала да бъде наложено 30-дневно хуманитарно прекратяване на огъня в Сирия в съответствие с гласуваната на 24 февруари от Съвета за сигурност резолюция по въпроса. Това става в момент, когато сирийските правителствени сили и техните руски и ирански съюзници продължават офанзивата си срещу последния бунтовнически бастион край столицата Дамаск, Източна Гута, отбелязва Франс прес. Днес продължават въздушните удари срещу Източна Гута и сирийските правителствени сили напредват бързо в анклава.", "date": "2018.03.06", "title": "Франция и Великобритания искат заседание на Съвета за сигурност на ООН за Сирия"}
{"url": "https://www.24chasa.bg/novini/article/6749005", "text": "Подобрява се състоянието на тригодишните близначета от Пловдив, неглижирани от майка им, съобщи директорът на дирекция \"Социално подпомагане\" /ДСП-Пловдив/ - Пловдив Надя Танева, цитирана от БТА. Момченцето Стефан, на което бе извършена животоспасяваща операция по спешност, вече е излязло от кома и засега няма риск за живота и здравето му. То все още ще остане под лекарско наблюдение. Момиченцето- Габриела е в добро здравословно състояние и предстои тази седмица да бъде изписана от болницата, казва Танева и уточнява, че Габи ще бъде настанена в ЦНСТ с постоянна медицинска грижа. В болницата близначетата са придружавани от бабата по бащина линия. Майката на децата Иванка Стефанова до този момент не ги е посещавала в болницата, но твърди, че: \"получава информация от трети лица\", се посочва още в съобщението. Тя е отказала предложената й помощ от БЧК, отказва да се регистрира в Бюрото по труда, както и с нея да работи психолог: \"защото очаква съпругът й да се завърне от чужбина\", който към днешна дата все още не се е завърнал в България. От ДСП-Пловдив заявяват, че за децата са подсигурени дрехи и памперси от \"Надежда и домове за децата\" - клон България. По случая през февруари Районна прокуратура-Пловдив образува досъдебно производство за неполагане на грижи от родител за близнаци, които са оставени без надзор и с това е създал опасност за тяхното физическо развитие. По данни на майката момченцето е пострадало, когато е било в детското креватче и върху главата му е паднал гипсов орнамент, поставен на стената. По данни на лекарите, двете деца при приемането им болница са изглеждали недобре гледани, недохранени с тегло неотговарящо на възрастта им и със синини по тялото.", "date": "2018.03.06", "title": "Недохранените 3-годишни близнаци от Пловдив вече са по-добре"}
{"url": "https://www.24chasa.bg/novini/article/6748997", "text": "Министерство за Българското председателство на Съвета на ЕС 2018 излезе с позиция по повод фалшиви новини, разпространявани в последните дни по адрес на министър Лиляна Павлова и уронващи престижа на институцията, която представлява, предава БТА. В последните три дни министърът за Българското председателство на Съвета на ЕС Лиляна Павлова е жертва на изфабрикувани по неин адрес поредица от фалшиви новини с цитати, които не е изричала и от събития и места, на които не е присъствала, заявяват от Министерството. От няколко дни в интернет пространството се разпространява и абсолютно измислен материал, който приписва на министър Лиляна Павлова изказването: \"Работят в чужбина, защото са алчни, заплатите в България не са лоши!\", допълват те. В съобщението се посочва, че публикациите се тиражират от група сайтове с неясна собственост, без никаква фактология и конкретика. Всички изяви и изказвания на министър Лиляна Павлова са публични, в максимална степен анонсирани и отразявани чрез прессъобщения, чрез сайтовете на министерството, на председателството и в социалните мрежи, подчертават от Министерството. \"Никога не съм и не бих направила такова омерзително изказване, още по-малко по адрес на мои сънародници\", заявява самата Павлова, цитирана в съобщението. Знам, че житейският избор на всеки един от българите да напуснат страната в името на по-доброто бъдеще на децата им е труден и е достоен за уважение, историята на всеки един от тези българи е низ от перипетии и трудни решения, допълва министърът. Убедена съм, че всеки един от тях заслужава добро заплащане, сигурност и уважение, където и да се намира по света, затова и ежедневните ми усилия са насочени към това да подобрим условията на живот, труд и заплащане в нашата страна, да премахнем двойните стандарти, да създадем мир и спокойствие в нашите граници, да имаме правата и самочувствието на европейци навсякъде по света, отбелязва Павлова. Искам българите да остават в родината си, а тези навън - да се завръщат у дома. Искам сигурно бъдеще за децата ни, допълва тя. Министърът коментира, че, за съжаление, някои използват свободата в интернет като оръжие за лъжи и манипулации, безотговорно и злонамерено. За щастие обаче, свободата в интернет ни дава и възможност да се защитим, да отказваме да сме жертви и да разобличаваме лъжите, посочва Павлова. Давам си сметка, че на читателите понякога е трудно да разграничат истината от добре манипулираното внушение, отбелязва тя и цитира данни, според които 80 на сто от хората са загрижени, че не могат да различават фалшивите от верните новини. И това е болест, за която Европа и светът се опитват да намерят лек, дотогава, само ако спрем да им вярваме и да ги разпространяваме, само ако се научим да ги разпознаваме, може да се борим с тях, посочва Лиляна Павлова.", "date": "2018.03.06", "title": "Лиляна Павлова с позиция по повод фалшиви новини по неин адрес"}
{"url": "https://www.24chasa.bg/novini/article/6749022", "text": "35-годишен ловчалия бе задържан, след като при направено му претърсване, в раницата му било открито пластмасова бутилка с мътна течност и специфичен мирис. При полеви тест веществото реагирало на метамфетамин. Последвало претърсване на адрес, обитаван от мъжа, били намерени и иззети различни по вид химически вещества и стъклени съдове, служещи за производство за наркотични вещества. Последвало претърсване и на друг адрес в Ловеч, обитаван от 43-годишен мъж. Там полицаите иззели кутия от цигари с метамфетамин в нея и с бруто тегло 49,96 грама и хартиено пакетче с бруто тегло 5,31 грама. Открити били още множество химични вещества и материали за производство на метамфетамин. Двамата мъже са задържани в РУ-Ловеч, а материалите по случая са докладвани на Районна прокуратура. Образувано е досъдебно производство и работата по случая продължава.", "date": "2018.03.06", "title": "Задържаха двама за притежание и производство на наркотици в Ловеч"}
{"url": "https://www.24chasa.bg/novini/article/6749034", "text": "Млад мъж попадна в ареста, след като пробва да подкупи полицай в Ловеч. Случката, за която съобщават от Областната дирекция на МВР, станала на бул. \"България\" около 11.20 часа в неделя. Дежурен екип на сектор \"Пътна полиция\" спрял за проверка лек автомобил \"Мерцедес\". Установено било, че возилото се управлява от 25- годишен неправоспособен мъж от с. Александрово. Докато полицейския служител съставял акт за констатираното нарушение, водачът се бръкнал и предложил 50 лева, за да избегне санкцията. Младежът бил задържан незабавно за срок от 24 часа, а по случая е започнато досъдебно производство.", "date": "2018.03.06", "title": "Съдят шофьор, предложил подкуп на полицаи (Обновена)"}
{"url": "https://www.24chasa.bg/novini/article/6749052", "text": "Турция може да реагира на възможното налагане на мита от САЩ върху вносната стомана и алуминия като повиши митата за внос на американски памук, заяви съветник на турския президент, предаде агенция Ройтерс. Миналата седмица американският президент Доналд Тръмп заяви, че САЩ ще въведат вносни мита за стоманата и алуминия. По думите му ставката на митата ще бъде 25 на сто за стоманата и 10 на сто за алуминия от всички страни, които доставят тази продукция в САЩ, предава БТА. Турция е осмият в света производител на стомана и шестият най-голям износител на стомана в САЩ. Джемил Ертем, съветник на турския президент Реджеп Тайип Ердоган, е посочил за в. \"Миллиет\", че страните, засегнати от американското решение, се подготвят да отговорят на САЩ чрез други стоки, а в случая на Турция това е памукът. Ертем не каза обаче с колко може да бъде повишено митото. Турското министерство на икономиката се е свързало с европейския комисар за търговията Сесилия Малмстрьом по този въпрос и е било договорено сътрудничество по темата в рамките на Световната търговска организация. Турция има силно развита текстилна промишленост, а компании, които доставят за световни модни марки като Адидас, Найк и Zara, са внесли от САЩ памук на стойност 519 милиона долара през 2016 г., сочат данни на турската статистика. Според данните вносът на американски памук е представлявал 42 процента от общия внос за годината. Реакцията на турските производители на стомана на предложението на Тръмп до момента е относително спокойна. Промишлена асоциация обяви, че турските производители на стомана могат да останат конкуретноспособни благодарение на ниските разходи.", "date": "2018.03.06", "title": "Турция може да увеличи митото за внос\nна американски памук заради Тръмп"}
{"url": "https://www.24chasa.bg/novini/article/6749060", "text": "Пробивът на популистите в Италия и възможното завръщане на антиимигрантските сили на власт, може да се окажат пречка пред желанието на Франция и Германия за реформа на Европейския съюз, подсилено от постигнатото споразумение за коалиционно управление в Берлин, казват анализаторите, цитирани от БТА. Само часове след като в неделя сутринта членовете на Германската социалдемократическа партия (ГСДП) дадоха съгласието си за нова управляваща коалиция с консерваторите на Ангела Меркел, френският президент Еманюел Макрон приветства това като \"добра новина за Европа\". Вечерта обаче антисистемните, евроскептичните и крайнодесните сили в Италия осъществиха исторически пробив на изборите: антисистемното Движение \"Пет звезди\" стана партията, спечелила самостоятелно най-много гласове (над 31 процента), а коалицията на дясната партия \"Форца Италия\" на Силвио Берлускони и крайнодясната \"Лига\" на Матео Салвини получи 37 процента от вота. Тъй като нито дясно-крайнодясната коалиция, нито Движението \"Пет звезди\" ще имат мнозинство, италианските политически лидери ще трябва да водят продължителни и сложни преговори, поставяйки ЕС в режим на изчакване. \"Вярваме в способността на Италия да състави стабилно правителство\", се ограничи да коментира вчера говорител на Европейската комисия. \"Търкания\" \"Някои - противници на реформирането на Европа, каквото иска Париж - ще кажат, че при сегашната неяснота в Италия изобщо не е моментът да се рискува\", обясни пред АФП Янис Емануилидис, директор на изследванията в Центъра за европейска политика. \"Други ще кажат, че трябва да променим нещата просто защото на избирателите им е дошло до гуша от икономическата ситуация и действията на властите по отношение на мигрантската криза\", отбеляза той. \"Една от причините крайната десница да постигне този резултат\" в Италия \"е въпросът за миграцията\", подчерта Емануилидис и добави: \"Трябва да го имате предвид\". Според политолога противопоставянето в ЕС на еврофили и еврофоби в крайна сметка ще даде предимство на реформатори като Еманюел Макрон. В икономически план най-големият риск според анализаторите ще е Рим да увеличи бюджетните си разходи, пренебрегвайки европейските регулации, докато новите италиански управляващи изпълняват предизборните си обещания. Това може да породи \"търкания между Рим и Европейската комисия\", казва Федерико Санти, изследовател в американския мозъчен тръст \"Юрейжа груп\". \"Италия вече рискува да не спази набелязаните от ЕС бюджетни цели и всяко допълнително отклонение може да доведе до нова процедура за прекомерен дефицит\", обобщава Санти. \"Скромен напредък\" Санти би искал да вярва, че Движение \"Пет звезди\" и крайната десница ще демонстрират \"повече умереност, когато дойдат властта, въпреки че това не личеше от предизборната им кампания\", тъй като ще искат \"да докажат статута си на заслужаващи доверие управляващи партии\". \"Излизането от еврозоната, да не говорим за напускане на ЕС, е твърде малко вероятно\", отбелязва той. Анализаторът от консултантската компания \"Кепитъл икономикс\" Джак Алън обаче смята, че \"постигането на нов напредък по отношение на европейската интеграция може да се окаже трудно\". Според него новото италианско правителство може да започне с \"отлагане на усилията за увеличаване на вноските на Италия в бюджета на ЕС\" след излизането на Великобритания от съюза. Алън се опасява също, че Движение \"Пет звезди\" може да поиска \"нов референдум за мястото на Италия в еврозоната\" - една от ключовите точки в програмата му допреди няколко месеца. В този контекст икономистът от хамбургската банка \"Беренберг\" Холгер Шмидинг казва във връзка с реформите в еврозоната, че очаква \"само скромен прогрес по въпроса за банковия съюз и някои етапи към установяване на единна схема за гарантиране на депозитите\". Той очаква също \"напредък по неикономически теми като отбраната\". Според него със или без коалиционно споразумение \"германската позиция\" за Европа едва ли ще претърпи значителна промяна. \"В крайна сметка Меркел ще е тази, която ще дърпа юздите\".", "date": "2018.03.06", "title": "Пробивът на евроскептиците в Италия може да затрудни реформирането на ЕС"}
{"url": "https://www.24chasa.bg/novini/article/6749061", "text": "Турция няма да се откаже от сделката за закупуване на зенитно-ракетни системи С-400 „Триумф“ от Русия независимо от възможните санкции от страна на САЩ. Това заяви във вторник президентът на републиката Реджеп Таийп Ердоган, предава ТАСС. „Нищо не казахте за Гърция (за закупуването на системи С-300 от Русия – бел. ТАСС), но казахте, че няма да позволите на Турция да се сдобие с С-400, определихте сделката с Русия като грешка. Освен това казахте, че може да въведете санкции. Ние нямаме никакво намерение да се отчитаме пред вас. Ние ще вървим по правилния път за достигането на собствените си цели без да правим каквито и да е отстъпки“, цитират неговите думи от телевизионния канал Haber Turk, предава Фокус.", "date": "2018.03.06", "title": "Ердоган: Турция няма да се откаже от сделката с Русия за С-400, независимо от\nвъзможните санкции"}
{"url": "https://www.24chasa.bg/novini/article/6749100", "text": "Европейската комисия изрази днес очакването Гърция и Турция да се разберат като добри съседи по повод задържането на гръцки войници, обвинени в шпионаж. Двете страни са част от НАТО, отбеляза говорител на комисията. ЕК се надява на бърза и положителна развръзка, в духа на добросъседските отношения, както винаги между тези две държави, добави той, предаде БТА.  Както БТА съобщи, двамата гръцки войници признаха, че са преминали миналата седмица граничната бразда, но обясниха, че са се заблудили в снега. Съд в Одрин отхвърли искането на гръцката страна задържаните да бъдат освободени.", "date": "2018.03.06", "title": "ЕК: Гърция и Турция да се разберат като добри съседи по повод задържаните гръцки войници"}
{"url": "https://www.24chasa.bg/novini/article/6749096", "text": "Хиляди фирми у нас заблудени с така наречените сертификати „За коректни фирми”. Търговци получават така грамоти, които трябва да гарантират, че фирмите са коректни и клиентите трябва да им се доверят. Оказва се обаче, че в схемата са влезли не само частни обекти. Училища, детски градини, едни от най-големите болници, та дори и Община Сухиндол, се водят коректни фирми, предаде  . Десетки хиляди фирми у нас са платили, за да сертифицират услугите, които предлагат. Магазини за хранителни стоки, пенсионни услуги – всеки, който по някакъв начин фигурира в търговския регистър може да получи обаждане с оферта. Така нареченият сертифициращ орган работи у нас от 2015-а. Откривал безупречните фирми чрез софтуер, който отсявал тези, за които нямало негативни коментари онлайн. Според информация в сайта над 20 хиляди фирми вече са се възползвали от услугата, която не е безплатна. Коректността на една фирма, разпечатана на цветен принтер на лист А4, струва 77 лв., а след проверка на един от управителите на онлайн издание се оказало, че много от фирмите със сертификати, всъщност имали и негативни коментари в мрежата. „Видях в интернет, че доста фирми в България вече са сертифицирани в кавички от коректна фирма и реших да видя дали за тях има негативни мнения. Огромна част от тези фирми са с негативни мнения с лоша репутация и това автоматично означава, че този сертификат се издава само защото е заплатен, не защото се основава на някакви критерии”, казва той.", "date": "2018.03.06", "title": "Мамят фирми и институции със сертификати (Видео)"}
{"url": "https://www.24chasa.bg/novini/article/6749113", "text": "Документите за приватизацията на ЧЕЗ вече са в прокуратурата. Те бяха внесени днес от зам.-шефа на червената група Крум Зарков. БСП стартира и подписката за спиране на сделката. Червeните внесоха 3 молби до главния прокурор: 1. Да се извърши проверка на произхода на средствата, с които \"Интерком България\" кандидатства за закупуването на ЧЕЗ. 2. Цялата документация по приватизацията на ЧЕЗ. Искаме и проверка дали е направена законосъобразно продажбата на последните 33% от правителството на Борисов. Считаме, че има нарушени стратегически документи на страната при осъществяването на тази продажба, обясни Зарков. 3. БСП пита прокуратурата какво се е случило с образуваното досъдебно производство през 2013 г. Срещу неизвестен извършител, длъжностно лице на ЧЕЗ, че не е положило достатъчно грижи при управлението и стопанисване то на имуществото, от което са настъпили големи щети. Червените ще участват в протеста срещу сделката утре.", "date": "2018.03.06", "title": "БСП даде приватизацията на ЧЕЗ на главния прокурор"}
{"url": "https://www.24chasa.bg/novini/article/6749128", "text": "Мъж се самовзриви днес с взривно устройство в Сплит, съобщи местната полиция, цитирана от агенция МИА. Инцидентът станал в 10.20 часа местно време пред апартамент в сградата, в която живеел човекът, предаде БТА. Става въпрос за 54-годишен мъж, който работел в корабостроителницата в Сплит. Неотдавна той имал спор с ръководството и се пенсионирал. Хърватските медии съобщават, че в апартамента имало член на неговото семейство.", "date": "2018.03.06", "title": "Мъж се самовзриви в Сплит"}
{"url": "https://www.24chasa.bg/novini/article/6749143", "text": "Министър-председателят Бойко Борисов поиска бърза намеса от страна на Румъния, за да бъде решен проблемът с образуването на опашки от тирове на ГКПП-Русе. Това стана по време на телефонен разговор с румънския премиер Виорика Дънчила. Тя пое ангажимент пред българския премиер още днес лично да провери системата за вход и изход в страната, както и възможността за подобряване на организацията и състоянието на цялата инфраструктура, касаеща трафика от румънска страна и да предприеме незабавни действия за облекчаване на трафика през граничния пункт. Това съобщиха от правителствената информационна служба. Двамата обсъдиха и развитието и изграждането на транспортните инфраструктурни проекти в региона, сред които коридорите № 4 и № 9, пристанищната свързаност, Дунавската стратегия, като подчертаха, че тези проекти ще доведат до повече инвестиции, преки бизнес контакти и повече работни места в държавите от тази част на континента. Борисов и Дънчила бяха единодушни, че реализацията на всички регионални проекти са изключително важни и ще бъдат полезни не само за балканските страни, но и за всички държави-членки на ЕС. Премиерът Данчила покани българския министър-председател в Румъния за провеждане на съвместно правителствено заседание, като датата за провеждането му вече е в процес на обсъждане. Бяха отбелязани и положителните резултати от проведените до момента четиристранни срещи на високо ниво между България, Румъния, Сърбия и Гърция, като румънският министър-председател подчерта, че следващата среща в този формат, чиито ред на домакинство е на Румъния, вече е в процес на организация. Виорика Дънчила поздрави българския министър-председател за успешното водене на председателството на Съвета на ЕС, като отличи приоритетната тема за приобщаване на страните от Западните Балкани.", "date": "2018.03.06", "title": "Борисов поиска бърза намеса от Румъния, за да спрат опашките на ГКПП-Русе"}
{"url": "https://www.24chasa.bg/novini/article/6749142", "text": "Мъж бил жестоко пребит след забележка към двама хасковлии, че удрят момиче. Той бил открит в безпомощно състояние на улицата след сигнал от случайни минувачи. Пристигналият на място полицейски екип намерил човека с рани на главата и гол. 47-годишният мъж разказал пред полицаите, че влизайки в заведение в Хасково, забелязал мъж, който удрял момиче. Той се намесил в нейна защита и тогава му нанесли побой, задигнали му дрехите с портфейла и парите, пише \"Дарик\". Пострадалият е транспортиран в болницата в Хасково. Според лекарите, е с фрактура на носа, хематоми и кръвонасядания по главата и комоцио, без опасност за живота. Малко по-късно в кофа за боклук били намерени дрехите и вещите на пребития мъж. Двамата, нанесли побоя, са задържани.", "date": "2018.03.06", "title": "Двама пребиха мъж след забележка, че удрят момиче"}
{"url": "https://www.24chasa.bg/novini/article/6749071", "text": "\"Компанията купувач публично оповести, че в средата на тази седмица ще започнат разговори с продавача. Те се надяват до края на тази седмица да бъдат финализирани\". Това каза пред журналисти в Народното събрание министърът на енергетиката в оставка Теменужка Петкова за сделката за продажбата на ЧЕЗ преди обсъждането на тема „Предстоящите промени в Закона за енергетиката- стъпка към пълна либерализация на електроенергийния пазар в България“, съобщи „Фокус“. „Гинка Върбакова пое ангажимент да проведе разговори с продавача. Тъй като сделката още не е финализирана, всичко е в ръцете на купувача“, коментира тя. „От страна на българската компания беше изразена воля да се даде възможност на държавата да влезе в тази сделка, така че тя да има контролно участие. Оттук нататък всичко зависи от продавача“, каза още министърът.", "date": "2018.03.06", "title": "Петкова: Купувачът на ЧЕЗ иска преговорите да бъдат финализирани тази седмица"}
{"url": "https://www.24chasa.bg/novini/article/6749170", "text": "Финансовите министри на страните-членки от Европейския съюз са решили да извадят Бахрейн, Маршалските острови и Санта Лучия от списъка на Съюза за офшорни зони следващата седмица, намалявайки страните, които попадат в документа до шест, според документ, който е видян от Reuters, предава \"Фокус\".  Ходът, предложен от европейски експерти и трябва да бъде одобрен от министрите на среща на 13 март, е в продължение на подобна мярка от януари, когато бяха извадени още осем офшорни зони. Така, от 17 първоначално включени страни в списъка през декември, скоро там ще останат 6: Американска Самоа, Гуам, Намибия, Палау, Самоа и Тринидад и Тобаго.", "date": "2018.03.06", "title": "Бахрейн, Маршалските острови и Санта Лучия вън от списъка с офшорните зони на ЕС"}
{"url": "https://www.24chasa.bg/novini/article/6749201", "text": "5 коли са горели в столичния квартал „Дианабад“. Това съобщиха от пресцентъра на МВР, цитирани от \"Фокус\". Сигналът е подаден в полицията около 00.47 на 6 март. Установено е, че е запален лек автомобил „БМВ“ като са засегнати още 4 автомобила, които са били в близост. Щетите на автомобилите са различни. Няма пострадали хора при инцидента. Фактите и обстоятелствата по случая се изясняват. Образувано е досъдебно производство.", "date": "2018.03.06", "title": "5 коли горяха тази нощ в столичния квартал \"Дианабад\""}
{"url": "https://www.24chasa.bg/novini/article/6748558", "text": "Вдовицата на убит от сицилианската мафия син на мафиотски бос беше избрана в италианския парламент като представител на Движение \"Пет звезди\", предаде Франс прес, позовавайки се на официалните резултати. Петдесет и една годишната Пиера Айело живее под закрила, откакто преди години решила да свидетелства в съда. Тя бе принудена да води кампанията си без обичайните публични прояви и криейки лицето си, за да избегне отмъщение на мафията. Това не й попречи да спечели 52,9 процента от гласовете в изборния си район Марсала, Западна Сицилия, изпреварвайки значително съперника си от дясната коалиция, получил едва 26,1 на сто от гласовете, информира БТА. През 1991 г. Пиера Айело става свидетел на убийството на съпруга си Николо Атрия, син на мафиотския бос Вито Атрия. Вито Атрия е убит 1985 г. и Николо публично се заканва да си отмъсти. Затова е ликвидиран от съпернически клан. Пиера Айело издава двамата убийци на съпруга си и свидетелства срещу десетки мафиоти пред прокурор Паоло Борселино, който няколко месеца по-късно, през 1992 г., е убит от заложено в колата му взривно устройство. Айело обясни по време на кампанията си, че е решила да се кандидатира заради ангажимента на Движение \"Пет звезди\" да се бори с неравенството и за да \"си върне лицето\", както казва тя, след като преди 26 години от съображения за сигурност е била принудена да се премести в друга част на Италия и да крие коя е. ", "date": "2018.03.06", "title": "Свидетелка срещу мафията стана депутатка в италианския парламент"}
{"url": "https://www.24chasa.bg/novini/article/6747962", "text": "Дойде време и у нас проектите по Програмата за развитие на селските райони 2014-2020 да се подават електронно чрез Интегрираната система за управление и наблюдение (ИСУН). Занапред всеки кандидат ще има възможност чрез модула на системата да създаде и попълни своя електронен формуляр за кандидатстване, да прикачи всички необходими приложения към него и да подаде проектно предложение. По кои мерки ще могат да кандидатстват земеделските стопани през тази година? Предстои прием на заявления по 13 инвестиционни и 5 компенсаторни мерки, които са с общ индикативен бюджет 425 млн. евро. След изменение на Закона за подпомагане на земеделските производители правилата за прилагане на инвестиционните мерки вече се уреждат с насоки за кандидатстване и изпълнение. За подаването на проектните предложения чрез Интегрираната система за управление и наблюдение (ИСУН) се изискват електронен формуляр и квалифициран електронен подпис Мерките и подмерките от ПРСР 2014-2020, по които предстои прием на заявления през 2018 г., са: подмярка 4.1.2 - Инвестиции в земеделски стопанства по Тематична подпрограма за развитие на малки стопанства с планиран за приема бюджет 12 500 000 евро; подмярка 4.2 - Инвестиции в преработка/маркетинг на селскостопански продукти с планиран за приема бюджет 85 000 000 евро; подмярка 6.1 - Създаване на стопанства на млади фермери с планиран за приема бюджет 22 000 000 евро; подмярка 6.4.1 - Инвестиции в подкрепа на неземеделски дейности с планиран за приема бюджет 100 000 000 евро. По друга част от мерките земеделските стопани ще могат да бъдат бенефициенти, когато са членове на групи или организации на производители, като при мярка 9 - Учредяване на групи и организации на производителите, или когато са членове на оперативна група в рамките на Европейското партньорство за иновации (ЕПИ), като при подмярка 16.1 - Подкрепа за сформиране и функциониране на оперативни групи в рамките на ЕПИ. Планираният за приема бюджет по мярка 9 е 7 795 947 евро, а по подмярка 16.1 - 150 000 евро за първа фаза и 9 850 000 евро за втора фаза. По подмерките на инвестиционната мярка 7 - Основни услуги и обновяване на селата в селските райони бенефициенти са общини в селските райони, юридически лица с нестопанска цел или местни поделения на вероизповеданията. В индикативната годишна работна програма за 2018 г. са включени за пръв път и т.нар. горски подмерки Такива са 8.3 - за предотвратяване на щети по горите от горски пожари, природни бедствия и катастрофични събития с планиран бюджет 12 559 000 евро; подмярка 8.3 - за предотвратяване на щети по горите от горски пожари, природни бедствия и катастрофични събития с планиран бюджет 1 600 000 евро; подмярка 8.4 - за възстановяване на щети по горите от горски пожари, природни бедствия и катастрофични събития с планиран бюджет 6 400 000 евро; подмярка 8.6 - Инвестиции в технологии за лесовъдство и в преработката, мобилизирането и търговията на горски продукти с планиран бюджет 18 000 000 евро. Според Делян Георгиев от Националната служба за съвети в земеделието за младите земеделски производители, които ще проправят пътя на ИСУН, като кандидатстват първи по мярка 6.1, ще има пакетна услуга. Консултантският пакет ще включва 6 модула, по един от които ще им бъде оказвана помощ за изготвяне на бизнес плана. При желание на земеделския производител, той ще получи от службата и съдействие за подаване на проекта в ИСУН. Стопаните трябва да имат електронен подпис и електронен адрес, който не трябва да се променя. Ще трябва да осъществяват всичките си контакти с фонд “Земеделие” чрез свой профил в ИСУН. За целта трябва да се регистрират и в ИСАК. Ако не са го направили досега, това става в областните дирекции на фонд “Земеделие”. Дали ще могат да действат чрез пълномощник? Експертът отговаря, че даден земеделски производител може да упълномощи и друго лице с негов подпис да внесе проекта в ИСУН, но само ако е налице нотариално заверено пълномощно. Службата за съвети ще предоставя на кандидатите, които желаят, пакет А-2, с който ще се съдейства на младите фермери да кандидатстват безвъзмездно в системата ИСУН. Според Димитър Ванев малките и младите стопани ще бъдат напълно и подробно информирани за всички изисквания, които ще бъдат предявени към стопанствата им. Експерти ще им направят и икономически анализ на фермата или стопанството, за да могат да решат кой пакет ще е най-подходящ за тях. Защото и по подмярка 4.1.2 за инвестиции в земеделски стопанства по Тематичната подпрограма за развитие на малки стопанства, която беше отложена от миналата година за тази, също ще се кандидатства само чрез електронната система ИСУН. С промените в Закона за подпомагане на земеделските производители от януари 2018 г., Държавен фонд “Земеделие” въвежда Интегрираната система за управление и наблюдение (ИСУН). Чрез нея ще се подават електронно всички документи за кандидатстване за подпомагане по Програмата за развитие на селските райони 2014 – 2020 г. Това съобщи зам. изпълнителният директор на ДФ “Земеделие” Атидже Алиева-Вели. По думите ѝ изключение ще има само за техническата документация, която придружава проектните предложения. Това означава, че документи на хартиен носител няма да бъдат приемани. Електронно ще се осъществява и цялата комуникация между ДФ “Земеделие” и кандидатите. Новите моменти в процедурата при разглеждане на проектните предложения включват още: l предварителната им оценка и класиране с възможност за подаване на възражение срещу оценката от страна на бенефициентите l следва оценка за административно съответствие и допустимост на разходите, която приключва с оценителен доклад (също подлежащ на обжалване пред Управляващия орган) l техническа и финансова оценка l издаване на оценителен доклад. Важно е да се отбележи, че и подаването на искането за плащане, независимо дали става въпрос за авансово, междинно или окончателно, също ще се извършва през ИСУН, включително документите, които се прилагат към искането, обясни още Атидже Алиева-Вели. За тази цел бенефициентите трябва да имат предварително направен от тях електронен профил в ИСУН, както и квалифициран електронен подпис. ", "date": "2018.03.06", "title": "Край на земеделските проекти на гише и с хартия"}
{"url": "https://www.24chasa.bg/novini/article/6748605", "text": "Арестуваният в Пловдив д-р Иван Димитров е направил опит да заличи следите от местопрестъплението. След като по негови думи е изпразнил цял пълнител в крадеца Жоро Плъха, вместо да се обади на тел. 112, той е позвънил на свой приятел и го е помолил да дойде в дома му. Двамата заедно са заличавали следите от местопрестъплението. Това оповести окръжният прокурор на Пловдив Румен Попов на извънреден брифинг с медиите. Той обясни, че на 2 март през нощта Жоро Плъха е направил опит да краде вещи от гаража на доктора, който се намирал в блока. \"Жоро Джевизов не е влизал в жилището на доктор Димитров, което се намира на 2-ия етаж на къщата му. По това време съпругата му Жулиета и двете деца не са били вътре, както досега се говореше в публичното пространство\", посочи Румен Попов. След като чул шума от двора, лекарят излязъл навън с незаконно притежавания си пистолет \"Валтер\". Плъха започнал да го замеря с различни предмети. Все още не е ясно с какво е ранил лекаря по глезена - с метална тръба, табела или нож. Доктор Димитров е стрелял по крадеца, по неокончателни данни става въпрос за 2 до 5 изстрела, единият от които е попаднал в гърдите на Джевизов. Апашът е пробягал около 110 метра и е издъхнал върху капака на кола в близост до областната управа на Пловдив. Наблюдаващият прокурор Георги Пенев заяви, че лекарят и неговият приятел, с когото са прикривали следите от местопрестъплението, около 2 часа са се опитвали да намерят крадеца. Доктор Димитров пък е молил 2-ма души, собственици на камери, да изтрият записите от тях. Експертизата ще покаже дали това е направено от тях, но от видеото се виждал лекарят с пистолет в ръка. А въпросното оръжие е било укрито от втори помагач на доктора и все още не е открито. Кой е този втори човек от прокуратурата не пожелаха да уточнят с аргумента, че е следствена тайна. Доктор Иван Димитров ще бъде освободен днес от ареста с подписка. Срещу него са повдигнати 2 обвинения - за превишаване на неизбежната отбрана и за незаконно притежаване на оръжие.", "date": "2018.03.06", "title": "Обрат! Лекарят стрелял на улицата, заличавал следите от убийството (Обновена)"}
{"url": "https://www.24chasa.bg/novini/article/6748631", "text": "Руските военни са предложили гаранции за безопасно напускане на дамаското предградие Източна Гута на бунтовниците и техните семейства, предаде Ройтерс, цитирана от БТА. В съобщение на руското министерство на отбраната се казва, че ще бъде осигурен транспорт и безопасен коридор за желаещите бунтовници и ще бъде гарантирана тяхната неприкосновеност. Бойците ще могат да вземат със себе си своите роднини, а също личното си оръжие, се казва още в съобщението. След това сирийската бунтовническа група \"Файлак ал Рахман\" (Легионите \"Рахман\") обвини Русия, че се стреми да накара жителите на Източна Гута да напуснат домовете си. \"Москва настоява за военна ескалация и налага принудително разселване\" в Източна Гута, каза за Ройтерс Уаел Алуан, говорител на легионите, които са част от Свободната сирийска армия.", "date": "2018.03.06", "title": "Русия предложи на бунтовниците в Източна Гута безопасна евакуация"}
{"url": "https://www.24chasa.bg/novini/article/6748676", "text": "За откраднати пари и златни накити е сигнализирала в полицията 75-годишна жена от село Кочово. Това съобщиха от ОДМВР-Шумен. По нейни данни за времето от 18 часа на 4 март до 08:30 часа на следващия ден неизвестен проникнал през заключени врати на жилището й и извършил кражба на сумата от 11 900 лева, 3000 евро, около 70 гр. златни накити и златна монета. На място бил извършен оглед. Образувано е досъдебно производство.", "date": "2018.03.06", "title": "Откраднаха 11 900 лева, 3000 евро и към 70 гр. златни накити от дома на баба в Шуменско"}
{"url": "https://www.24chasa.bg/novini/article/6748700", "text": "36-годишният Венцислав Апостолов, обвинен в убийството на приятеля си Явор, остава в ареста. Това реши като последна инстанция състав на Варненския апелативен съд. Тялото на 34-годишния Явор бе открито пред вх. 5 на бл. 404 във варненския квартал \"Владиславово\" на 14-и февруари тази година. Сигнал е подаден от гражданин, който видял безпомощния мъж да лежи сред локва кръв. Въпреки усилията на парамедиците, Явор починал в линейката на път за болницата. Няколко дни по-късно като обвиняем за убийството е привлечен Апостолов - приятел на убития мъж от детството. Срещу него е повдигнато обвинение за умишлено убийство, извършено с особена жестокост и по особено мъчителен за жертвата начин. \"Умишленото убийство, извършено с особена жестокост и по особено мъчителен за жертвата начин е престъпление, което се наказва от закона с лишаване от свобода от 15 до 20 години, доживотен затвор или доживотен затвор без замяна. Обоснованото подозрение, че Апостолов е съпричастен към убийството се основава на събраните в първите дни на разследването гласни, писмени доказателства и експертизи. Въззивният съд прие от прокуратурата протоколи от нови гласни свидетелства на лица, разпитани пред съдия, някои от които свидетели на действията на обвиняемия спрямо убития Явор. В приетите от съда доказателства се съдържат и данни, че има опасност ако е с по-лека мярка за неотклонение Венцислав да се опита да окаже въздействие върху свидетели на разследването и така за извърши престъпление\", пише в решението на магистратите. Според патолозите убийството е извършено по особено жесток и мъчителен за жертвата начин. Младият мъж е бил пребит жестоко, потрошени са му почти всички ребра, които са пробили вътрешни органи. Телесните повреди са нанесени с ръце и крака, не е използвано оръжие. Съдебните медици твърдят, че преитият мъж се е мъчил часове наред преди да почине. За Явор се знае, че е човек с психични отклонения и наркотична зависимост. Водил е скитнически начин на живот, но от два месеца живеел в дома на приятеля си, дори бил адресно регистриран там. Знае се, че той е бил настаняван за принудително лечение няколко пъти, след като отключил шизофрения.", "date": "2018.03.06", "title": "Убиец, пребил до смърт приятеля си, остава в ареста"}
{"url": "https://www.24chasa.bg/novini/article/6748617", "text": "Институциите у нас са бездействали преди убийството на 86-годишния Стефан Янев в столичния кв. „Люлин“, въпреки че са получавали много пъти сигнали, че пенсионерът е подложен на тормоз и че трите му внучки не ходят на училище. Това заключи съдия Пламен Дацов от Софийския апелативен съд. Обвинени за убийството на дядото са дъщеря му Мария и съпругът й Свилен Велев. „Стефан Янев не само се оплаквал на съседите си за психическия и физическия тормоз, но и на различни институции в държавата, стигнал е и до една от телевизиите“, коментира още съдът. Велеви, които бяха задържани в края на февруари т.г., поискаха да излязат на свобода. Съдия Дацов и двама други негови колеги обаче потвърдиха задържането им. Заседанието в съда мина под непрестанните крясъци на Мария. „Чувствам се зле, травмирана и ужасена съм. Не съм проявявала агресия към никого. Не съм обществено опасна“, викаше задържаната. Наложи се магистратите да я отстраняват от съдебната зала заради неспазване на реда. Преди това тя пак възкликна: „Този ненормален старец ни заплашваше с пистолет. Съпругът ми защити достойнството на семейството ни“. Според разследването пенсионерът е издъхнал от задушаване в апартамента, в който живеел с Мария и Свилен и трите му внучки в кв. „Люлин“. По-рано съпрузите го налагали с твърди и тъпи предмети по главата и тялото. Най-вероятно става дума за крак от табуретка. Възрастният мъж викал: „Помощ, няма ли кой да ми помогне“. Дъщеря му отвърнала: „Ще те бия, докато не умреш“. Според първоначални експертизи по делото Стефан е починал на 11 февруари. Трупът му бе намерен 10 дни по-късно. Магистратите прецениха, че доказателствата за престъплението са достатъчно за задържането на Велеви. Съдът обърна внимание, че пенсионерът е бил тормозен от години. Мария отправяла закани и заплахи и към съседите в блока им в „Люлин“. От становища на психиатри по делото става ясно, че и двамата разбирали постъпката си и могат да носят наказателна отговрност. “Велева е с повишена сензитивност към контакти с хора и околната среда“, посочиха магистратите. Съдът даде указания и на отговорните институции да настанят трите деца на обвинените в специални заведения, ако няма кой да се грижи за тях.", "date": "2018.03.06", "title": "Съдът: Институциите са бездействали преди убийството на дядо в „Люлин“"}
{"url": "https://www.24chasa.bg/novini/article/6748698", "text": "Не сме се крили като мишки, в рамките на 72-часовия арест на лекаря бяха извършени множество процесуално-следствени действия, разпитахме над 15 свидетели, за да достигнем до безспорно установените факти за убийството на Жоро Плъха. Това заяви окръжният прокурор на Пловдив Румен Попов. Той бе категоричен, че крадецът не е имал съучастник, каквито публикации се появиха в пресата. Смъртоносният изстрел от Жоро Джевизов е бил от упор и е попаднал в гърдите му. \"Върху случая се упражняваха какви ли не колеги, без да са наясно с фактите\", добави окръжният прокурор. Делото се разследва от прокурора Георги Пенев, който е със стаж над 25 години и е работил по известни дела като \"Коматевската банда\". \"Аз не съм мишка и с моите колеги не можем да бъдем упреквани. Заставам с името си. Освобождаваме д-р Иван Димитров с подписка, не под уличния натиск, а тъй като не са налице условията за налагане за най-тежката мярка \"Задържане под стража\", обясни Пенев. \"Защо не попитате съпругата на лекаря - Жулиета Димитрова, каква е причината през цялото време да заблуждава обществеността, че във фаталната нощ е била в апартамента, заедно с двете им малолетни деца, след като те са се намерили в село Крумово. Причината е, че са правили ремонт и само лекарят си е бил у дома\", подчерта Георги Пенев. В момента прокуратурата събира доказателства срещу двама мъже, които са помогнали на д-р Иван Димитров да прикрие след убийството на Жоро Плъха и да укрие незаконно притежаваното си оръжие.", "date": "2018.03.06", "title": "Прокуратурата: Лъжа е, че жената на доктора и децата му са били в жилището през нощта"}
{"url": "https://www.24chasa.bg/novini/article/6748744", "text": "България и Европа имат нужда от масово предприемачество, за да имат висок жизнен стандарт и в бъдеще, и институциите могат да допринесат. Това заяви днес българският евродепутат Ева Майдел (ГЕРБ/ЕНП) по време на откриващата си реч на конференцията по предприемачество \"Следвай идеите си - стани предприемач\", съобщиха от пресцентъра на партията. В Европа само 37 на сто от хората имат предприемаческа нагласа, докато в САЩ процентът е 52 на сто. Можем да стимулираме предприемачеството, като от една страна улесним тази една трета от населението да развива бизнес, а от друга увеличим броя на предприемачески настроените хора, е посочила Ева Майдел. На събитието, част от календара на българското председателство на Съвета на ЕС, са говорили министърът на икономиката Емил Караниколов, високопоставени представители на Европейската комисия, български и европейски предприемачи и инвеститори. \"Европейските институции могат да спомогнат много за стимулирането на предприемачеството, особено що се отнася до премахване на пречките пред единния пазар и улесняване на достъпа до финансиране. Но освен това работим и за регулации, помагащи, например, на предприемачите да започнат отново бизнес чрез безусловно освобождаване от дълговете им от предходен фалит в рамките на максимум 3 години\", е допълнила Ева Майдел, която работи по важни инициативи за стимулиране на предприемачеството като плана за инвестиции \"Юнкер\", завършването на Единния цифров пазар и промотирането на предприемаческо образование чрез платформи като Образование България 2030. \"България вече има добра стартъп среда, имаме своите примери за успешни изходи на предприемачи, създали компания и продали я за доста повече от вложенията си, имаме фондове за рисково и дялово финансиране като Eleven и Launchub, имаме акселератори като този на Start it Smart, мотивационни лекции и събития по темата почти всеки ден и то не само в 1-2 града,\" е заявила още тя.", "date": "2018.03.06", "title": "Майдел: Трябва ни масово предприемачество и институциите могат да го стимулират"}
{"url": "https://www.24chasa.bg/novini/article/6748735", "text": "Патрулиращи полицаи попаднаха на ловци бракониери, след като чуха изстрел до град Пордим около 16,50 ч на 3 март. При проверката униформените открили наблизо \"Ваз 2121\" с 50-годишен плевенчанин зад волана, а в краката на спътника му /48 г./ имало извадено ловно оръжие. Зад предната дясна седалка са намерени 5 убити птици - 3 яребици и 2 фазана. На място експерти от Горското стопанство в Плевен се произнасят за 3 нарушения по Закона за лова и опазване на дивеча. Колата и убитите птици са конфискувани. Иззета е и законно притежаваната ловна пушка \"Иж- 27- надцевка\", кал.12. във връзка с образуваното досъдебно производство, уточни плевенската полиция в понеделник.", "date": "2018.03.06", "title": "Хващат ловци бракониери с 5 убити птици в Плевенско"}
{"url": "https://www.24chasa.bg/novini/article/6748755", "text": "Румъния се е обърнала за помощ към ЕС с искане за човешки имуноглобулин, съобщи министърът на здравеопазването Сорина Пинтя, цитирана от агенция Аджерпрес. Държавният секретар в министерството на вътрешните работи Раед Арафат, който отговаря за действията при извънредни ситуации, допълни, че същата молба е изпратена и до НАТО. Министърът на здравеопазването Сорина Пинтя уточни, че страната има нужда месечно от 5000 ампули имуноглобулин от 2,5 мг, а през март не се очакват никакви доставки на този продукт. \"За април има няколко обещания, но вече не вярвам на обещания\", каза министърката и допълни, че е информирала за ситуацията кабинета на премиера и е било взето решение за задействане на европейския механизъм за тревога. Имуноглобулинът е от жизненоважно значение за пациенти с първични имунодефицити, автоимунни и неврологични заболявания, предава БТА. Чрез европейския механизъм искането на Румъния ще бъде публикувано в европейска електронна система и страните, които имат достъп до системата, ще дадат информация за количествата имуноглобулин, с който разполагат в техните страни. Румънският министър на здравеопазването съобщи, че вече се е срещала с дистрибутори, а тази седмица ще има срещи и с производители. Държавният секретар в МВР Раед Арафат каза, че са били проведени много разговори с фирми - вносители или производители, които не са довели до резултат. По думите му има \"форма на натиск\" върху министерството на здравеопазването за определяне на цената. Недостигът на имуноглобулин е резултат от изтеглянето от румънския пазар на производителите, които осигуряваха над 80 процента от необходимите количества. Въпреки усилията на министерството на здравеопазването през 2017 г., кризата за имуноглобулин в Румъния продължава, посочи в прессъобщение министерството.", "date": "2018.03.06", "title": "Криза в Румъния за човешки имуноглобулин"}
{"url": "https://www.24chasa.bg/novini/article/6748757", "text": "Човек на 40 години почина в Сърбия вследствие на усложнения, предизвикани от морбили, съобщи днес институтът за обществено здраве \"Д-р Милан Йованович Батут\", съобщи Танюг. Клиниката за инфекциозни и тропически болести в Белград съобщи за смъртен изход на 40-годишен човек от Белград. Болестта била потвърдена лабораторно, като в хода на заболяването се стигнало до възпаление на белите дробове, обясниха от Института за обществено здраве. От началото на октомври 2017 г. до 5 март на територията на Сърбия, заедно с Косовска Митровица, са били регистрирани общо 3123 случаи на морбили, от които 1581 са били лабораторно потвърдени в Института Торлак. Най-малкият пациент е на 15 дни, а най-възрастният - на 70 години. Най-много болни има във възрастовата група под пет години и над 30 години, информира БТА. Повечето заболели са били неваксинирани /95 процента/, не са били реваксинирани или с неизвестен имунизационен статут. ", "date": "2018.03.06", "title": "Още един човек почина от морбили в Сърбия"}
{"url": "https://www.24chasa.bg/novini/article/6748799", "text": "Със Си Цзинпин, който може да остане на власт за неопределено време, Китай ще се присъедини към растящата група страни с авторитарно управление. Експанзията на режимите, управлявани със силна ръка, поставя под въпрос западния демократичен моделq mrte . Владимир Путин, Реджеп Тайип Ердоган, Виктор Орбан, Абдел Фатах ас Сиси, Родриго Дутерте. . . Тези управници, според мнозина демократично избрани лидери, са попътен вятър в платната на политическия нелиберализъм - концепция за управление, неблагоприятна за защита на правата на човека, изправен срещу властите. А точно това поставя под въпрос модела на либералната демокрация - съчетаващ демократично избиране на лидерите и публични свободи, гарантирани от правовата държава. Тези режими \"отхвърлят демократичния модел, в който ние (на Запад) сме израсли и който смятаме за нормален, но очевидно не е, защото от гледна точка на човешката история той не съществува от толкова отдавна\", каза пред АФП британският изследовател на Китай в Оксфордския университет Джордж Магнъс. Освен това сърцето на либералните демокрации - Съединените щати и Европа - е пронизано от избирането на Доналд Тръмп или референдума за Брекзит - тенденции, които не са благоприятни за либералния аспект на демократичното управление. \"Сигурно е, че клубът на управляваните демокрации се увеличава\" и че Китай е \"виден член на този нов \"вътрешен кръг\", който не е съгласен САЩ да имат водеща роля в световната дипломация, казва Карълайн Галактерос, доктор на политическите науки и ръководителка на консултанската компания \"Планетинг\". \"Залогът за тези държави е да прекъснат връзката между икономическото и финансовото си развитие - което в много отношения се опира на принципите на глобалния либерализъм и глобализацията - и политическия и социалния контрол над множеството им народи. . . за да избягнат съдбата на Русия от 90-те години\", затънала в дълбок упадък след разпадането на СССР, обяснява Галактерос. В началото на 90-те години мислители като Франсис Фукуяма се питаха дали човечеството приближава към \"края на историята\" с неизбежното установяване на либералната демокрация, победила комунизма и диктатурите. Но преди края на десетилетието Фарид Закария писа в сп. \"Форин афеърс\" за възникването на \"нелиберална демокрация\" в режими, вместили се в демократичния калъп. И това продължава - някои страни постепенно се хлъзгат към нелиберализма, след като избраха авторитарни лидери, както стана в Турция или Унгария. \"От гледна точка на управлението на международните отношения това е много опасна епоха\" за застъпниците на либералната демокрация, смята Магнъс. Те несъмнено обмислят как да се изправят срещу това явление, добавя той. Редица лидери \"във възникналите нелиберални демокрации се възползват от недоволството (срещу глобализацията, автоматизацията, миграциите и т.н.)\", смята Кенет Рот, директор на неправителствената организация \"Хюман райтс уоч\". \"Важно е демократичните (либерални) лидери да откроят несъстоятелността на политическите програми на автократите\", каза той пред АФП. Освен това \"Китай оказа икономическа помощ на редица други автократи в света\", например Пекин поддържа значителни икономически връзки със Венецуела и Зимбабве. Макрон предупреждава \"Нелибералното изкушение е нещо, на което трябва да обърнем сериозно внимание. То е несъмнено една от битките, които Франция, но и Европейският съюз ще трябва да водят през 2018 г. в редица страни членки\", предупреди Макрон през януари. Източна Европа е една от сцените на противостоенето между управленските модели - например Виктор Орбан в Унгария или Полша, критикувана от ЕС, че подкопава правовата държава. Китай \"обработва тази нива\" със своя дипломатически формат 16+1 - между Пекин и 16 страни от Централна и Източна Европа, както и с проекта за \"новите търговски пътища на коприната\". \"В крайна сметка страните от Източна Европа няма как да не си спомнят, че са излезли от ситуацията, в която все още бяха през 90-те години, благодарение на привлекателността на западноевропейския модел, колкото и несъвършен да е той или опетнен от \"американска парвенющина\" според критиките, идващи от Китай и от други посоки. Но един от проблемите на либералните демокрации може да изникне от самите тях. Според Рот например \"е очевидно, че американското правителство вече не е мотор на либералната демокрация, откакто президентът Тръмп се нахвърля срещу балансите на властта му - журналисти, съдии, активисти\", добавя Рот.", "date": "2018.03.06", "title": "От Си Цзинпин до Путин, Ердоган \nили Орбан - шествието на авторитарните управници"}
{"url": "https://www.24chasa.bg/novini/article/6748752", "text": "Преди минути парламентът започна изслушването на двамата кандидати за шеф на новата антикорупционна комисия. Кандидатите да оглавят Комисията за противодействие на корупцията и за отнемане на незаконно придобитото имущество са Пламен Георгиев и Николай Николов. \"24 часа\" ви ги представя в два текста. Николай Николов е предложение на БСП. Той влиза през 2005 г. в тогавашната Комисията за установяване на имуществото, придобито от престъпна дейност. След 6 години минава в Комисията за предотвратяване и установяване на конфликт на интереси, а през последните над 3 години дори й бе и.д. шеф след скандала с тефтерчетата на Филип Златанов. По време на мандата си глобява Сергей Станишев за неподадени в срок декларации по закона през януари 2014 г. Тогава Станишев беше лидер БСП, а партията бе на власт. През януари оглавяваната от него комисия се вля в новата Антикорупционна комисия, която бе създадена със Закона за противодействие на корупцията и за отнемане на незаконно придобитото имущество. Николов е автор на три монографии в областта на конфликта на интереси, една – за гражданската конфискация и една в областта на административния процес - \"Защита срещу неоснователни действия и бездействия на администрацията\". Публикувал е 40 статии в научния печат, от които 2 – в английски издания.", "date": "2018.03.06", "title": "Предложеният от БСП шеф на новата антикорупционна агенция глобил Станишев"}
{"url": "https://www.24chasa.bg/novini/article/6748871", "text": "Руската частна компания \"Космокурс\", разработваща суборбитален космически кораб за многократна употреба, планира първия си полет с туристи на борда през 2025 година, съобщи ТАСС, цитирана от БТА. Агенцията цитира думите на генералния директор на компанията Павел Пушкин. Предвижда се през 2023 година да бъде осъществен първият тестов полет на ракетата и суборбиталния кораб. Две години по-късно ще полетят първите туристи. Изпитанията на ракетата и спускаемата капсула ще започнат през 2022 година. Пушкин уточни, че цялата програма - от началото на проекта до първия туристически полет, може да струва 150-200 милиона долара. Тя ще стане рентабилна от 7 до 10 години след първия старт. \"Космокурс\" разработва комплекс за многократна употреба - 80-тонна ракета и кораб с маса 7 тона. Екипажът ще се състои от шест туриста плюс инструктор. Полетът ще трае 14 минути на височина 180-220 километра.Един билет ще струва 250 хиляди долара.", "date": "2018.03.06", "title": "Първият руски частен космически полет с туристи е предвиден за 2025 г."}
{"url": "https://www.24chasa.bg/novini/article/6748865", "text": "Турски съд осъди на доживотен затвор 65 офицери от турските военноморски сили във връзка с опита за държавен преврат през юли 2016 г., съобщи вестник \"Миллиет\", цитиран от ТАСС. По информация на вестника 47офицари от военноморските сили ще изтърпят доживотния си затвор при строг режим, а 18 - при общ режим. В началото на март турски прокурори наредиха да бъдат арестувани 154 души, включително офицери от военноморския флот, учители и синдикалисти за предполагаеми връзки с мюсюлманския проповедник Фетхуллах Гюлен, който според турските власти стои зад опита за преврат през 2016 г.", "date": "2018.03.06", "title": "Доживотен затвор за 65 офицери от турските военноморски сили заради пуча през 2016 г."}
{"url": "https://www.24chasa.bg/novini/article/6748826", "text": "Зад кандидатурата на Пламен Георгиев застанаха управляващите от ГЕРБ и \"Обединени патриоти\". Той в момента е шеф Комисията за отнемане на незаконно придобитото имущество (КОНПИ), която ще стане част от новия антикорупционен орган. Георгиев е роден през 1976 г. в София. Завършва право в Софийския университет \"Св. Климент Охридски\" през 2001 г. Кариерата му започва в Столичната следствена служба през 2002 г., разследва стопански и криминални престъпления. По-късно е прокурор в Софийската районна прокуратура. През 2008 г. Георгиев не успява да стане съдия. През 2009 г. е командирован в Софийската градската прокуратура. След това стига до Върховната касационна прокуратура, където става част от специализирания екип за корупционни престъпления. Сред делата, по които работи, са тези за \"Софийски имоти\", разследването срещу кмета на Кърджали Хасан Азис, депутатите от ДПС Митхат Табаков и Гюнай Сефер. В края на 2011 г. Георгиев печели конкурс за прокурор в Специализираната прокуратура. Поканен е за заместник-министър на правосъдието в първия кабинет на ГЕРБ по времето на министър Диана Ковачева. Георгиев остава в правосъдното ведомство, където отговаря за затворите, до януари 2013 г. Същата година е назначен от премиера Бойко Борисов за председател на КОНПИ.  Според вносителите на номинацията на Георгиев именно качествата, които той е показал като ръководител на комисията, го правят годен да бъде начело на новата структура. ГЕРБ и \"Обединени патриоти\" пишат в своите мотиви, че Георгиев притежава \"професионален опит, авторитет и доказано желание да се бори срещу организираната престъпност, проявите на корупционно поведение, защитата на правата на гражданите\". Концепцията на Георгиев за новата структура може да видите -  , публикувана на сайта на Народното събрание.", "date": "2018.03.06", "title": "Кой е Пламен Георгиев - кандидат за шеф на управляващите за новия антикорупционен орган"}
{"url": "https://www.24chasa.bg/novini/article/6748882", "text": "Неизвестни лица подпалиха през нощта входа на административната сграда на Неаполската и Ставрополска митрополия на Гръцката православна църква в Солун, предаде агенция ТАСС, като се позова на в. \"Катимерини\". Няма пострадали хора при инцидента, предаде БТА.  Местен жител е разказал, че е чул четири трясъка около 3,30 ч. местно време. Пристигналите на място пожарникари са потушили бързо огъня. На сградата са нанесени незначителни щети. Полицията е събрала остатъци от самоделното устройство, използвано за палежа, и ще ги изследва. Властите не разполагат с никакви други данни за извършителите на престъплението или за причините.", "date": "2018.03.06", "title": "Неизвестни лица подпалиха входа на гръцката митрополия в Солун"}
{"url": "https://www.24chasa.bg/novini/article/6748902", "text": "Сделката за ЧЕЗ изцяло е организирана и дирижирана от Чехия. Това заяви в предаването „Свободна зона с Георги Коритаров” по телевизия Европа бившият депутат от БСП Георги Божинов. ЧЕЗ напуска България, за да остане в България, обяви още той. „Че тази сделка е организирана от чешката страна, че е конструиран купувачът. Това значи субектът и финансирането и условията на договора. И ако е вярно, че в този договор, който не сме виждали, има клауза, че новият купувач не може да продава акциите, това значи, че ЧЕЗ се изтегля от България за да остане в България”, каза Георги Божинов. Според бившия депутат от БСП Георги Божинов сделката за продажбата и на трите електроразпределителни дружества в България е била договорена още преди парламентарните избори през 2001, които бяха спечелени от НДСВ на Симеон Сакскобургготски. Божинов разполага с информация, според която на тази среща са присъствали и двама души, които по-късно стават министри в кабинета на Сакскобургготски. „Че на тази среща е договорено кои ще бъдат купувачите на българските ЕРП-та. В разговорите бях информиран, че е възникнал един проблем. Проблемът е, че според закона за приватизацията дефиницията на приватизация беше, че купувачът трябва да е частно юридическо лице, а продавачът държавата. Това възпрепятстваше една от сделките и бях информиран, че е постигната договореност, че ще бъде променен законът, че ще отпадне изискването купувачът да е частно, и че ще бъде направена стратегия, която ще позволи да бъдат приватизирани при 67, а не при останала за държавата контролна квота. Това е 15 дни преди изборите”, още той.", "date": "2018.03.06", "title": "Георги Божинов: Сделката за ЧЕЗ изцяло е организирана и дирижирана от Чехия"}
{"url": "https://www.24chasa.bg/novini/article/6748921", "text": "Парламентът изслушва кандидатите за шеф на новата комисия \"Антикорупция\".  Двамата кандидати за поста председател Пламен Георгиев и Николай Николов представят своите концепции пред парламентарната комисия за \"Борба с корупцията\".  Кандидатурата на Георгиев бе представена от Красимир Велчев и Даниел Кирилов от ГЕРБ като зад неговата номинация застават и Обединените патриоти, а Николов е изборът на левицата и неговата кандидатура бе представена от Крум Зарков.  Вносителите на предложенията се спряха на това, че двамата кандидати имат професионална подготовка, както и личностни качества да оглавят новия орган, който обединява в себе си няколко институции за борба с корупцията.  И двамата кандидати наблегнаха, че едно от основните неща е превенцията. Всеки, който е престъпил закона трябва да понесе своята отговорност, наблегна Николов. Според него в органа трябва да има професионално начало, дистанция от политическите сили и независимост. От служителите ще се очаква да работят според собствените си разбирания, както и изключване от всякаква външна и вътрешна намеса. Николов наблегна на срочно обработване на преписките и на факта, че предстои 10 хиляди души, от които само 5 хил общински съветници, да подадат декларации пред комисията. Николов има и идеи по отношения на обществените поръчки, като една от тях е да се въведе софтуер, който при поръчка над един млн. лева да проверява за свързани лица. Виждам своето място като пръв сред равни. Явявам се, не защото си търся работа, а защото разглеждам тази отговорност като кауза.  Другият кандидат Пламен Георгиев съобщи, че само през миналата година \"Комисията за отнемане незаконно придобитото имущество\", която той оглавяваше и се вля в новия орган е отнела 28 млн. лева. Георгиев наблегна на това, че, когато има желание и воля, се постигат резултати. \"Приемам тази длъжност като кауза\". Той уточни, че по-голямата част от професионалния му път е свързан с борбата срещу корупцията. Ще разчитам на целия експертен потенциал. Пламен Георгиев съобщи още, че вече има много сигнали, които са постъпили в новата комисия за борба с корупцията. Той уточни, че ще се правят периодични тестове на служителите като ще им се задават въпроси от психологическо естество, проверки за алкохол и наркотици. Проверките за почтеност са един много важен момент, обясни кандидатът. Според него, никой български гражданин не трябва да има съмнения в почтеността на хората, които работят в комисията.  Друг важен момент е обучението на служителите, но ако нямаме антикорупционна култура, няма да се получи. Георгиев подчерта, че борбата с корупцията трябва да започне още в училище. ", "date": "2018.03.06", "title": "Парламентът изслушва кандидатите за антикорупционния орган"}
{"url": "https://www.24chasa.bg/novini/article/6748920", "text": "Матео Салвини се оказа един от най-големите победители на общите избори в Италия, на които не беше излъчен ясен победител. Това направи неговата крайнодясна партия Лигата водеща сила в консервативния лагер, за сметка на \"Напред Италия\" на Силвио Берлускони, предава БТА. \"Първите ми думи: БЛАГОДАРЯ ВИ!\", написа Салвини в Туитър. Така той коментира прогнозите на телевизия \"La7\", според които се очаква Лигата да спечели над 17 на сто от гласовете в Сената, в сравнение с 14,1 на сто за \"Напред Италия\" и общо 36,5 на сто за консерваторите. Ако се потвърди, резултатът ще направи 44-годишния политик един от кандидатите за премиерски пост, стига десният блок да успее да сформира парламентарно мнозинство. Във всеки случай, това го прави фактически лидер на коалицията, засенчвайки Берлускони. Каквото и да се случи, политическото му бъдеще изглежда обещаващо. Той е отхвърлял публично тази идея, но ако десницата не успее да постигне мнозинство, според мнозина капацитети той може да се откаже от коалиционните си партньори и да състави правителство с антисистемното Движение \"Пет звезди\". Салвини пое ръководството на Лигата през 2013 г. в момент, когато партията беше затънала във финансов скандал и достигнала дъното в проучванията на общественото мнение. Оттогава той обнови групата, превръщайки я в националистическа, евроскептична и антиглобалистка сила. Партията беше известна като \"Северната лига\" и искаше отделяне от по-бедната южна част на Италия. Като младежки активист на партията, Салвини казваше, че хората от големия южен град Неапол \"миришат\". Но през последните пет години той възстанови Лигата, която възприе антиевропейска и антимигрантска платформа. Тя махна \"Северна\" от името си, за да засили привлекателността си в цялата страна и Салвини последва модела на президента на САЩ Доналд Тръмп, възприемайки лозунга \"Италианците на първо място\". Само един поглед към политическите приятели на Салвини издава в каква посока той се надява да се насочи Италия. Освен Тръмп, те включват унгарския авторитарен премиер Виктор Орбан, френската крайнодясна лидерка Марин льо Пен и германската антиевропейска партия \"Алтернатива за Германия\" (АзГ). За разлика от застаряващия Берлускони, Салвини не водеше кампанията си, обикаляйки телевизионни токшоута. Вместо това той излезе на площадите и улиците, за да говори пряко с хората и по свои собствени оценки е провел 3000 предизборни срещи и е пропътувал 15 000 км. Той не се разкайва, че използва подстрекателски език - обича например да казва, че нелегалните имигранти трябва да бъдат \"разчистени с булдозер\" от Италия - но беше остро критикуван миналия месец, след като симпатизант на Лигата откри стрелба и рани шестима африканци. Освен това предизвика противоречия, разпространявайки послания против исляма и заклевайки се с ръка върху Библията на предизборна среща на 24 февруари в Милано. Местният католически епископ - представляващ институция, която подкрепя политиката на отворени врати към миграцията - не оцени жеста. Салвини, който в петък ще навърши 45 години, е следвал история, но е прекъснал и се е захванал с журналистика. По-късно влиза в политиката, първоначално на местно равнище в Милано, преди да бъде избран в италианския и в европейския парламент.", "date": "2018.03.06", "title": "Матео Салвини - антиимигрантския десен политик, който харесва Тръмп и Орбан"}
{"url": "https://www.24chasa.bg/novini/article/6748943", "text": "Всички влакове в Гърция спряха днес, тъй като железопътните работници провеждат 24-часова стачка в знак на протест срещу приватизацията на компанията за поддръжка на подвижния състав и липсата на персонал, съобщи Асошиейтед прес. Спряха да се движат всички междуградски влакове. Като част от международния спасителен план за Гърция гръцките правителства последователно се ангажираха с амбициозна програма за приватизация, предаде БТА. Таксиметровите шофьори също прекратиха работа, за да протестират срещу услугата Юбер за споделяне на кола, за която твърдят, че е била мълчаливо подкрепена от кредиторите. Мощната атинска таксиметрова асоциация SATA заяви, че кредиторите са попречили на министрите да сринат платформата, която обвиняват, че \"отнема работата\" на професионалисти, притежаващи лицензи. Миналата година асоциацията неуспешно лобира за по-строги ограничения на популярната таксиметрова услуга.", "date": "2018.03.06", "title": "Железничари и таксиметрови шофьори стачкуват в Гърция"}
{"url": "https://www.24chasa.bg/novini/article/6748939", "text": "\"Ако аз не бях стрелял, крадецът щеше да ме убие\", това каза със сълзи в очите д-р Иван Димитров при напускане на следствения арест. От там той излезе, след като прокуратурата измени мярката му за неотклонение в \"подписка\". \"Не се чувствам престъпник, но ако попадна втори път в такава ситуация, не бих повторил действията си\", добави лекарят. По думите му \"прокуратурата лъжела за доказателствата\". Д-р Димитров твърди, че Жоро Плъха е имал съучастник. При нападението Джевизов ранил лекаря с нож в крака. \"Това не е моят живот - да убивам хора. 6 пъти съм обиран досега\", каза още медикът. На излизане от ареста той бе посрещнат от съпругата му Жулиета. И обеща да говори скоро с медиите, за да разкаже какво точно се е случило на 2 март.", "date": "2018.03.06", "title": "Докторът, убил крадеца,  през сълзи: Ако не бях стрелял, той щеше да ме убие (Видео)"}
{"url": "https://www.24chasa.bg/novini/article/6748959", "text": "Нова Зеландия изпрати най-горещото си лято, откакто се води статистика, съобщават Франс прес и ДПА, позовавайки се на националната метеорологична служба. През летния сезон в страната между ноември и февруари средната температура е била 18,8 градуса Целзий - с 2,1 градуса над средните стойности за периода между 1981 и 2010 г., предаде БТА. Това е най-високата стойност, отчетена откакто от 1909 г. се води статистика, и надвишава с 0,3 градуса Целзий досегашния рекорд от 18,5 градуса Целзий, отбелязан през 1934/1935 г., се посочва в доклад на Националния институт за изследване на водата и атмосферата. Горещините са достигнали пика си на 30 януари в град Александра на Южния остров, където е отчетена най-високата температура от 38 години - 38,7 градуса Целзий.", "date": "2018.03.06", "title": "Нова Зеландия отчете най-горещото си лято,\nоткакто се води статистика"}
{"url": "https://www.24chasa.bg/novini/article/6748982", "text": "В Ловеч е бил задържан за срок от 24 часа мъж, предложил подкуп на полицейски служител, съобщиха от ОДМВР - Ловеч. 25-годиштият жител на ловешкото село Александрово е бил спрян за проверка на бул.\"България\" в Ловеч при която било установено, че той е неправоспособен. Докато полицейския служител съставял акт за констатираното нарушение, водачът му е предложил 50 лева, за да избегне санкцията. По случая е започнато досъдебно производство.", "date": "2018.03.06", "title": "Мъж предложил подкуп на полицай в Ловеч, задържаха го"}
{"url": "https://www.24chasa.bg/novini/article/6749006", "text": "Активирали се свлачища затвориха участъци от международния път Е-79 и пътя през Искърското дефиле. В понеделник вечерта огромна скала падна на шосето между Мездра и с. Ребърково и спря натоварения трафик за часове. По чудо попадналите и на двете платна камъни не са ударили някоя от преминаващите коли. С тежка техника на врачанското пътно управление част от пътя бе разчистен от срутилите се 5 кубика скална маса, но движението и вчера все още бе затруднено в района заради продължаващото свличане на камъни. И в двете посоки се натрупваха дълги колони от тирове и коли, а полицията ги пропускаше само в едната лента. Тази сутрин пък скали и земна маса се свлякоха на пътя през Искърското дефиле между Бов и Лакатник и докато се разчистваше участъка, пътни полицаи пренасочиха движението през алтернативни трасета, удължаващи пътя от и за столицата с повече от 60 км. Превозващите втората смяна работници от Враца за ботевградската фирма \"Сенсата\" автобуси бяха принудени да минат през с. Дърманци - Роман - Ябланица - с. Трудовец. На работните си места врачани се появиха с повече от час закъснение. На пътя между Враца и Монтана също изникна проблем, след като на ремонтирания през есента на миналата година мост над р. Ботуня при с. Краводер зейнаха огромни дупки, непреодолими дори за бусове и камиони. От окръжното пътно управление се задължиха бързо да ремонтират моста по натовареното шосе със студена фрезована асфалтова смес.", "date": "2018.03.06", "title": "Свлачища предизвикаха хаос по пътищата от София за Видин"}
{"url": "https://www.24chasa.bg/novini/article/6748994", "text": "Близо 200 души протестират днес пред сградата на румънския парламент, съобщава информационният сайт Зиаре. Протестът е организиран чрез социалните мрежи и представлява продължение на \"мегапротеста\" от 20 януари, когато около 80 000 души излязоха на студа в румънската столица, за да кажат на управляващите \"Наблюдаваме ви!\", предава БТА.  Днешният протест е наречен \"Революцията на нашето поколение 2.0\" и е обявен в интервала 10,00 ч. - 23,00 ч. На 20 януари се състоя първият протест под надслова \"Революцията на нашето поколение\". Силите на жандармерията са поставили заграждания в зоната, в която ще се намират протестиращите. Очаква се за демонстрацията да пристигнат и жители от провинцията. Организаторите посочват, че \"на румънците им е омръзнало да бъдат ръководени от крадци-опортюнисти\" и призовават всички граждани, които \"искат политическа класа, ръководена от коректни хора\" да участват в протеста.", "date": "2018.03.06", "title": "Близо 200 протестират днес пред румънския парламент"}
{"url": "https://www.24chasa.bg/novini/article/6749002", "text": "Северна Корея е готова да наложи мораториум над ядрените и ракетните опити, ако САЩ се съгласят на преговори с нея, предава БТА. През изминалата година напрежението между Вашингтон и Пхенян стигна до критична точка. Лидерите на двете държави си размениха много нападки. На няколко пъти режимът в Пхенян обеща, че ще \"унищожи\" САЩ, припомня NOVA.  Решението на Северна Корея идва, след като през 2017-та година международната общност в лицето на Съвета за сигурност на ООН единодушно реши да наложи санкции на режима в Пхенян.Въпреки това, преди няколко дни в Съвета за сигурност Китай блокира поредното американско предложение за още санкции срещу изолирания режим. Двете Кореи се договориха за среща на върха в демилитаризираната зона между тях в края на следващия месец, предаде Асошиейтед прес, като се позова на канцеларията на южнокорейския президент Мун Дже-ин. По време на посещението на високопоставена делегация на Сеул в Пхенян те се споразумяха още за създаване на \"гореща телефонна линия\" между своите лидери с цел намаляване на военното напрежение. Северна Корея е дала да се разбере, че е готова на мораториум върху ядрени и ракетните си опити, ако Съединените щати се съгласят на преговори с нея. Тя е подчертала, че няма нужда от ядрени оръжия, в случай че има гаранции за своята сигурност. Северът освен това е обещал да не използва ядрени и конвенционални оръжия срещу Южна Корея.", "date": "2018.03.06", "title": "Северна Корея готова да се откаже от ядрените опити"}
{"url": "https://www.24chasa.bg/novini/article/6749206", "text": "Николай Антонов, който от години прави кампания в цялата страна за лечението на сина си Антонио, спечели 15 хиляди лева от втори шанс на тотото. Ще ги даде за лечението на сина си, съобщи самият той пред \"24 часа\". Ученикът от Плевен Антонио, страда от детска церебрална парализа. Присаждат му стволови клетки в Москва. Антонио вече е преминал през пет процедури в московската клиника. \"След операциите Антонио се подобрява - главата вече не го боли, а преди го мъчеше постоянно главоболие. Отчитаме напредък и в зрението му, в походката и в движенията на ръцете\", разказа бащата. Антонио учи в 11-и клас на професионалната гимназия по транспорт в Плевен. ", "date": "2018.03.06", "title": "Бащата на Антонио спечели 15 хил. лв. от тотото, ще отидат за лечението на сина му"}
{"url": "https://www.24chasa.bg/novini/article/6749196", "text": "Вицепремиерът Валери Симеонов обсъди предложения за промени в Закона за енергетиката с представители на Реформаторския блок. На срещата присъстваха председателят на СДС Божидар Лукарски, както и Петър Москов и Димитър Бъчваров от Националния съвет на РБ. Това съобщиха от пресцентъра на Министерски съвет. Обсъден беше законопроект за изменение и допълнение на Закона за енергетиката, който разширява и дава правомощия на ДАНС да контролира продажбата на дялове в ключови за българската енергетика предприятия. Законодателните изменения, предложени на срещата, са мотивирани от обществените очаквания относно продажбата на 67% от групата дружества „ЧЕЗ - България“ на „Инерком България“. Вицепремиерът Симеонов се ангажира да обсъди проекта за законови изменения на коалиционен съвет на „Обединени патриоти“ и при постигане на консенсус, да го предостави на коалиционния съвет на управляващата коалиция.", "date": "2018.03.06", "title": "Симеонов и част от реформаторите обсъдиха промени в Закона за енергетиката"}
{"url": "https://www.24chasa.bg/novini/article/6749204", "text": "Обменно бюро за валута в Пазарджик е било разбито през изминалата нощ, съобщи говорителят на ОД МВР в Пазарджик Мирослав Стоянов. Все още не е известно каква сума пари е била открадната. В момента полицията разпитва собственика и свидетели. Стоянов обясни, че тази сутрин е подаден сигнал на тел. 112 от жена, работеща в съседен магазин, за това, че е разбита входната врата на обменно бюро, което се намира на централния булевард \"България\" в Пазарджик. На място са изпратени екипи на полицията, които установили, че вратата действително е разбита и е отворена метална каса, от която по всяка вероятност липсва парична сума, каза още говорителят на полицията. Работата по случая продължава като се изясняват обстоятелствата около извършената кражба. Бюрото е било оборудвано със сигнално-охранителна техника към частна охранителна фирма, посочи още Мирослав Стоянов.", "date": "2018.03.06", "title": "Ограбиха обменно бюро на централен булевард в Пазарджик"}
{"url": "https://www.24chasa.bg/novini/article/6749216", "text": "Митническите служители на Дунав мост 1 задържаха над 37 кг хероин в автомобил с италианска регистрация. Колата, управлявана от албански гражданин, постоянно пребиваващ в Италия, се явила на трасе „Изход\" на ГКПП-Дунав мост 1 на 5 март 2018 г. сутринта. Митническите инспектори от отдел „Борба с наркотрафика\" на Митница Русе я насочили за щателна проверка, въпреки че шофьорът, който пътувал сам, декларирал, че пренася само лични вещи. При огледа на автомобила, митническите служители установили някои нехарактерни изменения в конструкцията на пода на автомобила. В тайниците те намерили общо 68 пакета с бежово прахообразно вещество. Всеки от пакетите е с приблизително тегло 550 грама. Направеният полеви наркотест показал, че веществото е хероин. За случая е уведомен разследващ митнически инспектор и дежурен прокурор от Окръжна прокуратура-Русе. Образувано е дознание. Албанският гражданин, уличен в наркотрафик, е задържан с прокурорска мярка за 72 часа в русенския следствен арест. По предварителни данни стойността на задържания наркотик по цени на съдопроизводството е за над 1 500 000 лева. Взети са проби за лабораторен анализ.", "date": "2018.03.06", "title": "Над 37 кг хероин задържаха митнически служители на ГКПП-Дунав мост 1"}
{"url": "https://www.24chasa.bg/novini/article/6749215", "text": "Близо един милиард евро трябва да влязат в държавния бюджет в резултат на работата на Националната дирекция за борба с корупцията (НДБК). Това заяви днес главният прокурор на НДБК Лаура Кодруца Кьовеши на пресконференция на тема възстановяване на щетите от корупционни престъпления, предаде агенция Аджерпрес. Кьовеши каза, че през последните пет години прокурорите от НДБК са наложили запор на авоари на стойност над два милиарда евро. За пет години са били потвърдени като окончателни 992 съдебни решения, с които е било разпоредено конфискуване на имущество на стойност над един милиард евро, заяви Кьовеши, предава БТА. На 22 февруари министърът на правосъдието на Румъния поиска отстраняване от длъжност на Кьовеши, като я обвини в нарушаване на конституцията, авторитарност, оказване на натиск в делата и дискредитиране на Румъния пред чужди медии. Окончателното решение за съдбата на Кьовеши ще бъде взето от президента на Румъния Клаус Йоханис, който до момента неколкократно е заявявал, че подкрепя работата на антикорупционната прокуратура и не вижда причини за отстраняването й. Мандатът на Кьовеши начело на НДБК изтича догодина.", "date": "2018.03.06", "title": "Близо 1 млрд. евро влизат в бюджета на Румъния след разследванията на антикорупционната прокуратура"}
{"url": "https://www.24chasa.bg/novini/article/6749228", "text": "Двама души загинаха при тежка катастрофа по пътя Варна-Добрич, в участъка между селата Любен Каравелово и Зорница. Инцидентът стана днес, около 14 часа следобед. Блъснали са се джип и училищен автобус. Автобусът е бил празен и в него не са пътували деца. Загиналите са шофьорът на джипа и неговият спътник. Пътят между двете села, където е станал инцидентът, все още е затворен за движение. На място има полицейски екипи, изясняват се причините и обстоятелствата, довели до случилото се. Предполага се, че основната причина е несъобразена с хлъзгавия асфалт скорост.", "date": "2018.03.06", "title": "Катастрофа между джип и училищен автобус във Варна, има 2 жертви"}
{"url": "https://www.24chasa.bg/novini/article/6749214", "text": "- Научих, че са го пуснали. Това е много радващо, ще го видим. Не сме се чули още. Удоволствие ще е да го видя. Хем ще ми разкаже за случилото се. - Вие сте ги слушали, какво питате мен. - Какво мога да кажа? - Не съм чул нищо лошо за него. Гледа си работата човекът. Трудеше се на няколко места да храни семейството си. - Ако теб те нападнат, какво ще правиш? Някак трябва да се отбранява човек. Ако не е действал така, той е щял да бъде мъртъв. - Трябва да е била тук, в Крумово. Повече не мога да кажа нищо. - Разбира се. И аз да съм на негово място, как няма да защитя семейството си? Ха! И вижте колко хора го подкрепят. Той заслужава. Радвам се. Лекар е, не е престъпник. Влизат по домовете да крадат. Миналата година и мен обраха, имам едно ранче. Всичко обраха. Какво мога да направя? - Хайде не ме питайте. - Трудно. Аз плача всеки ден. Всички го обичат. Възхитен съм от хората, които го защитават.", "date": "2018.03.06", "title": "Дядото на д-р Димитров: Трудни дни чакат Иван, всеки ден плача за него"}
{"url": "https://www.24chasa.bg/novini/article/6749236", "text": "Двама британски полицаи са били настанени в болница с леки симптоми, след като отишли на мястото на инцидента в Солсбъри, където двама души бяха намерени в тежко състояние. Впоследствие полицаите били изписани. Това съобщи Би Би Си, цитирана от Ройтерс. Полицията в югозападния британски град бърза да установи какво е веществото, причинило припадъка на 66-годишния Сергей Скрипал - бивш руски двоен агент, който има присъда за държавна измяна от Москва за издаване на британското разузнаване на десетки шпиони, предава БТА. Той и 33-годишната Юлия Скрипал, дъщеря на бившия шпионин, съобщи Би Би Си, която е била с него, остават в критично състояние, предаде ДПА. Руското посолство във Великобритания изрази сериозно безпокойство от отразяването на случая в местните медии, предаде Ройтерс. Това издига антируската кампания във Великобритания на ново равнище, коментира дипломатическото представителство. Председателят на комисията по външни работи на британския парламент Том Тъджънтхет, депутат от управляващата Консервативна партия, заяви, че мистериозната болест на Скрипал \"носи всички белези на руско нападение\", предаде Асошиейтед прес. \"Твърде рано е да се каже дали със сигурност дали е така или не\", посочи той, но добави, че обстоятелствата говорят за руска намеса. Тъджънтхет заяви, че това би било равносилно на \"мека война срещу Обединеното кралство\", водена от Москва. Той заяви, че ако се окаже, че става дума за руска агресия, Великобритания трябва да излезе с категоричен отговор. По думите му този отговор може да включва забрани за пътувания, санкции и замразяване на активи.", "date": "2018.03.06", "title": "Двама в болница, след като отишли на мястото, където бе намерен бившият руски двоен агент"}
{"url": "https://www.24chasa.bg/novini/article/6749260", "text": "Затварян два пъти и получавал седем пъти забрана за разпространение заради \"терористична пропаганда\" , Жиннюз /Jinnews/, единственият информационен сайт в Турция, в който работят единствено жени, се бори за оцеляване. Властите обвиняват Жиннюз, който публикува на няколко езика, включително на турски, кюрдски и английски, че осъществява терористична пропаганда в полза на Кюрдската работническа партия /ПКК/ - организация, определена като терористична от Анкара и западните й съюзници, предава БТА. Шест разследвания бяха предприети от съдилища в страната. Жиннюз отрича обвиненията в \"терористична пропаганда\" и твърди, че съдържанието на публикациите е в рамките на свободата на печата. Създадена на 8 март 2012 г. под името информационна агенция \"Жин\" /Jin/ /\"жена\" на кюрдски език/, тази медия, която назначава на работа само жени, бе затворена за първи път през октомври 2016 г. с указ, няколко месеца след осуетения опит за преврат на 15 юли срещу турския президент Реджеп Тайип Ердоган. Но екипът, съставен тогава от около шейсет служителки на медията в цялата страна, работещи с текст, снимки и видео, реши да продължи да публикува под ново име. Преди медията да бъде отново закрита през 2017 г. и да се появи отново под името Жиннюз. В Диарбекир, основен град в населената предимно с кюрди Югоизточна Турция, две служителки от сайта се разхождат из улиците. Беритан Елякут с камера в ръка и Сафийе Алагас, готова да извади своя фотоапарат, подготвят тема за 8 март - Международния ден за правата на жените. \"БТК /Съвет за информационни технологии и комуникации - бел.ред./, институцията, отговаряща за информационните технологии, се опитва да ни попречи да предаваме информации\", обяснява Беритан Елякут, която работи в медията от пет години. \"Как сме заобиколили тези забрани? Ние поискахме и получихме различни домейн имена. Жиннюз бе затварян шест пъти. Ние се наричахме Жиннюз1, Жиннюз2, Жиннюз3 и т.н. шест пъти и всеки път трябваше да затваряме. Заради това ние подадохме жалба.\" Жиннюз7 е последното превъплъщение на сайта, което бе блокирано в края на февруари. Жиннюз претендира, че разпространява информация, защитаваща феминистки ценности, с огромна работа за обмисляне на подбора на думите и избраните гледни точки. \"Жените са преследвани и нашият дълг като информационна агенция е да информираме за това\", обяснява Сафийе Алагас, според която Жиннюз \"се е превърнал в мишена\". \"Ние се борим за жените в качеството си на жени\", изтъква тя. Алагас, която се е присъединила към агенцията преди 6 години, си спомня много добре за първия си контакт с това, което тогава се е наричало Жинха. \"На семинар по журналистика за правата на жените научих, че тази агенция не използва фамилните имена, тъй като това е проява на патриархално господство. Това ми се стори много интересно, много изненадващо\", разказва тя. Сайтът Жиннюз бе блокиран през януари заради статия за агенти на турското разузнаване, които ПКК твърди, че държи в плен в Ирак - отвличане, което никога не бе потвърдено от турските власти. Турските власти критикуват сайта и за начина, по който той отразява военната операция на Анкара в сирийския анклав Африн срещу кюрдски милиции, смятани от Турция за разклонение в Сирия на ПКК, но съюзници на САЩ в борбата срещу групировката \"Ислямска държава\". Агенцията вече има само 25 служителки, от които 8 в Диарбекир, и публикува само в социалните мрежи, тъй като интернет сайтът, блокиран в Турция, е достъпен само през \"виртуалните частни мрежи\" /VPN/. Много кюрдски или прокюрдски медии бяха закрити след въвеждането на извънредно положение ден след опита за преврат, за който Анкара обвинява ислямския проповедник Фетхуллах Гюлен, живеещ в САЩ, който отрича обвиненията. Освен това десетки журналисти са изпратени в затвора, което е причина Турция да заема 155-о място от 180 в класацията за свобода на печата на неправителствената организация Репортери без граници. Ако жалбата, подадена от информационната агенция, постигне резултат, тя ще може да запази името Жиннюз. В противен случай, тя ще се задоволи с това да намери друго име, за да осигури оцеляването си, уверяват журналистите.", "date": "2018.03.06", "title": "Прокюрдска феминистка медия се бори за оцеляване в Турция"}
{"url": "https://www.24chasa.bg/novini/article/6749233", "text": "Катастрофа затруднява движението на изхода на Велико Търново в посока София. Микробус се е забил в лек автомобил, движещ се пред него, след което се е преобърнал на платното, съобщиха от полицията. Пострадали няма. Сигнал за произшествието е получен в 14.50 ч. На място са екипи на Пътна полиция, които регулират трафика.  Водачите, пътуващи по това направление, да преминават през мястото на произшествието с повишено внимание .Причините за инцидента се изясняват.", "date": "2018.03.06", "title": "Сблъсък на кола и микробус бави\nтрафика на изхода на Велико Търново"}
{"url": "https://www.24chasa.bg/novini/article/6749284", "text": "Софийската районна прокуратура е задържала четирима за извършено от тях на 4 март изнасилване в помещение, обособено в заведение в столицата, съобщиха от пресцентъра на прокуратурата. Разследването се води срещу Йордан Иванов, Ивайло Ценов, Илиян Кръстанов и Атанас Мечев. По данни на прокуратурата лицата са заплашили и принудили със сила пострадалата жена. На 5 март дежурният прокурор е постановил задържането на четиримата за 72 часа. В четвъртък ще се разглежда искането за задържането им за постоянно в ареста.", "date": "2018.03.06", "title": "Четирима изнасилили жена в заведение в София, задържани са"}
{"url": "https://www.24chasa.bg/novini/article/6749288", "text": "Рано или късно щатът на Специализирания наказателен съд /СпНС/ трябва да бъде удвоен. Това заяви председателят на Специализирания наказателен съд Георги Ушев по време на отчетна пресконференция за дейността на съда, предава БТА.  Той каза, че за нормалната работа на съда са необходими още 15 броя съдии, като отбеляза, че към момента в него работят 19 съдии, включително председател и трима заместник-председатели и 45 съдебни служители. И отбеляза, че съдът има недостиг на съдебни зали и всякакви други помещения. Съдът няма и стая за съхранение на доказателства, а делата се съхраняват в гардероби в коридорите. Държавническият подход изисква щатът да бъде увеличен, това е в интерес на обществото, на бързината и качеството на разглеждане на делата, допълни той. Според отчетния доклад специализираният съд е най-натовареният съд в страната от окръжните съдилища. Ушев отбеляза, че бройката на делата в спецсъда се увеличава, а на останалите места в страната намалява. През 2017 г. в съда са образувани 6957 дела, което е увеличение с близо 6 процента от 2016 г. Всеки съдия е получил средно по 385 бр. дела за сравнение 366 през 2016 г., като средната натовареност на съдия в СпНС е 32,71 броя дела на месец. Като съдиите са успели да приключат 97,53 процента от общия брой дела. До днес в съда са образувани девет дела за корупция срещу лица на висши държавни длъжности след приетата промяна в закона от края на 2017 г. за промяна на подсъдността. Дотогава този тип дела се гледаха в Софийски градски съд. Прекратените дела и върнати на прокуратурата са 27 дела, като през 2016 г. те са били 33. Причините за прекратяване са най-често заради допуснати пропуски в обвинителният акт от прокурора. Пропуските са при фактическото описание на деянията, липсата на достатъчно изложение на фактите, мястото, начина, механизма на осъществяване на деянието и участието на обвиняемите в престъплението. Специализираният съд е дал 2146 броя разрешения за специални разузнавателни средства, за сравнение за 2016 те са били 2271, постановен е отказ по една трета от постъпилите искания или 898.", "date": "2018.03.06", "title": "Георги Ушев: Щатът на Специализирания наказателен съд трябва да бъде удвоен"}
{"url": "https://www.24chasa.bg/novini/article/6749507", "text": "Американският милиардер от унгарски произход Джордж Сорос отхвърли твърденията на словашкия премиер Роберт Фицо, че е замесен в опит за дестабилизиране на правителството в Братислава, предаде Асошиейтед прес, цитиран от БТА. Вчера Фицо каза, че на среща през септември Сорос по някакъв начин е използвал влиянието си, за да повлияе на словашкия президент Андрей Киска. Фицо заяви, че Сорос е изиграл роля за призивите на Киска за правителствени промени или предсрочни избори като начин за уреждане на политическата криза след убийството на разследващия журналист Ян Куциак и годеницата му Мартина Кушнирова. \"Господин Сорос не е изиграл никаква роля за неотдавнашната реч на президента Киска, нито за неотдавнашните демонстрации в Словакия\", каза говорител на Сорос. Говорителят допълни, че срещата, на която присъствали някои сътрудници, била за това как да се интегрира по-добре ромската общност в Словакия.", "date": "2018.03.06", "title": "Сорос отхвърли твърденията на премиер, че дестабилизира кабинета в Словакия"}
{"url": "https://www.24chasa.bg/novini/article/6749532", "text": "43-годишен добричлия и 73-годишна жена от силистренското село Калипетрово са загиналите при жестоката катастрофа на пътя Варна - Добрич. . По първоначална информация 43-годишният мъж бил зад волана на джип шевролет, заради хлъзгавия път и слабата видимост, изтървал контрол на джипа, навлязъл в насрещното движение и се забил челно в идващ насреща му училищен автобус. Автобусът в това време е бил празен, в него не е имало деца. Шофьорът му не е пострадал. Разследването на случая продължава, пътят вече е отворен за движение в двете посоки.", "date": "2018.03.06", "title": "43-годишен мъж и 73-годишна жена са жертвите на катастрофата край Варна"}
{"url": "https://www.24chasa.bg/novini/article/6749573", "text": "Пловдивчани отново се събраха на протест пред паметника на Съединението, на метри от прокуратурата. Повечето от хората тук - около стотина, заявиха, че не вярват на изнесените подробности от прокуратурата днес по-рано. На извънреден брифинг обвинителите заявиха, че д-р Иван Димитров е прикривал следите от местопрестъплението с двама помагачи.  \"Само лекарят знае какво точно се е случило в онази нощ. Ние продължаваме с протестите, тъй като не е изпълнено второто ни искане - промяна в законодателството, касаеща неприкосновеността на личната собственост\", каза един от организаторите Юри Танев.  \"У хората има натрупани толкова много гняв и недоверие към правораздавателните органи, че дори и сега да съобщават истината по случая, не им вярват\", посочи Иван Парламов.  Днешният протест е много по-рехав от вчерашния, когато протестираха близо 3000 души.      ", "date": "2018.03.06", "title": "Пловдивчани пак на протест, не вярват на прокуратурата (Снимки)"}
{"url": "https://www.24chasa.bg/novini/article/6749581", "text": "На ГКПП \"Капитан Андреево\" и ГКПП \"Лесово\" на българо-турската граница е интензивен трафикът на товарни автомобили на изход от страната. Това съобщиха за Агенция \"Фокус\" от ГД \"Гранична полиция\".  На границите със Сърбия, Макефония Гърция и Румъния трафикът е нормален на всички контролно- пропускателни пунктове.", "date": "2018.03.06", "title": "Опашки от тирове на ГКПП \"Капитан Андреево\" и ГКПП \"Лесово\""}
{"url": "https://www.24chasa.bg/novini/article/6749582", "text": "Най-малко 800 цивилни, сред които 177 деца, са били убити при бомбардировки в Източна Гута от началото на офанзивата на сирийските правителствени сили срещу последния бунтовнически бастион в околностите на столицата Дамаск на 18 февруари, предаде Франс прес, като се позова на неправителствена мониторингова организация. Сирийският център за наблюдение на правата на човека съобщи, че 19 цивилни, сред които четири деца, са загинали само днес, предаде БТА. Бомбардировките не са спрели дори по време на ежедневното петчасово прекратяване на огъня, обявено от Русия, отбеляза мониторинговата организация, която е базирана във Великобритания и разполага с широка мрежа от информатори в Сирия.", "date": "2018.03.06", "title": "Най-малко 800 са убитите цивилни в Източна Гута"}
{"url": "https://www.24chasa.bg/novini/article/6749611", "text": "Съветът на ЕС прие днес пътна карта за осъществяване на постоянното структурирано сътрудничество (ПСС) в областта на отбраната. В документа се дават насоки за по-нататъшната работата за управлението, включително за проектите и във връзка с последователността на изпълнение на ангажиментите, се казва в прессъобщение, качено в сайта на българското председателство на Съвета на ЕС. Пътната карта съдържа график за процеса на преразглеждане и оценка на националните планове за изпълнение, в които се описва подробно как участващите държави в ЕС възнамеряват да изпълнят по-обвързващите ангажименти, които са поели една към друга. Предвижда се и график за постигане на споразумение за възможни бъдещи проекти, както и за основните части на общи правила за управление на проектите, които да бъдат приети от Съвета до края на юни. Съветът прие решение за официално определяне на първоначален списък от 17 съвместни проекта, по които беше постигнато политическо съгласие през декември. Проектите обхващат области като обучението, развитието на способностите и оперативната готовност в областта на отбраната. В ПСС участват Австрия, Белгия, България, Германия, Гърция, Естония, Ирландия, Испания, Италия, Кипър, Латвия, Литва, Люксембург, Холандия, Полша, Португалия, Румъния, Словакия, Словения, Унгария, Финландия, Франция, Хърватия, Чехия и Швеция.", "date": "2018.03.06", "title": "Съветът на ЕС прие пътна карта за осъществяване на европейската отбрана"}
{"url": "https://www.24chasa.bg/novini/article/6749585", "text": "\"Гордея се с руския патриарх. Пред целия свят той заяви предателството на българския елит към нашата обща история\",  , който е и първи заместник-председател на Синодалния отдел по взаимоотношенията на църквата с обществото и медиите. Ето поста му до края: Руснаците освободиха България от турците. Проляха кръв. За нищо не молиха и не взеха нищо в замяна. Ние защитавахме общата ни вяра. Защитавахме от поругание името Христово. България ни предаде два пъти: през 1941 и през 1991 г.  (През 1941 г. България се присъединява към тристранния пакт във Втората световна война, а през 1991 г. поисква да влезе в НАТО - б.р.) \"България я освободи Русия. Не Полша, не Литва, не други страни - Русия. Ще кажа откровено, че ми беше трудно да слушам позоваването на участието на други страни. Нито Полският сейм, нито Литовският сейм са приемали решение за започване на война с османска Турция\" -  Патриархът говори твърдо и уверено. Говори от позицията на истината и силата. Говори от името на руснаците. Говори като човек, който осъзнава историческата отговорност за думите  и постъпките си на този пост, отреден му от Господ. Постъпката на Святейшия патриарх Московски и на цяла Русия предизвиква у руския човек прилив на гордост за своето Отечество. Това не е като да залепиш със скоч името на Родината върху спортния сак. Това е отворена битка.  Предполагам, че много наши съотечественици видяха днес патриарха със съвсем други очи. Той мълчаливо върши своето дело, плава като ледоразбивач, изтласквайки времето на историята.  Патриархът възстановява историята, съединява разривите в историята. Той чувства тъканта на историята. Той прави историята. Той - руският патриарх, завършва поста си Шчипков. Паметта за ключовия принос на руските воини за освобождението на България от османска власт се пази от народа независимо от опитите да бъде заличена. Това каза заместник-председателят на отдела за външни работи на руския патриарх Кирил Николай Балашов, цитиран от РИА \"Новости\". Той направи коментара на пресконференция, свикана вчера от Московската патриаршия, като отчет на резултата от посещението на патриарх Кирил в България. \"Бих искал да отбележа две неща: тази памет се съхранява у народа. И второ - предприемат се усилия, насочени към това тя да се размие. И това го има\", каза още Балашов.", "date": "2018.03.06", "title": "Съветник на шефа на Думата нарече речта на Кирил пред президента Радев отворена битка"}
{"url": "https://www.24chasa.bg/novini/article/6749628", "text": "Лидерът на крайнодясната партия \"Лига\" Матео Салвини заяви днес, че е единственият възможен кандидат от десницата за министър-председател на Италия, след като партията му получи най-много гласове сред членките на консервативния блок на изборите в неделя, предаде Ройтерс. Салвини отговори с \"не\", когато бе попитан от репортери в Милано дали е склонен да даде път на кандидат, който може да получи повече подкрепа в парламента, предаде БТА. \"Лига\"-та спечели около 17 процента от гласовете, изпреварвайки \"Форца Италия\" на Силвио Берлускони, получила 14 процента. Дясноцентристката коалиция, включваща и по-малки партии, получи сборно 37 процента, които не й стигат за абсолютно мнозинство. Бившият премиер Матео Ренци призова членовете на своята претърпялата поражение Демократическа партия да обявят публично дали ще подкрепят Движение \"Пет звезди\", предаде Асошиейтед прес. \"За мен Демократическата партия трябва да заеме мястото, което ни отреди народът: в опозиция\", написа Ренци във \"Фейсбук\". \"Ако някой от партията ни мисли иначе, нека да го заяви\" или на следващото партийно заседание, или в парламента, добави той. Ренци си навлече критики от демократите вчера. Той каза, че подава оставка заради лошото представяне на неговата партия на изборите. Ренци обаче уточни, че ще остане начело на партията до съставянето на ново правителство и тогава ще се оттегли. Така той де факто ще е начело на партията по време на консултациите за съставяне на нов кабинет, които ще се провеждат в президентството, припомня в. \"Кориере дела сера\". Именно това решение на Ренци породи критики сред демократите, които смятат, че това забавяне в оттеглянето от лидерския пост е маневра от негова страна, целяща да попречи на съпартийците му да подкрепят правителство, начело с популисткото Движение \"Пет звезди\", отбелязва АП. Движението стана най-голямата партия в парламента, спечелвайки 32 процента от вота, но също няма мнозинство за самостоятелно управление.", "date": "2018.03.06", "title": "Матео Салвини: Аз съм единственият възможен вариант за премиер от десницата"}
