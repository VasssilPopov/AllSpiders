{"url": "https://www.24chasa.bg/novini/article/6702976", "text": "Създателят на супершоу “Невада” Димитър Станчев иска да строи жилищен комплекс в столичния район “Витоша”. Проектът обаче ще засегне 50 дървета в района под ул. “Беловодски път”, стана ясно на заседанието на екокомисията към Столичния общински съвет във вторник. Инвеститорът има виза за строеж, но тя е изтекла и се нуждае от подновяване. Според мен трябва да се търси друго проектантско решение, което да не унищожи толкова много дървета, каза главният архитект на София Здравко Здравков. Той подчерта, че разрешения за строеж не се издават, преди терените за улици да са отчуждени и да са общинска собственост. Против проекта се обяви и кметът на район “Витоша” Теодор Петков. Той обясни, че в района има дере и свлачище и настоя да се поиска становище от “Геозащита”, а не само от РИОСВ и “Басейнова дирекция”, които вече са се произнесли. Екокомисията отложи разглеждането на проекта, за да изчака становището на “Геозащита”. Районният кмет трябва да направи и проверка на собствеността на улиците около имота. ", "date": "2018.02.06", "title": "Създателят на шоу “Невада” иска да строи комплекс - ще унищожи 50 дървета"}
{"url": "https://www.24chasa.bg/novini/article/6702849", "text": "В Министерски съвет започна срещата на премиерите на България Бойко Борисов и на Нидерландия Марк Рюте, който днес е на работно посещение в София. Очаква се на срещата двамата да обсъдят необходимостта от ефективно управление и контрол на външните граници на Европейския съюз и ключовото им значение за сигурността на Съюза. Ще бъде разгледана темата за разширяването на Шенгенското пространство, както и други актуални теми от двустранните отношения и европейския дневен ред.", "date": "2018.02.06", "title": "Започна срещата на четири очи на Борисов с холандския премиер Марк Рюте"}
{"url": "https://www.24chasa.bg/novini/article/6702828", "text": "Случилото се вчера с 5-годишното дете от Русия е изключително неприятен и нелеп инцидент, заяви Мариан Беляков, изпълнителен директор на \"Пампорово\"АД, предаде  От дружеството коментират, че безопасността на пистите в Пампорово се проверява ежедневно преди отварянето на ски зоната, а инцидентът с контузеното дете не е свързан с пропуски в условията за безопасност. По предварителна информация малчуганът е блъснат от сноубордист на плаца \"Язовира\" извън пределите на пистата, уточняват от \"Пампорово\". Според информацията до момента, предизвикалият сблъсъка 15-годишен сноубордист е карал с висока скорост и след скок е ударил русначето на плаца встрани от пистите. Такъв тежък инцидент не се е случвал в Пампорово за последните 10 години, допълват от \"Пампорово\" АД. Според последна информация детето все още е в безсъзнание и състоянието му остава тежко. Руското семейство има апартамент в Пампорово. \"Правим всичко възможно, за да помогнем на родителите и да окажем необходимото съдействие, с всичко което можем\", уточни Мариян Беляков. \"Пампорово\" АД е предложило на родителите на пострадалото дете да осигури медицински хеликоптер за транспортирането му до София, ако лекуващият медицински екип прецени, че е необходимо. Това съобщиха от ръководството на дружеството. Според Мариан Беляков този случай поставя отново въпроса за личната отговорност и безопасното поведение на сноубордистите и скиорите един към друг по пистите.", "date": "2018.02.06", "title": "След инцидента с дете от Русия: Няма пропуски в условията за безопасност на Пампорово"}
{"url": "https://www.24chasa.bg/novini/article/6702862", "text": "„Подготвени сме за име с географски показател“, заяви премиерът на Македония Зоран Заев след изявлението на гръцкия външен министър Никос Коцияс, който поиска от македонското правителство да съобщи публично кое прилагателно предпочита за новото име, предава македонската държавна агенция „Макфакс“, цитирана от \"Фокус\". „Искам преговорният процес да успее, ние сме подготвени за географски показател и тук ще спра, защото знам, че това е чувствителен въпрос. Да дадем шанс за успех на преговорния процес. Нашата позиция е публична, вижданията ни са публични и се надявам, че ще намерим решение“, заяви Заев. Той добави, че е оптимист, че през следващите 6 месеца може да се намери решение и да се затвори десетилетния спор с Гърция. „Следим настроенията в Гърция и реакциите у дома. Аз съм оптимист. Трябва да има решение. Няма да бъде лесно, но е възможно. Ако се съобразяваме с южната ни съседка и тя с нас, убеден съм, че ще намерим взаимноизгодно решение“, подчерта още македонският премиер.", "date": "2018.02.06", "title": "Заев: Подготвени сме за име с географски показател"}
{"url": "https://www.24chasa.bg/novini/article/6702871", "text": "Робот с изкуствен интелект многократно прекъсва реч на турски министър в Анкара днес, след което бе накаран да млъкне и отстранен от сцената, предаде ДПА, цитирана от БТА.  \"Говори по-бавно, не разбирам какво казваш\", казал роботът на име Санбот, на министъра на транспорта, мореплаването и съобщенията Ахмет Арслан, който говорел за сигурността в интернет. Първия път министърът се усмихнал на забележката, но машината продължила с неуместните прекъсвания. \"За какво говориш?\", попитал роботът, когато министърът продължил речта си. \"Изглежда, че някой трябва да усмири робота. Моля, направете каквото трябва\", казал Арслан. Роботът Санбот, който бил част от днешната презентация, бил накаран от асистентите да млъкне и свален от сцената след речта на министъра, съобщи телевизия Хабертюрк. Видеозаписи от инцидента бяха разпространени в Туитър и показани по местната телевизия. Либералдемократическата партия качи фалшива снимка как турската полиция арестува R2D2, робота от \"Междузвездни войни\".", "date": "2018.02.06", "title": "Робот бе накаран да млъкне, след като прекъсна реч на турски министър"}
{"url": "https://www.24chasa.bg/novini/article/6702892", "text": "Председателите на Европейския съвет Доналнд Туск и на Европейската комисия Жан-Клод Юнкер са изпратили писмо до президента на Турция Реджеп Ердоган, в което съобщават, че го канят на среща във Варна на 26 март. Писмото бе публикувано от говорител на Туск. В текста се посочва, че премиерът Бойко Борисов, от името на българското председателство на Съвета на ЕС, е приел да бъде домакин на работната вечеря. ЕС отправя покана към Ердоган за участие, като отбелязва, че Турция полага усилия за решаването на въпроси от вътрешен и европейски характер. Туск и Юнкер допълват, че срещата ще създаде възможност за обсъждането на въпроси от взаимен интерес, както и последните събития в Турция. Сред тези теми са посочени върховенството на закона и основните права, които са определени като същностни за бъдещите отношения на Анкара с ЕС. Това ще бъде повод и да обменим мнения как нашите отношения да напреднат, на основата на взаимно уважение и общ интерес, се добавя в писмото.", "date": "2018.02.06", "title": "Срещата ЕС-Турция във Варна бе потвърдена официално от ЕС"}
{"url": "https://www.24chasa.bg/novini/article/6702874", "text": "Подкрепяме България напълно да се присъедини към Шенген, подкрепяме премиера Борисов в усилията да се направят промените, за да се стигне до това. Тези дългоочаквани думи произнесе преди малко премиерът на Холандия Марк Рюте след срещата си с Бойко Борисов. Несъгласието на Холандия бе последната пречка за присъединяването на България към шенгенското пространство. Още има малко работа, но вървите в правилната посока, увери Рюте домакина си Борисов. Доволен съм, че България действа по създаване на обща миграционна политика на ЕС, заяви още Рюте. “Всички трябва да играем своята роля по отношение на търсещите убежище. Както премиерът Борисов е казвал много пъти, трябва да обърнем внимание и на корена на проблемите в добавка към всичко, което правим за охрана на външните граници”, допълни той. И побърза да изрази подкрепа и за влизането на страната ни в Еврозоната, като дори цитира шефа на ЕК Жан-Клод Юнкер, с когото по-рано бе влязъл в полемика именно по въпроса за присъединяването на България към Шенген. Сега Рюте си послужи с думите на Юнкер, че “още мъничко” ни трябва за еврото. “Убеден съм, че България ще го постигне”, заяви усмихнат холандецът и открои показатели като намаляването на външния дълг и стабилния икономически растеж. Очаквал сътрудничество в София и по отношение на единния вътрешен пазар. През 2016 г. при холандското председателство това бе водеща тема, продължи Рюте и постави акцент върху дигиталния пазар. Холандия е най-големият инвеститор в България, в общ интерес е да реализираме всички тези теми, заключи госстът и емоционално се обърна към българския премиер и журналистите в Министерския съвет: “С Борисов сме добри приятели, дългогодишни премиери. Аз харесвам този мъж и смея да твърдя, че и той харесва мен!” Над 14 млрд. лева са инвестициите на Холандия в България - имаме пълното доверие на холандския бизнес, подчерта Борисов. Написали сме си домашното, запознах колегата с това, което постигаме - първи сме по ограничаване на контрабандата, те имат да ни догонват, продължи българският премиер. А по отношение на дигиталния пазар отвърна: “България има най-добрия интернет в Европа!” Борисов изрази уверения, че холандският парламент, който трябва да гласува за Шенген, ще бъде убеден, че на изток има държава, която пази добре границите на съюза и генерира сигурност в района. Борисов отново откроил пред госта си темата за инфраструктурната свързаност на Балканите. Показал листчетата с начертани коридори на Рюте.", "date": "2018.02.06", "title": "Рюте обеща Шенген на Борисов, призна: Харесвам този мъж!"}
{"url": "https://www.24chasa.bg/novini/article/6702911", "text": "Слънчевата активност от началото на 2018 година остава на минимално равнище и не се предвижда възникването на магнитни бури на Земята до началото на месец март, съобщава ТАСС, цитирана от БТА.  Агенцията цитира прогноза на лабораторията по рентгенова астрономия на Слънцето към Физическия институт \"Лебедев\" към Руската академия на науките. Спокойното състояние на магнитното поле на Земята ще продължи през целия месец март. Последния път, когато са били регистрирани толкова ниски характеристики на слънчевия цикъл, е било през 2009 година. Индексът на количеството петна на Слънцето през януари 2018 година е бил на стойност 6,7 и за трети пореден месец е фиксиран на ниво под 10. Това означава, че средно през месец януаяри към обърната към Земята страна на Слънцето е имало по-малко от едно петно. През месец септември 2017 г. в отделни дни на нашата звезда са били наблюдавани до 100 петна едновременно, припомня агенцията.", "date": "2018.02.06", "title": "Няма да има магнитни бури на Земята до месец март"}
{"url": "https://www.24chasa.bg/novini/article/6702924", "text": "Черногорският премиер Душко Маркович приветства днес стратегията на ЕС за Западните Балкани като \"положителен сигнал\" и заяви, че неговата страна може да бъде готова за присъединяване дори преди определената в документа дата 2025 г., предаде ДПА. \"Това е само рамка за подготвяното от ЕС разширяване\", каза Маркович в Подгорица, след като Европейският съюз обяви стратегията си за Западните Балкани, цитиран от БТА. Премиерът на Черна гора подчерта, че това е положителен и нужен сигнал, който показва на страните от региона, че европейското им бъдеще е \"живо\". \"Ясно е - ние ще бъдем част от ЕС\", заяви той.", "date": "2018.02.06", "title": "Черногорският премиер: Черна гора може да се присъедини към ЕС преди 2025 г."}
{"url": "https://www.24chasa.bg/novini/article/6702928", "text": "Евакуират къщи в столичния квартал „Банкя” заради активирало се свлачище. Общо четири имота са заплашени от пропадане от края на миналата година. Тогава хората от улица „Лафонтен” усещат, че започват да губят почва под краката си, разказва  Само преди дни свлачището е било дълбоко 3 метра, а днес вече е 6. Земните маси пропадат в район, по-голям от девет декара. Предписания за спешни мерки вече са дадени - още при първата проверка на експертите от геозащита „Перник”. Хората от къщите сами викнали и експерти, които да им кажат как да решат проблема си, докато чакат институциите. А при дъжд водата тече директно по улиците, защото канализация няма. От общината обещаха сега да работят максимално бързо. Проучването, което трябва да се извърши, ще отнеме минимум 30 дни, през които хората от застрашените къщи само ще се надяват земята да е благосклонна и свлачището да не се активизира отново. В случай че се стигне до щети по имотите на хората в района, те имат основание да търсят правата си в съда.", "date": "2018.02.06", "title": "Евакуират къщи в столичен квартал заради свлачище (Видео)"}
{"url": "https://www.24chasa.bg/novini/article/6702931", "text": "Депутатът от турския парламент Ферхат Енджу беше лишен от мандата си заради терористична пропаганда, предаде ТАСС, позовавайки се на Анадолската агенция. По данни на агенцията Енджу е бил избран от югоизточния окръг Шърнак. Той е член на прокюрдската Демократична партия на народите, информира БТА. Енджу е загубил мястото си в парламента след решение на наказателния съд в Шърнак.", "date": "2018.02.06", "title": "Отстраниха кюрдски депутат заради пропагандиране на тероризъм"}
{"url": "https://www.24chasa.bg/novini/article/6702909", "text": "Българската енергийна борса показа вчера как се търгува ток на платформата “в рамките на деня”. Очаква се новият сегмент, който да позволява да се купува на едро ток в рамките на час, да стартира от началото на март, заяви директорът на борсата Константин Константинов. До 20 февруари ще тече регистрационна процедура на бъдещите участници в нея. Търговията в рамките на деня е последната платформа, която ще затвори сегментите на борсата. Първо стартира “търговия ден напред”, след него този за дългосрочните договори. Новата платформа на борсата ще позволи на търговците на едро да купуват ток почти в реално време, срокът на доставка е в рамките на час след сключване на сделката. Минималните количества, които ще могат да се търгуват, са 100 киловатчаса, а минималната цена, от която ще започва наддаването, е 10 евроцента. Платежната единица е евро. Във вторник БНЕБ произведе и още една новина. Тя стана собсвеност на Българската фондова борса и мина от Министерството на енергетиката като принципал към Министерството на финансите. Преди 2 дни разрешение за сделката даде ЕК.", "date": "2018.02.06", "title": "Борсата показва как се продава ток за час"}
{"url": "https://www.24chasa.bg/novini/article/6702815", "text": "Паниката на “Уолстрийт” в понеделник повлече борсите по света, вкл. и българската. В Европа пазарите изгубиха близо 2%. На българската фондова борса основните индекси отбелязаха спадове от близо 3 на сто. Резките загуби дойдоха след срива на “Уолстрийт” в понеделник, където Dow Jones падна с 4,6% - най-големият еднодневен спад в историята му. Акциите в Азия последваха примера, като японският Nikkei 225 загуби 4,7%. Спадът в САЩ се обяснява от всички анализатори с нарастването на доходността на облигациите, с очакванията, че инфлацията нараства по-бързо от прогнозите, както и от спекулациите, че ФЕД може да повиши лихвените проценти по-бързо. Към това се добавят и надценените през януари американски акции. “Ако основните индекси паднат с още 3-4%, може да има лавина, която трудно ще спре. Сривът бе очакван, в последните 2-3 г. има ненормално движение нагоре, напомпано от печатането на пари”, заяви бившият шеф на Българската фондова борса Виктор Папазов. Всички анализатори смятат, че няма опасност да се повтори кризата от 2008 г. и посочват, че във вторник Dow Jones се покачи с 1,18%.", "date": "2018.02.06", "title": "“Уолстрийт” повлече борсите, българската със спад от над 3%"}
{"url": "https://www.24chasa.bg/novini/article/6702686", "text": "Пикът на грипа отмина и и вече се наблюдава намаляване на броя на заболелите. Това съобщи проф. Тодор Кантарджиев, директор на Националния център по заразни и паразитни болести, за \"Фокус\". „Последните данни показват, че в страната се наблюдава намаляване на броя на случаите на грип. През петата седмица броят на заболелите и потърсили медицинска помощ заради грип е около 120 000 души - толкова, колкото бяха и през третата седмица“, обясни проф. Кантарджиев. „Във всички области се наблюдава намаляване на броя на случаите, слабо стациониране има на потърсилите медицинска помощ във възрастовия диапазон 30-64 години“, добави той. По думите му слабо повишаване на случаите има единствено в 5 области в страната - Велико Търново, Добрич, Монтана, Плевен и Разград. Във всички останали се наблюдава намаляване на случаите, като най-голямо то е в областите, които първи обявиха грипна епидемия - Перник и Пазарджик. „В лабораторията от началото на сезона са изследвани около 1 000 проби - 726 са от болничните заведения, останалите са респираторни проби и носогърлени секрети на амбулаторно лекувани пациенти. Най-много доказани случаи са от група Б - „Ямагата“, доказаните случаи от група Б „Виктория“ са само в областите Ямбол и Сливен“, каза още проф. Кантарджиев. „Пикът на грипа беше през четвъртата седмица и вече се наблюдава намаляване на броя на случаите. Прави впечатление, че в доста от областите в момента боледуват хора над 65-годишна възраст“, добави той. Проф. Кантарджиев отбеляза, че тази година срещу грип са се ваксинирали 2 пъти повече български граждани спрямо миналата година - около 4% от населението.", "date": "2018.02.06", "title": "Пикът на грипа отмина, броят на болните намалява"}
{"url": "https://www.24chasa.bg/novini/article/6702690", "text": "Американският военен контингент продължава да стои в Сирия, независимо от декларацията на Вашингтон, че регионът е прочистен от терористите на ДАЕШ, заяви турският президент Реджеп Ердоган на днешното заседание на парламентарната група на ПСР, цитиран от БГНЕС. „САЩ продължават да изпращат в региона камиони с оръжия. Това означава, че САЩ имат определени планове, свързани с Турция, Иран или Русия. Но Турция докрай ще отстоява своята позиция“, отбеляза Ердоган. Той коментира и възможните стъпки на Анкара във връзка с американските оръжейни доставки за кюрдските отряди в Сирия. „Турция ще продължи да действа по това направление или чрез провеждане на двустранни срещи, или с преговори в международните съдилища. Ще бъде дадена съответна оценка на ставащото и ще се предприемат необходимите стъпки“, посочи турският държавен глава. В късния следобед днес стана ясно, че държавният секретар на САЩ Рекс Тилърсън и съветникът на американския президент по въпросите на националната сигурност Хърбърт Макмастър в близките дни ще посетят Турция. Според дипломатически източници, цитирани от Анадолската агенция, в момента визитите са в процес на подготовка. Тилърсън ще пристигне в Анкара през следващата седмица, а Макмастър – в края на тази. Миналата година Тилърсън два пъти посети Турция – на 30 март той беше в турската столица, а на 10 юли в Истанбул. Очаква се двамата да отправят послания за Сирия, да определят политиката на САЩ спрямо тази страна и да ремонтират разпада в отношенията с Турция, задълбочен поради операцията в Африн, пише в коментара си в „Хюрриет“ Джансу Чамлъбел.", "date": "2018.02.06", "title": "Ердоган: Ще вземем мерки срещу американските оръжейни доставки в Сирия"}
{"url": "https://www.24chasa.bg/novini/article/6702696", "text": "Днес European Commission представи Стратегията за Западните Балкани. Радвам се, че редица от нашите идеи намериха място в този документ. Признато е стратегическото значение на региона за целия континент и на шестте страни се дава ясна европейска перспектива. Още през 2025 г. тези, които са готови, може да станат членове на ЕС. Това написа премиерът Бойко Борисов в профила си във фейсбук след като днес Европейската комисия представи стратегията за разширяване на Общността с шест държави от Балканския полуостров.  Българското председателство ще продължи да работи за това – очакваме всички през май в София да обсъдим как заедно и най-бързо да продължим във вярната посока, написа още Борисов. ", "date": "2018.02.06", "title": "Борисов: Еврокомисията прие много от нашите идеи за Западните Балкани"}
{"url": "https://www.24chasa.bg/novini/article/6702622", "text": "1. ПРОЕКТ НА РЕШЕНИЕ ЗА ОДОБРЯВАНЕ НА ОТЧЕТ ЗА ИЗПЪЛНЕНИЕТО НА ПЛАНА ЗА ДЕЙСТВИЕ ЗА ИЗПЪЛНЕНИЕ НА ПРЕПОРЪКИТЕ ОТ ДОКЛАДА НА ЕВРОПЕЙСКАТА КОМИСИЯ ОТ ЯНУАРИ 2017 Г. В РАМКИТЕ НА МЕХАНИЗМА ЗА СЪТРУДНИЧЕСТВО И ОЦЕНКА Внася: министърът на правосъдието 2. ПРОЕКТ НА ПОСТАНОВЛЕНИЕ ЗА ПРИЕМАНЕ НА ПРОГРАМА НА МЕРКИТЕ ЗА ЗАКРИЛА НА ДЕЦА С ИЗЯВЕНИ ДАРБИ ОТ ДЪРЖАВНИ И ОБЩИНСКИ УЧИЛИЩА ПРЕЗ 2018 Г. Внася: министърът на културата 3. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ №343 НА МИНИСТЕРСКИЯ СЪВЕТ ОТ 2008 Г. ЗА СЪЗДАВАНЕ НА КОМИСИЯ ПО ПРОЗРАЧНОСТ ПО ЗАКОНА ЗА ЛЕКАРСТВЕНИТЕ ПРОДУКТИ В ХУМАННАТА МЕДИЦИНА И ОПРЕДЕЛЯНЕ НА НЕЙНИЯ СЪСТАВ Внася: министърът на здравеопазването 4. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ПРАВОСЪДИЕТО Внася: министърът на правосъдието 5. ПРОЕКТ НА РЕШЕНИЕ ЗА ИЗПЪЛНЕНИЕ ПЛАЩАНИЯТА ПО РЕШЕНИЯТА НА ЕВРОПЕЙСКИЯ СЪД ПО ПРАВАТА НА ЧОВЕКА ПО ДЕЛАТА „ГАВРИЛОВ СРЕЩУ БЪЛГАРИЯ“ (ЖАЛБА №44452/10), „ШЕХОВА СРЕЩУ БЪЛГАРИЯ“ (ЖАЛБА №68185/11) И „ДЕЛИНА СРЕЩУ БЪЛГАРИЯ“ (ЖАЛБА №66742/11) Внася: министърът на правосъдието 6. ПРОЕКТ НА РЕШЕНИЕ ЗА УЧРЕДЯВАНЕ НА БЕЗВЪЗМЕЗДНО ПРАВО НА ПОЛЗВАНЕ ЗА СРОК ОТ ЕДНА ГОДИНА ЗА ИЗВЪРШВАНЕ НА ТЕРЕННИ ПРОУЧВАНИЯ И КОНСЕРВАЦИЯ НА АРХЕОЛОГИЧЕСКИ ЦЕННОСТИ ВЪРХУ ПОЗЕМЛЕН ИМОТ В ГОРСКА ТЕРИТОРИЯ – ЧАСТНА СОБСТВЕНОСТ, В ЗЕМЛИЩЕТО НА ГР. ДЕВНЯ, ОБЩИНА ДЕВНЯ, ОБЛАСТ ВАРНА Внася: министърът на земеделието, храните и горите 7. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ПРЕДОСТАВЕНИ ЗА УПРАВЛЕНИЕ НА НАЦИОНАЛНА КОМПАНИЯ „ЖЕЛЕЗОПЪТНА ИНФРАСТРУКТУРА“, ЗА ИМОТИ – ЧАСТНА ДЪРЖАВНА СОБСТВЕНОСТ Внася: министърът на регионалното развитие и благоустройството 8. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ – ПУБЛИЧНА ДЪРЖАВНА СОБСТВЕНОСТ, НА СМЕТНАТА ПАЛАТА НА РЕПУБЛИКА БЪЛГАРИЯ Внася: министърът на регионалното развитие и благоустройството 9. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА ИЗМЕНЕНИЕТО ОТ КИГАЛИ НА МОНРЕАЛСКИЯ ПРОТОКОЛ ЗА ВЕЩЕСТВАТА, КОИТО НАРУШАВАТ ОЗОНОВИЯ СЛОЙ Внася: министърът на околната среда и водите 10. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА РЕПУБЛИКА АРМЕНИЯ ЗА СЪТРУДНИЧЕСТВО В ОБЛАСТТА НА ИНФОРМАЦИОННИТЕ ТЕХНОЛОГИИ И СЪОБЩЕНИЯТА Внася: министърът на транспорта, информационните технологии и съобщенията 11. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В 3590-ОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ „ТРАНСПОРТ, ТЕЛЕКОМУНИКАЦИИ И ЕНЕРГЕТИКА“, ФОРМАТ „ЕНЕРГЕТИКА“, ПРОВЕДЕНО НА 18 ДЕКЕМВРИ 2017 Г. В БРЮКСЕЛ Внася: министърът на енергетиката 12. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА – СТРОИТЕЛНИ МАТЕРИАЛИ – ПЯСЪЦИ И ЧАКЪЛИ, ОТ НАХОДИЩЕ „КАЦАРА“, УЧАСТЪК „КАЦАРА-2“, РАЗПОЛОЖЕНО В ЗЕМЛИЩАТА НА С. КАТУНИЦА, ОБЩИНА САДОВО, И С. КРУМОВО И С. ЯГОДОВО, ОБЩИНА „РОДОПИ“, ОБЛАСТ ПЛОВДИВ, НА „АРТ ПРИНТ“ ЕООД – ПЛОВДИВ Внася: министърът на енергетиката 13. ПРОЕКТ НА РЕШЕНИЕ ЗА ДАВАНЕ НА РАЗРЕШЕНИЕ ЗА ПРЕХВЪРЛЯНЕ ИЗЦЯЛО НА ПРАВАТА И ЗАДЪЛЖЕНИЯТА ПО ПРЕДОСТАВЕНА КОНЦЕСИЯ ЗА ДОБИВ НА ПОДЗЕМНИ БОГАТСТВА – СТРОИТЕЛНИ МАТЕРИАЛИ – ДОЛОМИТИ, ОТ НАХОДИЩЕ „СТУДЕНА“, УЧАСТЪК „ЗАВОДСКИ СТРОЕЖИ“, ОБЩИНА ПЕРНИК, ОБЛАСТ ПЕРНИК Внася: министърът на енергетиката 14. ДОКЛАД ОТНОСНО ИНФОРМАЦИЯ ЗА КАСОВОТО ИЗПЪЛНЕНИЕ НА ДЪРЖАВНИЯ БЮДЖЕТ И НА ОСНОВНИТЕ ПОКАЗАТЕЛИ НА КОНСОЛИДИРАНАТА ФИСКАЛНА ПРОГРАМА ЗА 2017 Г. Внася: министърът на финансите 15. ПРОЕКТ НА РЕШЕНИЕ ЗА ПРИЕМАНЕ НА ОТЧЕТ ЗА ИЗПЪЛНЕНИЕ НА ДЕЙНОСТИТЕ ПО МЕРКИТЕ ЗА ПРЕОДОЛЯВАНЕ НА ДЕМОГРАФСКАТА КРИЗА В РЕПУБЛИКА БЪЛГАРИЯ ОТ ПРОГРАМАТА ЗА УПРАВЛЕНИЕ НА ПРАВИТЕЛСТВОТО НА РЕПУБЛИКА БЪЛГАРИЯ ЗА ПЕРИОДА 2017-2021 Г. КЪМ 31 ДЕКЕМВРИ 2017 Г. Внася: заместник министър-председателят по икономическата и демографската политика 16. ПРОЕКТ НА РЕШЕНИЕ ЗА ПРИЕМАНЕ НА АКТУАЛИЗИРАНА СТРАТЕГИЯ ЗА РАЗВИТИЕ НА НАЦИОНАЛНАТА СТАТИСТИЧЕСКА СИСТЕМА НА РЕПУБЛИКА БЪЛГАРИЯ ДО 2020 Г. Внася: заместник министър-председателят 17. ДОКЛАД ЗА ПРИЕМАНЕ НА ГОДИШЕН ДОКЛАД ЗА ДЕЙНОСТТА НА СЪВЕТА ПО ЕВРОПЕЙСКИТЕ ВЪПРОСИ ПРЕЗ 2017 Г. Внася: министърът за Българското председателство на Съвета на ЕС 2018 18. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТИ, СЪОРЪЖЕНИЯ И ОБОРУДВАНЕ – ПУБЛИЧНА ДЪРЖАВНА СОБСТВЕНОСТ, НА СТОЛИЧНА ОБЩИНА, ОБЛАСТ СОФИЯ Внасят: министърът на културата министърът на регионалното развитие и благоустройството 19. ПРОЕКТ НА РЕШЕНИЕ ЗА ОДОБРЯВАНЕ НА ПРОЕКТ НА ПРОГРАМА ЗА СЪТРУДНИЧЕСТВО МЕЖДУ МИНИСТЕРСТВОТО НА КУЛТУРАТА НА РЕПУБЛИКА БЪЛГАРИЯ И МИНИСТЕРСТВОТО НА КУЛТУРАТА НА РЕПУБЛИКА АРМЕНИЯ В ОБЛАСТТА НА КУЛТУРАТА ЗА ПЕРИОДА 2018-2020 Г. Внася: министърът на културата", "date": "2018.02.06", "title": "Вижте какво решава Министерският съвет утре"}
{"url": "https://www.24chasa.bg/novini/article/6702635", "text": "Състав на Плевенския окръжен съд днес разгледа наказателно дело с обвинение от Окръжната прокуратура срещу 15-годишен ученик /Т.С./. Срещу него е повдигнато обвинение, че е причинил смърт по непредпазливост на свой връстник /Р.Д./, съобщиха от съда. Според разследването  Съдебното заседание днес е било разпоредително и в него са обсъдени въпроси за реда на протичането на съдебното следствие. Делото е насрочено за разглеждане в първо открито съдебно заседание за 6 март 2018 г., от 9.30 ч., се уточнява в съобщението.", "date": "2018.02.06", "title": "Насрочиха първо открито заседание на дело срещу ученик за причинена смърт"}
{"url": "https://www.24chasa.bg/novini/article/6702643", "text": "Президентът на Турция Реджеп Таийп Ердоган определи Бившата югославска република Македония (БЮРМ) като „нашите братя“ и настоя, че Анкара винаги ще е редом до Скопие, пише електронното издание на гръцкия вестник Protothema, цитирано от Фокус. Според информация на македонските медии, коментарите на турския президент са направени по време на конференция на мигранти от балканските страни в Турция. Ердоган е заявил, че всяко настояване на Гърция, Македония да смени името си преди да се присъедини към НАТО е „несправедливо“ и е добавил, че Атина греши в дългогодишния спор за името. „Според нас, Анкара и Скопие нямат различия в позициите си и ние никога няма да оставим нашите братя сами и ще бъдем винаги с тях“, е подчертал турският президент.", "date": "2018.02.06", "title": "Ердоган: Гърция греши в спора за името на Македония"}
{"url": "https://www.24chasa.bg/novini/article/6702647", "text": "Малдивите затъват все повече в политически хаос, след като председателят на Върховния съд беше арестуван, опозицията призова за международна намеса за отстраняването на президента Абдула Ямин, а той се оплака от \"заговор\" срещу него, предаде Франс прес, цитирана от БТА. Председателят на Върховния съд Абдула Саид и още един съдия рано тази сутрин бяха арестувани от тежко въоръжени полицаи по обвинения в корупция, пет дни след като висшата съдебна инстанция отмени присъдите на девет видни опозиционери. Те бяха осъдени през 2015 г. по обвинения в тероризъм, корупция, измяна и финансови злоупотреби. Върховният съд обаче реши, че присъдите им са политически мотивирани и нареди да бъдат освободени. Президентът на Малдивите отказа да се подчини и написа три писма до съда, настоявайки да промени решението си. Вчера, след като съдът отказа, той обяви 15-дневно извънредно положение, като заяви, че тази мярка ще позволи на властите да започнат разследване срещу съдиите от Върховния съд. \"Трябва да суспендираме техните правомощия и имунитет. Трябва да открием докъде се простира техният заговор или държавен преврат\", каза президентът в телевизионно обръщение. Според него председателят на Върховния съд се опитвал да го отстрани от президентския пост. Малко след обявяването на извънредното положение бе арестуван и бившият авторитарен малдивски лидер Момун Абдул Гаюм, който е полубрат на настоящия президент. Гаюм управляваше страната до 2008 г., когато там се проведоха първите демократични избори. В последно време той бе преминал на страната на опозицията. \"Президентът незаконно обяви военно положение и заграби държавните институции. Ние трябва да го отстраним от власт. Народът на Малдивите има едно законно искане към правителствата по света, по-специално към Индия и САЩ\", каза друг бивш президент на Малдивите - Мохамед Нашид, който от няколко години живее в изгнание във Великобритания. Той бе сред политиците, чиито присъди бяха отменени от Върховния съд миналата седмица. Нашид призова за индийска военна интервенция и за американска финансова блокада. \"Искаме индийското правителство да изпрати представител, подкрепян от индийската армия, за да освободи съдиите и политическите затворници, сред които и бившият президент Гаюм\", каза Нашид. През 2015 г. Нашид бе осъден на 13 години затвор за тероризъм. Година след това той бе получи разрешение да излезе от затвора по медицински причини и успя да замине за Великобритания, където получи политическо убежище. Неговият призив към Индия за намеса не е случаен. Делхи предприе военна интервенция на Малдивите през 1988 г. в рамките на операция \"Кактус\", за да осуетят преврат срещу президента Гаюм. Малдивската опозиция призова Вашингтон да гарантира, че американските финансови институции ще преустановят всички трансакции в долари за висши представители на властта в Малдивите. ООН призова правителството на страната да спазва конституцията и върховенството на закона и да отмени възможно най-бързо извънредното положение. Подобни призиви отправиха САЩ и ЕС. Много страни, сред които Франция, Индия, Китай, препоръчаха на гражданите си да не посещават архипелага, който е популярна туристическа дестинация. Кризата в Малдивите е в навечерието на президентските избори, които би трябвало да се проведат тази година. На тях Ямин ще се бори за преизбиране. След решението на Върховния съд Нашид също има право да се кандидатира. Той вече каза, че има намерение да се изправи срещу Ямин. Надпревара между двамата имаше през 2013 г. Тогава Ямин спечели вота при съмнителни обстоятелства.", "date": "2018.02.06", "title": "Малдивите затъват в политически хаос"}
{"url": "https://www.24chasa.bg/novini/article/6702672", "text": "Окръжна прокуратура - Благоевград е предала на съд К.Д., в качеството му на длъжностно лице - старши експерт в сектор \"Митническо разследване и оперативен контрол\" при Митница Югозападна (извършител), и Ч.Б. като помагач за извършено от тях престъпление в съучастие - присвояване на веществени доказателства в големи размери, съобщиха от пресцентъра на Апелативна прокуратура - София, цитирани от БТА. В рамките на служебните си задължения обвиняемият К.Д. контролирал дейността на смените от отдел \"Митническо разузнаване и разследване\" на ГКПП - Кулата, както и на колегите от отдел \"Приходи\". Използвайки служебното си положение К.Д. присвоил чужди движими вещи, представляващи веществени доказателства по досъдебно производство, поверени му да ги пази с постановление на разследващ полицай от Териториално звено \"Борба с организирана престъпност\" - Благоевград. Длъжностното присвояване е в особено големи размери и представлява особено тежък случай - общата му стойност възлиза на 83 386 лева. Предстои насрочване на делото от съда.", "date": "2018.02.06", "title": "Митничар и негов помагач са предадени на съд за кражба на веществени доказателства"}
{"url": "https://www.24chasa.bg/novini/article/6702723", "text": "46% от българите над 18 години казват, че в последните пет години са почивали, макар и за малко, на български морски курорт. 35% пък твърдят същото за планински курорти у нас. 20% са посетили чуждестранен морски курорт, а 2% - чуждестранен планински курорт. 41% казват, че в започващата година ще посетят български морски курорт, 31% твърдят, че ще идат на български планински курорт. 15% се надяват да отидат, дори и за кратък отдих, на море в чужбина, а 3% - на планина в чужбина. Очевидно родната публика остава най-големият клиент на туристическата ни индустрия. Мнозинство от българите са крайно категорични за въвеждане на повече правила и ред в курортните места. Например, всякакви мерки за въвеждане на ред по плажовете се одобряват. Мнозинство от 92% приемат идеята по-ясни правила къде могат да се разполагат каравани и палатки. 84% пък одобряват тавани на цените на чадъри и шезлонги. Мнозинство от 63% принципно одобрява идеята за категоризиране на плажовете. Всички мерки предлагани от ресорните администрации срещат почти инстинктивна подкрепа сред обществото. Респективно, 39% одобряват работата на туристическото министерство, 35% не я одобряват, а останалите се колебаят. Мнозинство от 55% одобряват прословутите преместваеми обекти по морето да добият стандартизирана визия, 36% не одобряват, а останалите се затрудняват да отговорят. Мнозинство от 67% обаче не е съгласно подобни търговски обекти около плажовете да бъдат напълно премахнати и продажбата на храни и напитки да се премести изцяло към първата линия с хотели. Очевидно подобна мярка едновременно би затруднила и родните туристи, и оскъпила покупките им поради надценките в хотелите. Явно всякакви мерки за повече ред в туристическите райони се възприемат, но и крайностите се отхвърлят. Друг пример в това отношение: за 62% проверките по курортните места трябва да се правят незабелязано и през цялото време – за да има постоянен контрол. Малцинство от 36% избират становището, че проверките по курортните места трябва да се правят заедно с медии и в присъствието на туристите – за да има повече гласност. Останалите се колебаят. Явно обществото ни предпочита по-скоро постоянните, отколкото показни мерки. Вероятно това се дължи и на цялостния скептицизъм към прекалено медийни акции и към политическата прослойка въобще. Бяха проверени и други подобни двойки твърдения, които да уловят генералната структура на нагласите по потенциални алтернативни становища по дадени теми. Например, беше зададен и провокативният въпрос дали като цяло концесионирането и въобще формите на стопанисване на плажовете са по-добрият вариант, или пък липсата на стопанисване и концесиониране – за да се съхрани максимално природният вид. Както можеше и да се очаква, 79% предпочитат концесионирането и стопанисването на плажове – за да се поддържа ред и чистота, а 17% предпочитат природния им вид. Дилемата е трудна, защото стопанисването и поддържането не противоречи на максимално природния вид на плажовете. Затова и въпросът целеше да покаже по-скоро каква е онази част от българите, които предпочитат краен вариант. Тези 17% се равняват на почти милион българи. Това значи, че за милион наши сънародници отдалечаването на туристическите места от природата и спокойствието е толкова тежко, че биха предпочели дори липса на стопанска грижа.", "date": "2018.02.06", "title": "67% от българите не искат да бъдат премахнати заведенията от плажовете"}
{"url": "https://www.24chasa.bg/novini/article/6702700", "text": "Бизнесменът Асен Асенов от Смолян пострада тежко, докато се качва в кола пред склада си. Асенов бил на тротоара и се приготвял да се качва в джипа си \"Тойота\", когато 20-годишна шофьорка с червен Фолксваген, навлизайки в дясната крива на завоя губи контрол и блъска мъжа. Силно пострадали са долните крайници на бизнесмена, и двата са натрошени, но единият му крак повече е отнесъл от удара. Младото момиче е с регистрация на адрес в Пловдив, но е с корен от с. Кутела. 20-годишното момиче се уплашило от случилото се, че припаднало и е прието в болницата в Смолян в шок. Екипът от \"Спешна помощ\" поема Асенов в тежко състояние. \"Мъжът беше в травматичен шок с тежки травми на долните крайници\", каза шефът на \"Спешна помощ\" . За живота на Асенов се борят в интензивното отделение на смолянската болница. Много е пострадал единия му крак, в момента е в операционна. Според първоначални данни момичето не е било пияно, казаха запознати със случая. Едното от платната на околовръстния път в Смолян бе затворен за часове.  През 2011 г. синът на Асенов Петър бе участник в друго произшествие на околовръстния път в Смолян. При тежката катастрофа зaгинa пpиятeлят мy - 18-гoдишния Димитъp Димитpoв. Тогава лeк aвтoмoбил “Mини Kyпъp”,coбcтвeнocт нa Aceнoв , ce yдpя в пapкиран тoвapeн aвтoмoбил “Cкaниa” на смолянска фирма. При тежки сблъсък с висока скорост и Петър и Асен излетели от колата. 18-годишният тогава Димитър , почина по-късно, а синът на Асенов Петър се отърва с фрактури.", "date": "2018.02.06", "title": "Смолянски бизнесмен блъснат жестоко докато се качва в колата си (Снимки)"}
{"url": "https://www.24chasa.bg/novini/article/6702740", "text": "Само две седмици, след като й сложиха протези на двата крака, 21-годишната Антония Спасова вече ходи без патерици. Невероятният напредък на младото момиче учуди целият екип от рехабилитатори, лекари и приятели, които застанаха зад каузата Тони отново да проходи. Невероятното желание на момичето пак да води пълноценен начин на живот е в основата на бързото й възстановяване, категорични са медиците. Чакат я обаче още много тренировки, предстои й рехабилитация в Горна Баня. Междувременно Тони вече се възстановява в малък и уютен дом в центъра на Бургас, под непрестанните грижи на 27-годишната доброволка Николета. Двете не крият радостта си от малките ежедневни победи на Тони - че вчера е изминала 300 метра навън, че днес те са вече 500... Мечтата на Антония, която на 21 г. отново се учи да ходи, е да помага на деца без родители. На деца като нея, израснали без майчина грижа и семеен уют. \"Искам отново да имам работа, но най-много искам да уча социални дейности, за да мога един ден аз да помагам на деца без родители. Мисля, че ще им бъда много полезна\", казва Тони. Младото момиче става все по-уверено и устремено да забрави онзи 6 ноември, 2017 г., когато в пристъп на непосилно отчаяние се хвърля пред товарен влак в Бургас. Антония оцелява, но остава без крака. Единият е откъснат от бедрото над коляното, другият от глезена. Момичето претърпява животоспасяваща операция в УМБАЛ Бругас, а трагедията става повод тя да види майка си след повече от 12 г. раздяла. Антония израства в дома за сираци в плевенското село Тотлебен, после учи за фризьорка в техникум в Ловеч. След акцията на \"24 часа\", кмета на Бургас Димитър Николов и депутатът Диана Саватева \"Да помогнем на Тони да стъпи в живота с нови крака\", стотици българи се включиха в благотворителна кампания за младото момиче", "date": "2018.02.06", "title": "21-годишната Тони вече ходи с протези, иска да помага на деца без родители"}
{"url": "https://www.24chasa.bg/novini/article/6702756", "text": "Младежите, които наемали жилища, които след това обирали, са се предали в полицията във вторник. Те бяха обявени за издирване, защото криминалисти не ги намерили на адресите, на които живеят. 19-годишният Емилиян Йорданов разказа в понеделник пред “24 часа”, че с негов другар задигнали един телевизор заради дълг към лихвар. Във вторник пред Нова тв обаче той заяви, че крадяли, “ за да покажем какъв смешен народ сме”. Младежите бяха осветени след качено във фейсбук видео с кражбата.", "date": "2018.02.06", "title": "Младежите, обирали жилища под наем,\nсе предадоха"}
{"url": "https://www.24chasa.bg/novini/article/6702762", "text": "Държавният секретар на САЩ Рекс Тилерсън и съветник по националната сигурност на американския президент - Хърбърт Макмастър, пристигат на спешно посещение в Анкара, пише вестник „Милиет”, цитиран от \"Фокус\". Очаква се Рекс Тилерсън да дойде в средата на следващата седмица, а Хърбърт Макмастър – в края на седмицата. За последно Тилерсън бе в Анкара на 30 март м.г., а в Истанбул – на 10 юли м.г. Основна тема в дневния ред на визитите е операцията на турската армия „Маслинова клонка” в района на Африн и общо ситуацията в Сирия. Понеже САЩ продължават доставките на оръжие за Отрядите за народна самозащита (ОНС) на сирийските кюрди, които Анкара определя като продължение на Кюрдската работническа партия (ПКК). От дълго време Турция иска от съюзника си в НАТО – САЩ, да преустанови сътрудничеството с ОНС. Освен това, въпреки дадената дума, Вашингтон се стреми да възпрепятства военна операция на турската армия в Манбидж. За последен път американски войници са заснети днес в района на Тел Абияд, който е под контрола на ОНД и в непосредствена близост до границата с Турция, посочва още „Милиет”.", "date": "2018.02.06", "title": "Рекс Тилерсън и Хърбърт Макмастър идват на критична визита в Турция"}
{"url": "https://www.24chasa.bg/novini/article/6702799", "text": "Тя пише (цитирам я, защото статусът е публичен): Maria Kassimova-Moisset“Не мога да не изкоментирам… Сума народ се пробва в разните там “как ще изглеждате като еди-какво-си…”, ама тайно, без да публикува. Пък после се подиграва на другите, дето за малко са поискали да се видят по-красиви, по-различни, по-смешни или изобщо някакви други и да го споделят. И някой да си помечтае да е различен вече е публично наплюто. В този фейсбук свят на перфектните, несуетни и толкова мъдри виртуални човеци…” Проблемът за мен не е (само) с характера на българина. Проблемът е, че когато хората се хванат на поредната въдица, в най-честия случай, за да може приложението да сработи, те трябва да дадат съгласието си то да има достъп до личните им данни във Фейсбук. Подобни приложения задават въпроси не само “Как ще изглеждаш като холивудска звезда?”, но и “Кой си мисли, че си красавица?”, “Кой мисли, че очите ти са прекрасни?”, “Как ще изглеждаш, когато остарееш?” и др.п. Снимка от сайта на компанията, източник: https://viralemon.com/apps/post-2581 И понеже нашенци не се замислят за тези въпроси, ето обяснението от една от фирмите, които бълват подобни приложения за това какво правят с личните данни на потребителите си. Сред събраната информация, както пише* на страницата им, са: “лична информация, която ни предоставяте”, например “от вашия Фейсбук акаунт”, която може да включва “име, имейл адрес, пол, IP адрес, информация от браузъра ви, потребителското име, демографска информация, както и всяка друга информация, която ни е нужна, за да ви предоставим услугите на приложението”. Освен това автоматично се “събира и запазва” информация, когато ползвате приложението, “например: IP адрес, информация от браузъра…[…], която може да бъде споделяна (без да идентифицираме личността) с нашите партньори.” Още по-интересно става, ако човек се опита да разбере кои са тези Viralemon. На страницата “за нас” пише само: “За на всичко е само за забавление” и следват няколко изречения**, от които не става ясно коя е тази компания, къде се намира, кои са хората, които са я създали и поддържат (Били “място за игра, да се лигавим, да се откъснем от важните неща, които правим, за да се позабавляваме”): Един съвет, по принцип, а не (само) за конкретната компания: бъдете много внимателни, когато ви искат личните данни, защото, както каза някой, ако сте поканен на обяд и няма стол за Вас, значи вие сте ястието. Днес може да ви се струва, че личните ви данни не са кой знае колко ценни. Мнозина хора са жертва на принцип “нямам какво да крия, защото не правя нищо лошо” – той е стар, но много неправилно се интерпретира в Интернет. Често хората не разбират, че дори да няма какво да крият, има начини напълно тривиална информация да бъде използвана за (срещу) тях. И понеже бъдещето е вече тук, съвсем скоро ще се окаже, че невинната смяна на киселото мляко, което човек купува, може да доведе до обаждане от лекарския кабинет. Представете си как хладилникът ви забелязва, че сте започнали да си купувате пълномаслено кисело мляко, което ще значи, че се повишава риска да вдигнете холестерола, което пък води до директна комуникация между хладилника и кабинета на вашия лекар, а ако сте в чужбина, и до вашата застрахователна компания, която може да ви поиска повече пари за здравна осигуровка? Не се смейте, това е напълно възможен сценарий, въпрос не на десетилетия, а на години. Колкото по-рано се замислите за опазване на личните ви данни, толкова по-добре – и за вас, и за децата ви. Не просто да си мислите, но и да действате, когато видите, че някой иска достъп до тези данни. Да действате с мисъл не за днешния ден, а за утрешния, за това какво ще научат за вас самите хората и машините, на които сте дали постоянен достъп до личните си данни. В конкретния случай доверчивите Фейсбук-потребители споделят личните си данни с уеб сайт, който не споделя нищо лично за себе си – нито къде се намира географски, нито кои са хората зад него. Вероятно нашенци биха скочили “на нож”, ако им кажеш, че споделят личните си данни с гадния съсед от другия вход, но ако е с приложение, за което нищо не знаят – няма проблем!?! ______ WHAT PERSONAL INFORMATION DOES VIRALEMON COLLECT? We collect the following types of information from our users: Personal Information You Provide to Us: We may receive and store any information you submit to the Application (or otherwise authorize us to obtain – such as, from (for example) your Facebook account). The types of personal information collected may include your full name, email address, gender, IP address, browser information, username, demographic information, and any other information necessary for us to provide the Application services. Personal Information Collected Automatically: We receive and store certain types of usage related information whenever you interact with Application. For example, Testing-Survley may automatically receive and record information regarding your computer’s IP address, browser information, Facebook user ID, Facebook Page fan status, and URLs accessed. Such information may be shared in aggregate (non-personally identifiable) form with our partners. ** – Текст от страницата “за нас”: For us, it is all about fun. Viralemon is the place to play, fool around a bit, take a break from the most important things that you do and just have some fun. Our serious day job is to make you play. We strive to bring to you the most trending subjects served as games, applications, quizzes or articles. A lot of effort is invested on our end in understanding what you like, what can make you happy, what questions you ask yourself when you open your eyes each morning and then dig up the best answers for you. Our mission is that you will enjoy playing with us, have fun exploring, and share the joy with all your friends.", "date": "2018.02.06", "title": "Вени Марковски: Внимавайте с приложенията във Фейсбук!"}
{"url": "https://www.24chasa.bg/novini/article/6702788", "text": "Земетресение с магнитуд 6,4 е регистрирано на 22 км североизточно от град Хуалиен в Тайван на дълбочина 1 км, съобщи американският геофизичен институт, цитиран от Ройтерс. След труса се е срутил хотел в Хуалиен, съобщи Ройтерс, като се позова на тайванското правителство. Засега не са известни подробности. В неделя в същия район стана земетресение с магнитуд 6,1, предаде БТА.                                                                                                                                                                                                                                                                                                                        ", "date": "2018.02.06", "title": "Земетресение с магнитуд 6,4 срути хотел в Тайван"}
{"url": "https://www.24chasa.bg/novini/article/6702618", "text": "Британски съд отхвърли иск на основателя на \"Уикилийкс\" Джулиан Асандж да отпадне заповедта за задържането му, предадоха Ройтерс и Франс прес. Асандж се укрива в посолството на Еквадор в Лондон от повече от пет години, защото се опасява, че може да бъде екстрадиран в САЩ, предава БТА. Ако напусне посолството, Асандж ще бъде арестуван от британската полиция за неспазване на условията за освобождаване под гаранция през 2012 г. Той не се яви в съда, за да избегне екстрадиране в Швеция, където беше издирван за изнасилване. Шведската прокуратура прекрати разследването по това обвинение, което накара адвокатите на 46-годишния Асандж да поискат да отпадне заповедта за ареста му. Съдът в Лондон обаче прецени, че няма основание за отмяна на британската заповед за задържане на Асандж.", "date": "2018.02.06", "title": "Британски съд отхвърли иск на Асандж да отпадне заповедта за ареста му"}
{"url": "https://www.24chasa.bg/novini/article/6702534", "text": "САЩ заявиха днес, че Северна Корея може би само след месеци ще е способна да нанесе удар с ядрена балистична ракета срещу континенталната им територия, а Пхенян каза, че Вашингтон обмисля изпреварващо нападение срещу него, предаде Ройтерс. Взаимните предупреждения бяха отправени на Конференцията по разоръжаването в Женева, дни след като правителството на американския президент Доналд Тръмп заяви, че ще увеличи ядрения потенциал на САЩ. Само след няколко месеца Северна Корея вероятно ще е в състояние да нанесе удар с балистични ракети с ядрен заряд срещу САЩ, каза американският постоянен представител към конференцията Робърт Уд, предава БТА. Той също така заяви, че арсеналите на Китай и Русия се увеличават. Изказването му бе разкритикувано от делегациите на двете страни. \"Русия, Китай и Северна Корея увеличават своите арсенали, като засилват ролята на ядрените оръжия в своите стратегии за сигурност, а в някои случаи се стремят да разработват нови ядрени способности, за да заплашват другите мирни държави\", каза Уд. Северна Корея обвини САЩ, че се опитват да влошат ситуацията на Корейския полуостров, като \"разполагат големи ядрени активи\" близо до границите й и подготвят почвата за евентуален изпреварващ удар срещу нея. Като се има предвид естеството и мащабът на засиленото американско военно присъствие (в района), това се прави с намерение за нанасяне на изпреварващ удар срещу КНДР, каза севернокорейският дипломат Джу Йон-чхол. \"Американски служители, включително министърът на отбраната и директорът на ЦРУ, многократно са говорили за ядрена и ракетна заплаха от КНДР, за да оправдаят своя аргумент за военен вариант, а в американското правителство се обсъжда нова концепция за т.нар. разкървавен нос, ограничен изпреварващ удар срещу КНДР\", заяви той. Уд отвърна, като каза: \"Ако твърдите, че искате мир, прекратете опитите си с ядрени и балистични ракети и спрете провокативното си поведение и заплахи.\"", "date": "2018.02.06", "title": "САЩ и Северна Корея си размениха предупреждения за ядрени удари"}
{"url": "https://www.24chasa.bg/novini/article/6702526", "text": "Разширяването на ЕС с държави от Западните Балкани през 2025 г. не е срок, а реалистична възможност. Това заяви върховният представител на ЕС по външната политика и сигурността Федерика Могерини на пресконференция по повод приета днес от Европейската комисия стратегия за региона. Географски Западните Балкани принадлежат на Европа. Ясно е, че имаме общо бъдеще в ЕС - това е основното политическо послание в стратегията, представена днес, поясни Могерини. Това важи за всички шест държави от региона. Търговският обмен се увеличава непрестанно, политиките ни са съгласувани, работим заедно в областта на сигурността. Даваме недвусмислена перспектива на основата на достиженията на всяка от тези страни. Всеки ще се присъедини в подходящото време, добави тя. За нас е ясно, че 2025 г. не е срок, а реалистична перспектива за приключване на преговорите - за онези, които са ги започнали и онези, за които това предстои. Очаквам държави от Балканите да започнат преговори в близките месеци, съобщи Могерини. Тя поясни, че през април предстои да бъдат представени докладите за напредъка на всяка от шестте държави. През май е насрочена срещата на държавните и правителствените ръководители на страните от ЕС и от Западните Балкани в София. През юни Съветът на ЕС ще се произнесе по препоръките в докладите, предаде БТА. ЕС никога няма да приеме държава, която не е уредила двустранни спорове, отбеляза еврокомисарят по въпросите на съседството Йоханес Хан. Не само в интерес на Сърбия, а и на Косово е намирането на решение. Това е историческа възможност, коментира той. Искаме да изнесем стабилност, а не да внесем нестабилност, заяви Хан", "date": "2018.02.06", "title": "Федерика Могерини: 2025 г. не е срок за разширяването на ЕС, а възможност"}
{"url": "https://www.24chasa.bg/novini/article/6702566", "text": "Две са компютърните катедри в Технически университет - Варна: „Компютърни науки и технологии” (КНТ) и „Софтуерни и интернет технологии” (СИТ). С десетките си учебни дисциплини, с отлично подготвените преподаватели, с богатата лабораторна база, те са надеждна гаранция за успех на възпитаниците си. Неслучайно катедрите ни са на второ място в рейтинговата система сред 16-те университета в страната с подобно обучение. Третата обучаваща катедра в същото професионално направление е ”Комуникационна техника и технологии”. Най-младата от трите катедри е  . Създадена е преди две години, за да отговори на концепцията на Министерския съвет за насърчаване на обучението на софтуерни специалисти, а учебнят план е изцяло съобразен с международните стандарти за обучение в областта на компютърните технологии. – Студентите не започват при нас с еднакъв старт. Някои притежават нужния талант и едва ли не са се родили с компютърни умения, както се казва. Но други, щом се справят с ползването на Интернет и Фейсбук, със сърфирането, чатенето, смятат, че вече са на „ти” с компютърните знания. Много скоро разбират, че са далеч от действителността. Но те имат своя шанс и се реализират добре, когато са упорити и много се трудят. На талантливите обаче понякога се случва да разчитат на онова, което са усвоили самостоятелно. Някои от тях не се стараят достатъчно и така изостават с усвояването на материята. – Всяко сериозно техническо устройство днес притежава някакъв вид вграден софтуер (embedded software). Той се ползва във всеки автомобил, в битови електроуреди, в медицинските системи и съоръжения (рентгени, камери) и др. Говорим за така наречените зависими от софтуер системи (Software-Intensive Systems). Програмирането за тях е сложно поради многообразието им и поради високите изисквания към вграждания в тях софтуер. Съвременните софтуерни продукти изискват използване на множество технологии и езици за програмиране. Докато в миналото един програмист можеше да овладее отлично даден език за програмиране, днес това е почти невъзможно поради бурното развитие на софтуерните и интернет технологии и вече необходимото непрекъснато обучение и самообучение. Затова всеки, който е решил да се занимава със софтуерно производство, трябва да е готов да се учи цял живот и да се сертифицира. Да е готов да се подготвя изпреварващо, като следи тенденциите в IT сектора и по този начин да може да предвижда доминиращата след година-две технология. Само така ще е конкурентен на пазара на труда. На нас, преподавателите, също ни се налага да се учим цял живот, за да даваме на студентите най-актуалните знания. Затова се профилираме по отделните дисциплини. Не сме взаимозаменяеми поради необхватността на материята. – Причините са - от една страна, „гладът” за софтуер, а от друга – постоянният недостиг и голямото текучество на софтуерни специалисти. Данните сочат, че този проблем е налице в над 60 на сто от софтуерните фирми. Талантливите и трудолюбивите студенти отрано биват привличани от такивафирми и в четвърти курс някои наши студенти дори са на позициите developer и senior developer, което е една висока оценка за подготовката им. При кандидатстване в дадена фирма студентите трябва да покажат нужните знания. Възлага им се достатъчно сложна задача, свързана с използваните от конкретната фирма технологии. Представи ли се добре кандидатът, от фирмата не се интересуват дали е дипломиран или не. Обикновено нашите момчета и момичета започват да работят още в трети курс, но има случаи и във втори, дори в края на първи. Наши възпитаници, завършили магистратура и достигнали високи позиции във фирми, често ме посещават с искания да им посоча успешни студенти, за да бъдат наемани на работа при тях. – По-скоро взаимно се подпомагат. Но въпросът се свежда до добра организация на времето. Ние разрешаваме на работещите студенти да посещават лабораторните упражнения и с други групи, което им позволява да съвместяват работа и обучение без това да ги освобождава от студентските задължения. – Е, не всичко е пари. За нас по-скоро всичко е професия и удовлетворение от постигнатите резултати. Проблемът тук не е в нас, преподаващите от години, а в по-младите, които след време ще трябва да ни заместят. Как ще бъдат мотивирани за това? След министерското решение за чувствително увеличен прием в компютърните специалности, за новата година в катедри КНТ и СИТ вече обучаваме близо 500 първокурсници. Това е голяма, но и позитивна наша отговорност. Всъщност, КНТ е така да се каже, катедрата-майка, функционираща в университета още от 1982 година. А СИТ се натурализира като един вид нейно добавъчно продължение. Ние от двете катедри сме с допълващи се задачи по отношение на учебния процес, което предполага и преливане на преподаватели по различните дисциплини. Ползваме, разбира се, една и съща лабораторна база, която се стараем да пазим, осъвременяваме и обогатяваме. – Достатъчно е да спомена класирането на отбора ни на 29-ата републиканска студентска олимпиада, проведена през миналата година в Русе. Той завоюва първото място сред всички други технически университети. През последните две години спечелихме отборно първите места на националните студентските олимпиади и по компютърна математика във Велико Търново и във Варна. На тях неизменно печелехме освен отборното злато, и по два индивидуални златни медала, плюс индивидуални сребърни, бронзови. Наши възпитаници се представят отлично и на студентските научни сесии. Но не по-малко успешно – и на работните си места в софтуерните фирми, в които работят или практикуват. – Имаме учебни курсове, водени от софтуерни фирми. Например, лабораторният практикум за четвърти курс се провежда от фирма „Адастра”. Тази учебна година фирма „Мостконсулт” се включи в нашия магистърски учебен процес. Сега подготвяме курс по виртуална реалност, който ще се води в лаборатория на катедрата, но с лектори от фирмата. Полезни са и стажовете през трите летни месеца след трети курс. От някои фирми получаваме и финансова подкрепа при организирани от университета олимпиади и научни конференции.", "date": "2018.02.06", "title": "ТУ-Варна в ерата на софтуерните технологии"}
{"url": "https://www.24chasa.bg/novini/article/6702257", "text": "Салах Абдеслам, единственият оцелял терорист от атентатите в Париж през ноември 2015 г., не желае повече да присъства на делото срещу него в Брюксел, започнало вчера. Белгийският съд е потвърдил, че в четвъртък, когато предстои следващото заседание по делото, обвиняемият ще отсъства, съобщиха местни медии. Първоначално се предвиждаше съдът да заседава четири дни - до петък. След като вчера Абдеслам отказа да дава показания, съдът реши, че ще заседава само още веднъж - в четвъртък, предаде БТА. След вчерашното заседание обвиняемият бе върнат в затвор във Франция, на границата с Белгия. Вероятно след решението повече да не се явява пред съда в Брюксел, той ще бъде откаран в затвор край Париж. Там Абдеслам ще очаква началото на делото за участието му в парижките атентати. В Брюксел той е подсъдим за вероятно участие в престрелка с полицаи дни преди да бъде заловен. Във Франция Абдеслам може да получи доживотна присъда по силата на закон, променен година след ударите, в които участва. Разследването установи, че той не се е отказал да се самовзриви в нощта на атентатите, а не е успял да задейства устройството си заради прекъснат проводник. Салах Абдеслам е френски гражданин, роден и живял в Брюксел до датата на атентатите.", "date": "2018.02.06", "title": "Салах Абдеслам повече няма да се върне в Белгия"}
{"url": "https://www.24chasa.bg/novini/article/6702279", "text": "Руското министерство на отбраната е изпратило на Турция молба за съдействие за получаване на отломките от руски самолет Су-25, свален в Сирия, предаде ТАСС. Руски щурмовик Су-25 беше свален от бунтовници във въздушното пространство над Идлиб на 3 февруари, пилотът катапултира, но беше убит в бой с терористите, съобщи руското министерство на отбраната, предава БТА.", "date": "2018.02.06", "title": "Русия иска съдействие от Турция, за да получи отломките от сваления в Сирия самолет"}
{"url": "https://www.24chasa.bg/novini/article/6702219", "text": "Нямаме постъпили жалби за побой над Димитър Зашев, съобщиха от СДВР. По-рано през деня във фейсбук профила си преподавателят в Софийския университет Филип Петров написа, че професорът в катедра \"Културология\" на вуза е починал след побой в Борисовата градина. Колеги на Зашев от университета си спомнят, че е той е бил нападнат преди около година и е бил ударен по главата. Явно обаче не е подал жалба, тъй като в столичното Първо районно управление, което отговаря за Борисовата градина, няма сигнал от професора. Той е починал на 1 февруари. Междувременно Филип Петров изтри публикацията си.", "date": "2018.02.06", "title": "Проф. Димитър Зашев бил бит преди около година, не е подавал жалба"}
{"url": "https://www.24chasa.bg/novini/article/6702302", "text": "Красимир Влахов е подал вече оставка като зам. шеф на Върховния касационен съд (ВКС) и ръководител на Гражданската колегия пред Висшия съдебен съвет (ВСС), научи \"24 часа\". Той обяви това свое намерение по-рано пред медии. Оставката му е депозирана преди час. До драмата със заместника на Лозан Панов се стигна, след като съдийската колегия на ВСС отказа освобождаването му. Желанието на Панов бе мястото на Влахов да бъде заето от съдия Светла Димитрова. След тежки дебати във ВСС, в които имаше в обвинения към Влахов за властолюбие и в обвинения към Панов за унижение на заместника му, съдийската колегия с 10 гласа \"против\" отхвърли предложението за смяна на зам. шефа. Панов получи подкрепа от 4-ма съдебни кадровици. Влахов стана зам. шеф на ВКС през 2012 г. от най-ниското ниво - Софийския районен съд по предложение на бившия шеф на съда Лазар Груев, което ВСС прие. \"Аз съм независим съдия, който не взема решенията си под натиск и който се подчинява само на закона и на собствената си съвет\", казва Влахов в молбата си за освобождаване до ВСС. Той посочва, че се оттегля от поста в отговор на това, че Панов не е успял да защити пред ВСС предложението си за смяна на зам. шеф на ВКС и от уважение към съдия Светла Димитрова. \"Срамувам се да съм част от екипа на човек, който няма съзнанието за висока отговорност, с която го задължава заеманата от него позиция на върха на съдебната власт, който възприема ВКС като трибуна за отправяне на спорни публични послания, без да проявява особен интерес нито към правораздавателната и тълкувателната дейност на съда, нито към хората, които ги осъществяват\", пише в оставката си Влахов по адрес на Панов, без да му споменава името. Критикува го, че занимава обществото с лични страхове, есемеси и части от автомобили. \"Не приемам за нормално състояние липсата на конструктивен работен диалог с другите държавни органи в системата на съдебната власт и зивън нея, в резултат на което все повече изглежда, че ръководството на ВКС е изпаднало в институционална изолация\", категоричен е в становището си до ВСС Влахов. Ако ВСС приеме оставката на Влахов, той ще си остане съдия във ВКС. Панов има и други 2-ма заместници Павлина Панова и Дария Проданова. Те са ръководители на Наказателната и Търговската колегия.", "date": "2018.02.06", "title": "Красимир Влахов хвърли оставка като зам. на ВКС: Срам ме е да съм в екипа на Панов (Документ)"}
{"url": "https://www.24chasa.bg/novini/article/6702317", "text": "Френският президент Еманюел Макрон пристигна днес на двудневна визита на остров Корсика и призова за единство на фона на засилващо се влияние на местните националисти, предаде Асошиейтед прес. Президентът изтъкна приноса на корсиканците за освобождението на Франция през Втората световна война. Това стана на церемония в памет на префекта Клод Ериняк - най-висшия френски държавен представител на острова, убит от националисти преди 20 години. Префектът беше застрелян в корсиканската столица Аячо от сепаратистки активисти, които Макрон нарече терористи и екстремисти. Държавният глава положи цветя под дървото, посадено на площадче, което носи името на убития. Заедно с вдовицата на Ериняк Макрон откри паметна плоча, посветена на префекта. \"Корсика, една горда и достойна земя, беше опетнена от това престъпление. За случилото се тук на 6 февруари 1998 г. няма извинение, няма оправдание, нито обяснение. Един човек беше убит, защото служеше на Републиката\", заяви президентът. Убийството на 60-годишния Ериняк бе връхна точка в насилието на острова, на който живеят около 330 000 души и който е част от Франция от 1768 г. Префектът беше застрелян в гръб с три куршума в главата край театър в Аячо. Убийството потресе Франция. \"Французи се обърнаха срещу нацията си. Те грабнаха оръжие срещу Републиката. Други изгубиха достойнството и дори душата си. Подобно деяние няма нищо общо с т.нар. борба за свобода\", каза Макрон. Вдовицата на префекта подчерта, че съпругът й е бил \"човек на диалога и мира\" и благодари на Макрон, че е почел паметта му и за пореден път е потвърдил ценностите на Френската република. След частен обяд се очаква тази вечер Макрон да се срещне с лидерите на националистите Жил Симеони и Жан-Ги Таламони. Симеони, председател на регионалния парламент, заяви, че визитата на президента е изключително важна в момент, който би могъл да придобие стойността на исторически в понякога сложните отношения между френската държава и Корсика. Хиляди националисти участваха вчера в демонстрация, настоявайки за по-голяма автономия, равен статут на корсиканския език и освобождаване на корсиканските политически затворници, както ги наричат, от затворите в континентална Франция. През декември миналата година корсиканските националисти постигнаха съкрушителна победа на изборите за регионален парламент, надделявайки над младото центристко движение на Макрон и традиционните партии. Корсиканските националисти искат по-голямо самоуправление, но за разлика от мнозина в близката испанска област Каталуния не се стремят към пълна независимост, припомня АП.", "date": "2018.02.06", "title": "Макрон нарече терористи корсикански сепаратисти, убили френски префект"}
{"url": "https://www.24chasa.bg/novini/article/6702334", "text": ": Уважаеми Госпожи и Господа, днес, заедно с колегите ми Йордан Цонев, Хамид Хамид и Велислава Кръстева, внесохме за обсъждане в Народното събрание законопроект за изменение и допълнение на Закона за задължителното депозиране на печатни и други произведения. Внесеният законопроект ще отговори на общественото очакване за максимално прозрачна медийна среда, тъй като предвижда задължително оповестяване на действителната собственост и на непазарното финансиране на всички печатни и електронни медии, включително и на онлайн изданията, чиято роля за информираността на обществото все повече нараства. Законопроектът ще преустанови и спекулациите на определен кръг медии, финансирани основно от подсъдими лица или чуждестранни грантове, че в България медийната среда е непрозрачна и че собствеността в медиите била неясна. Същият кръг от медии, вече повече от десет години непрестанно генерира фалшиви новини за мен и издателския ми бизнес, с единствената цел да манипулира обществото чрез постоянното повтаряне на неистини. Независимо от тенденциозно изграждания ми през годините негативен образ, моята позиция винаги е била ясна и последователна – да разкривам манипулациите и лъжите, като изнасям цялата истина за авторите им и техните зависимости. Истината за участниците в престъпната приватизация, ограбила националния капитал, истината за разграбването на активите, финансирани с парите на вложителите в КТБ, истината за кукловодите на българския преход, оплели държавата чрез икономически зависимости и медийни манипулации, които години наред си бяха присвоили ролята на обществен ментор и целенасочено заблуждаваха хората. Именно тази позиция е в основата и на внесения законопроект. Обществото трябва да знае, кой кое е на медийния пазар и как се финансират медиите. Всеки трябва да може да прецени достоверността и независимостта на информацията и мненията, изразени в медиите, именно през призмата на прозрачната собственост и пазарното икономическо съществуване. Защото не може някои медии да се самообявяват за „независими“, на каквито примери сме свидетели днес, когато крият действителния си собственик или се финансират непазарно и обслужват конюнктурните интереси на своите български или чуждестранни финансови благодетели. Хората, потребители на медийната информация, трябва да знаят това, а участниците на медийния пазар им го дължат.", "date": "2018.02.06", "title": "Пеевски иска медиите задължително да обявяват собствениците и финансирането си"}
{"url": "https://www.24chasa.bg/novini/article/6702349", "text": "Средният осигурителен доход за страната за декември 2017 г. е 888,10 лева, съобщава пресцентърът на Националния осигурителен институт. Средномесечният осигурителен доход за страната за периода от 1 януари до 31 декември 2017 г. е 821,51 лв., се посочва в съобщението. Отбелязва се, че определеният средномесечен осигурителен доход за страната за посочения период служи при изчисляване на размерите на новоотпуснатите пенсии през януари 2018 г., съгласно чл. 70, ал. 2 от Кодекса за социално осигуряване.", "date": "2018.02.06", "title": "Средномесечният осигурителен доход \nза 2017 г. е 821,51 лв."}
{"url": "https://www.24chasa.bg/novini/article/6702326", "text": "Съпругата му, на 61 години, и 10-годишната им внучка са приети с опасност за живота в Клиниката по изгаряния на Военноморската болница във Варна. Директорът на многопрофилната болница в Търговище д-р Иван Светулков съобщи за \"24 часа\", че изгарянията на жената са между 25 и 30 процента, огънят е засегнал лицето. Изгарянията на детето са около 20-25 процента, неговото състояние е малко по-леко, но достатъчно сериозно. Сигналът за пожара е подаден днес в 8,32 часа на тел. 112. Смята се, че нелепият инцидент е причинен от изтичане на газ от газова бутилка. Загиналият мъж се опитал да поправи уплътнението на вентила на бутилката, но в близост до горяща печка на твърдо гориво. Заради искра или по друга причина се стигнало до взрива. Огнеборци от Омуртаг са ликвидирали пожара, а ранените първо са закарани в Спешния център в Търговище, а от там - във Варна. Огънят унищожил мебели и телевизор, опушени са 80 квадратни метра от стените на жилището. Постадала е и част от покрива на къщата - около 2 квадратни метра. По случая е образувано досъдебно производство по член 123, ал. 2 от Наказателния кодекс. Заради смъртта на мъжа разследването се извършва под ръководството на Окръжната прокуратура в Търговище.", "date": "2018.02.06", "title": "Газова бутилка уби дядо в Омуртаг, баба и внучка с опасност за живота (Обзор)"}
{"url": "https://www.24chasa.bg/novini/article/6702289", "text": "34-годишен изнасилвач е освободен от ареста заради бавеща се вече година ДНК-експертиза. Тя е назначена през февруари 2016 година, а в районна прокуратура Кърджали все още не са получили резултата от нея. Срещу Венцислав Д. са повдигнати обвинения за по два случая. Единият е за изнасилване, придружено с грабеж, а вторият за опит за изнасилване и за грабеж. Пестъпленията са извършени в Кърджали. \"Мъжът е освободен от ареста с мярка за неотклонение \"подписка\", потвърди районният прокурор Гергана Колева. Тя допълни, че по закон лице не може да бъде задържано повече от 8 месеца в хода на досъдебното производство. Забавянето в случая е заради липсващата ДНК-експертиза. Венцислав Д. е от Смолянско. От година и половина. Преди това е работел в София и други градове във вътрешността на страната.", "date": "2018.02.06", "title": "Изнасилвач е на свобода заради забавена ДНК-експертиза"}
{"url": "https://www.24chasa.bg/novini/article/6702400", "text": "Британската полиция арестува 21 души днес по време на серия от обиски, предприети срещу членове на мрежа за трафик на хора, предаде Асошиейтед прес. Предполага се, че мрежата е вкарала във Великобритания стотици мигранти през Ламанша. В операцията участваха около 350 полицаи, претърсвания бяха извършени на 20 места в Североизточна Англия, по южното английско крайбрежие и в Лондон. Операцията бе проведена след продължило една година разследване, подпомагано от властите на Франция, Белгия и Холандия, предава БТА. Хората, вкарани в Англия от трафикантите, са били основно иракски кюрди. Представители на властите казаха, че сред предполагаемите трафиканти има членове на кюрдстки организирани престъпни групи. Мигрантите са били вкарвани във Великобритания с камиони и са плащали до 10 000 паунда (14 000 долара) на човек. Шофьорите на камионите били наемани както във Франция, така и във Великобритания По време на операцията около 60 данъчни инспектори са проверили и много автомивки, където се предполага, че може да са били изпрани парите от трафика на мигранти.", "date": "2018.02.06", "title": "21 арестувани за трафик на мигранти във Великобритания"}
{"url": "https://www.24chasa.bg/novini/article/6702410", "text": "Сливенският окръжен съд наложи мярка за неотклонение \"задържане под стража\" на рецидивист за производство и разпространение на наркотици. Това съобщиха от Окръжната прокуратура - Сливен, по чието искане е мярката. Четирийсет и девет годишният Радостин Д. е обвинен, че на 30 януари т.г. в Сливен, при условията на опасен рецидив, без надлежно разрешително, произвел и държал с цел разпространение около 20 г метамфетамин и около 10 г марихуана. У него са открити прекурсори и материали за производството на метамфетамин. Според прокурора обвиняемият може да се укрие или да извърши ново престъпление. Определението на Окръжния съд подлежи на обжалване пред Апелативния съд в Бургас.", "date": "2018.02.06", "title": "Задържаха рецидивист за производство и разпространение на наркотици в Сливен"}
{"url": "https://www.24chasa.bg/novini/article/6702335", "text": "\"Честито, доц. Петрунова! И да ни зарадвате с нови интересни изложби!\" \"Обещавам! Започваме с уникални сакрални реликви. Елате. Изложбата се открива на 7 февруари, каза новият директор. \"24 часа\" пръв поздрави новия директор на Националния исторически музей доц. д-р Бони Петрунова, научавайки резултата от конкурса от Министерството на културата за наследника на проф. Божидар Димитров. Днес излезе класацията, а доц. Петрунова имаше само един конкурент. Доц. Петрунова е известен археолог. За съжаление една от първите й грижи, временно поемайки поста директор на НИМ, когато преди 3 месеца проф. Божидар Димитров се пенсионира, беше да прекрати работата на НИМ със сина й - известен археолог, за да не бъде обвинена в конфликт на интереси. Двамата заедно над 10 години работят по крепостта Лютица, Ивайловградско, където направиха невероятно любопитни разкрития.", "date": "2018.02.06", "title": "Доц. Бони Петрунова е новият директор на Националния исторически музей"}
{"url": "https://www.24chasa.bg/novini/article/6702461", "text": "Сръбският министър на отбраната Александър Вулин заяви, че страната му трябва да иска споразумение за предаване на територия от съседно Косово, за да се сложи край на спора, който спира влизането на Сърбия в Европейския съюз, предава Reuters. Сърбия отказва да признае независимостта на Косово, което е нейна бивша провинция и дом на 120 хил. етнически сърби, въпреки натиска от Брюксел двете страни да подобрят отношенията си като условие за членство в ЕС. По време на кръгла маса в Косово Вулин не уточни коя част от страната смята, че трябва да бъде разделена, но и предишни подобни призиви сочат към северната му част, предава \"Фокус\".  Отделено от останалата част от страната от река Ибър, Северно Косово е дом на около 50 хил. етнически сърби, които се противят на Прищина и все още смятат, че тяхното правителство е в Белград. „В Косово трябва да се установи постоянно и твърдо определяне на границите между сърбите и албанците“, заяви Вулин. По-рано и външният министър Ивица Дачич предлагаше разделяне като възможно решение на териториалния спор, но това не е официалната правителствена политика. Според споразумение, сключено с помощта на ЕС, и Белград, и Прищина се съгласиха да дадат на сръбските общини в Косово повече автономия и да се предостави защитен статут на православните манастири. Повечето косовски албанци са против подобни мерки, страхувайки се от влиянието на Сърбия. Белград е на мнение, че Прищина не спазва споразумението.", "date": "2018.02.06", "title": "Александър Вулин: Белград трябва да иска споразумение за предаване на територия от Косово"}
{"url": "https://www.24chasa.bg/novini/article/6702466", "text": "Замърсяването на българското Черноморие с микропластмаса е сходно с това в Балтийско море и северозападното Средиземноморие - едни от най-замърсените водни басейни в света. Това е един от основните изводи от изследване на замърсяването в района, извършено през изминалата година, като част от кампанията на \"Грийнпийс\" - България за намаляване на пластмасовото замърсяване \"Свободни от пластмаса\", съобщиха от неправителствената организация. Изчисленията са показали, че през август 2017 г. в изследвания район между Бургас и нос Калиакра микропластмасовите елементи са наброявали средно 429 000 частици на квадратен километър. Спoред събраните данни, най-голям дял от микропластмасите, намерени при проучването, имат влакната - вероятно остатъци от въжета и мрежи. Замърсяването с микропластмаси е най-силно в района на нос Калиакра и при устието на река Камчия, предаде БТА. Що се отнася до замърсяването с плаващи морски отпадъци като цяло, резултатите показват, че то е съпоставимо с това в румънската акватория на Черно море или по тихоокеанските води край бреговете на Чили. Количествата са най-големи в района на Варна и нос Емине. Автори на изследването са учени от Института по биоразнообразие и екосистемни изследвания при БАН. Теренното проучване е извършено от борда на кораба \"Rainbow Warrior\" в три дни, между 8 и 10 август 2017 г. и е изпълнено съвместно с активисти и доброволци на \"Грийнпийс\". Данните са получени, чрез събиране и категоризиране на проби и наблюдение на водната повърхност, изпълнени според насоките в Рамковата директива за морска стратегия на ЕС. Общото морско замърсяване е разделено на седем основни категории: изкуствени полимери /пластмаси/, гума, текстил, хартия или картон, обработено дърво и метал. Резултатите показват, че най-висок дял имат пластмасите /90 - 100 процента/. Сортирането на отделните проби е извършено според техните размери, тегло, тип на намерените предмети, изменения в цвета или формата /които показват престоя им във водата/. Авторите на изследването са препоръчали подобни проучвания да продължават да се правят по цялата брегова линия и в различни сезони, за да може, да се добие още по-добра представа за нивата на замърсяване на Черно море.", "date": "2018.02.06", "title": "Българското Черноморие мръсно, колкото някои от най-замърсените морета в света"}
{"url": "https://www.24chasa.bg/novini/article/6702458", "text": "Изумително „инженерно“ решение вгради уличен осветителен стълб в новострояща се къща в Арман махала, предаде  За резултата от „високото“ ниво на представителя на Гилдията на зидарите алармира кметът на район „Северен“ Ральо Ралев. \"След 6 години стаж като кмет мислих, че няма какво да ме изненада, но уви, злият гений на тези хора не спи\", написа кмета във фейсбук. Подчинени на началника на Трето районно управление Никола Симов са подали сигнала за архитектурния „шедьовър“. От кметството на „Северен“ увериха, че ще бъдат взети незабавни мерки за прекратяване и премахване на строежа.", "date": "2018.02.06", "title": "Вградиха улично осветление в новострояща се къща в Пловдив"}
{"url": "https://www.24chasa.bg/novini/article/6702478", "text": "Равенството на държавите, гражданите и възможностите е важно за изграждането на бъдещето на Европа и за доверието в европейския проект, изтъкна хърватският премиер Андрей Пленкович в реч по време на пленарно заседание на Европейския парламент, предаде агенция Хина. По думите му силен ЕС означава на първо място силни страни членки, както и силни европейски институции, които работят в съответствие с правомощията си за благото на всички граждани на ЕС, предава БТА. Коментирайки начините за това как Европейският съюз да бъде направен по-силен, по-сигурен и по-проспериращ, хърватският премиер подчерта важността на по-нататъшно разширяване на ЕС след излизането на Великобритания. Той добави, че ЕС продължава да бъде общност, към която много страни се стремят да се присъединят - от Западните Балкани до Турция - и отбеляза, че освен шестте съседки на Хърватия, ЕС някой ден ще иска да види и Украйна в своите редици. Пленкович напомни, че днес Европейската комисия трябва да представи новата си стратегия за разширяване със Западните Балкани и призова за специално внимание към Босна и Херцеговина - страна, която, по думите му, е имала трудно минало, също като Хърватия. Хърватският премиер изтъкна също така, че защитата на външните граници на ЕС е една от най-важните задачи. Хърватия вече допринася за защитата на външните граници на ЕС и нашият следващ приоритет е присъединяване към Шенгенската зона, като в този контекст ние подкрепяме и присъединяването на България и Румъния, посочи Пленкович.", "date": "2018.02.06", "title": "Хърватия: Равенството на държавите, гражданите и възможностите е важно за бъдещето на Европа"}
{"url": "https://www.24chasa.bg/novini/article/6701810", "text": "Главната забележителност на френската столица - Айфеловата кула - бе временно затворена за туристически посещения заради очаквания в района на Париж обилен снеговалеж, се казва в днешно съобщение на официалния й сайт, цитирано от ТАСС. Само посетители, които имат резервации за ресторантите на кулата, могат да отидат там, се казва в съобщението, предаде БТА. Според последни данни от френската метеорологична служба \"Метео-Франс\" в 14 департамента на Франция заради предстоящия снеговалеж и очакваните заледявания е обявена оранжева (предпоследна) степен на метеорологична тревога. Освен снега, в столичния район Ил дьо Франс се очакват и силни ветрове с пориви до 11 м в секунда.", "date": "2018.02.06", "title": "Затвориха Айфеловата кула заради очакван обилен сняг, заледяване и ветрове"}
{"url": "https://www.24chasa.bg/novini/article/6701822", "text": "Жесток побой нанесоха трима младежи над свой връстник в Русе в района на мола. Това стана ясно от клип, изпратен от зрител до  . На него се вижда как три момчета нападат друг тийнейджър и го пребиват от бой. Особена жестокост проявява едното от тях като рита в главата неведнъж поваления на земята младеж. Същият преди това се изплюва отгоре му и отправя нецензурни думи към него.                                                                                                                                                                                                                                                                                                                       ", "date": "2018.02.06", "title": "Трима младежи пребиха жестоко свой връстник в Русе (Видео 18+)"}
{"url": "https://www.24chasa.bg/novini/article/6701832", "text": "Само няколко седмици след като американски експерти публикуваха доклад, според който електронните цигари не вредят толкова на здравето, колкото тютюнопушенето, със същото становище излязоха и британски специалисти, цитирани от Ройтерс, съобщи БТА. За разлика от пушенето, електронните цигари крият незначителен риск за здравето, смятат експерти от организацията Пъблик хелт Ингланд, която е проучила редица доказателства в подкрепа на твърдението. В доклада на британските специалисти се посочва, че електронните цигари помагат на около 20 000 пушачи в страната годишно да се преборят с вредния порок. Авторите на доклада също така отчитат \"масово обществено неразбиране\" по отношение на никотина - под десет процента от хората са наясно, че сериозните вреди от тютюнопушенето не се причиняват от алкалоида. Направеният от британските експерти анализ освен това не подкрепя опасенията, че електронните цигари предразполагат младите хора към същинско тютюнопушене. \"Трагично ще е, ако хиляди пушачи, които могат да се преборят с вредния порок с помощта на електронните цигари, пропуснат тази възможност заради погрешни представи за тяхната безопасност\", отбелязват авторите на доклада. Само преди няколко седмици американската Национална академия на науките и медицината публикува доклад, базиран върху стотици изследвания. В него експертите също изтъкнаха, че вредата от електронните цигари е значително по-малка в сравнение с редовното тютюнопушене, както и че те могат да помогнат за отказване от порока. Британските експерти отправят призив към пушачите да преминат на електронни цигари, за да се опитат в името на здравето си да се откажат от тютюнопушенето. Експертите допълват, че ключова за справяне с проблема е и професионалната помощ.", "date": "2018.02.06", "title": "Британски здравни експерти зоват\nпушачите да минат на електронни цигари"}
{"url": "https://www.24chasa.bg/novini/article/6701862", "text": "САЩ работят срещу интересите на Турция, Иран и може би Русия в Северна Сирия, където изпращат военни доставки в район, контролиран от доминирани от кюрдите сили, заяви днес турският президент Реджеп Тайип Ердоган, предаде Ройтерс. Ако САЩ заявят, че изпращат 5000 камиона и 2000 транспортни самолета с оръжия за борба срещу \"Ислямска държава\", ние не вярваме на това, заяви Ердоган пред членове на управляващата Партия на справедливостта и развитието в парламента, предава БТА.  Това означава, че вероятно си правите сметки срещу Турция и Иран, и може би Русия, каза той, повтаряйки призива към американските войски да се изтеглят от сирийския град Манбидж.", "date": "2018.02.06", "title": "Ердоган: САЩ работят срещу интересите на Турция, Иран и Русия в Северна Сирия"}
{"url": "https://www.24chasa.bg/novini/article/6701863", "text": "Д-р инж. Иван Митев е новият изпълнителен директор на Българската минно-геоложка камара, съобщиха от браншовата организация, цитирана от БТА. Митев е магистър по инженерна геология и има докторантура в областта на подземното строителство. Към момента е главен асистент в Минно-геоложки университет \"Св. Иван Рилски\" в катедра \"Подземно строителство\". Освен с преподавателска дейност, професионалният му опит е свързан с участие в научно-изследователски колективи в направления: \"Проучване, добив и преработка на полезни изкопаеми\" и \"Архитектура, строителство и геодезия\". Притежава професионален опит като проектант и ръководител на проучвателно-проектантски колективи при изготвяне на инвестиционни проекти в областите \"Подземно строителство\", \"Геотехника\", \"Строителството на сгради и съоръжения\" и \"Енергийна ефективност\". Българската минно-геоложка камара е браншова организация, която обединява 100 дружества и организации от осем подбранша: \"Добив на метални полезни изкопаеми\", \"Добив на неметални полезни изкопаеми - индустриални материали\", \"Добив на нефт и природен газ\", \"Въгледобив /твърди горива/\", \"Добив на инертни и строителни материали\", \"Добив на скалнооблицовъчни материали\", \"Геология\", \"Обслужващи бранша дейности - наука, инженеринг, минно строителство, търговия и др.\". Членовете на БМГК формират близо 5 процента от брутния вътрешен продукт на страната, работни места за 30 хил. души и чрез други, свързани с тях дейности, на още 120 хил. души. Една от централните инициативи, които БМГК ще организира през май, е Европейският минен бизнес форум - събитие, което фокусира тенденциите в минната индустрия на европейско и национално равнище. Тази година форумът се провежда като част от събитията включени в председателството на България на Съвета на Европа.", "date": "2018.02.06", "title": "Иван Митев е новият шеф на Българската минно-геоложка камара"}
{"url": "https://www.24chasa.bg/novini/article/6701866", "text": "В рамките на работното си посещение в САЩ, председателят на Комисията по вътрешна сигурност и обществен ред и председател на ПГ на ГЕРБ Цветан Цветанов разговаря със зам.-помощник държавния секретар на страната Матю Палмър. По време на срещата в Държавния департамент на САЩ във Вашингтон бяха обсъдени въпроси на глобалната и регионалната сигурност. Това съобщиха от пресцентъра на ПП ГЕРБ. Цветан Цветанов запозна американската страна с приоритетите на Българското председателство на Съвета на ЕС, както и с произтичащите ангажименти на българския парламент в тази сфера. Беше обърнато специално внимание на парламентарното измерение на председателството и по-специално на предстоящата в средата на март среща в София по въпросите на правоохраната. И двете страни бяха единодушни, че европейската перспектива пред страните от Западните Балкани е от изключителна важност за сигурността на региона и единствено по пътя на взаимното сътрудничество могат да бъдат постигнати трайни и необратими резултати на демократичните процеси. Матю Палмър приветства подписването на Договора за приятелство, добросъседство и сътрудничество между Република България и Република Македония, като посочи, че това е пътят пред държавите от региона. По-късно през деня Цветанов проведе политически срещи и в централата на Националния демократически институт във Вашингтон. Председателят на парламентарната група на ГЕРБ разговаря със старши директора за Централна и Източна Европа Робърт Бенджамин и с програмния директор за Централна и Източна Европа Кент Фогг. Те обсъдиха регионалното сътрудничество, в това число и засилването на сътрудничеството с партиите от “център-дясно” от страните от Западните Балкани.  Цветан Цветанов е във Вашингтон (САЩ) за участие в Националната молитвена закуска при президента Доналд Тръмп.", "date": "2018.02.06", "title": "Цветанов се срещна със зам.-помощник държавния секретар на САЩ (Снимки)"}
{"url": "https://www.24chasa.bg/novini/article/6701901", "text": "Почина българският философ, преводач и поет проф. Димитър Зашев вследствие на травми от побой в Борисова Градина. Това написа във фейсбук преподавателят в Софийския университет Филип Петров. \"Освен многобройните си трудове, които няма как да изброявам, защото и не познавам в детайли, това с което ще бъде запомнен завинаги е превода на Мартин Хайдегер \"Битие и време\" на български език. Който е чел нещо от Хайдегер ще знае, че това не е някаква обикновена техническа задача на човек, който познава езика - това е епичен труд сам по себе си. Мир на праха му\", пише още той. Първоначалната информация, че кончината на проф. Зашев има общо с нанесен му побой по-късно беше опровергана от негови близки и колеги. Оказа се, че философът е починал от инсулт. По-късно и самият Филип Петров промени поста си във фейсбук и се извини за невярната информация за причината за трагедията. Той написа: П.П. Без да съм желал, статията е станала \"viral\", а по непроверена информация бях написал вероятно невярна причина за трагедията. Просто препредадох думи на човек, който ми го каза, без да имам начин да го проверя. Кой му е казал на него, не знам - развален телефон. До журналистите - не трябваше да ме цитирате - не съм надежден източник. Моля не пускайте веднага статии и репортажи на базата на някаква драсканица на човек във Фейсбук. Това са социалните мрежи, затова проверявайте си информацията от достоверни източници преди да пишете. Може да се изложих много в личен план, но пък има и едно хубаво нещо в случая - името на професора се спомена и се цитираха част от трудовете му. Рядкост е в медиите да се чуе името на хора като Хайдегер и да се рекламират стихосбирки и трудове на български философи.   Димитър Зашев е роден на 31 юли 1948 г. в София, завършва Философия в СУ \"Св. Климент Охридски\" и защитава докторска теза по История на философията в Лайпцигския университет. Преподавател е в катедра \"Културология\" на СУ, както и в Националната художествена академия по История на естетиката. Автор е на десетки публикации, две философски книги и две стихосбирки. Синът на професора Йосиф Зашев по-късно писа на \"24 часа\": \"Тъжно ми е, че се пишат такива неща по медиите, в този тежък за семейството ми момент. През декември 2017, баща ми Димитър Зашев внезапно получава мозъчен кръвоизлив и бива спешно приет във Военномедицинска Академия. След 2-месечно интензивно лечение, Димитър издъхна на 1 февруари 2018. Побой не е имало. Писах на повечето медии - някои промениха текста, други - не.\"", "date": "2018.02.06", "title": "Починал е философът проф. Димитър Зашев, превел Хайдегер (Обновена)"}
{"url": "https://www.24chasa.bg/novini/article/6701934", "text": "Столични полицаи задържаха четирима мъже в момент на разкомплектоване на краден автомобил. Това съобщиха от пресцентъра на МВР. На 4 февруари в полицията е получен сигнал за противозаконно отнет лек автомобил „БМВ Х 1“. В хода на незабавно предприетите оперативно-издирвателни действия от служители на сектор „Престъпления свързани с МПС“- СДВР, открадната кола била установена в автоморга на бул. „Св. Климент Охридски“. В момент на разкомплектоване на автомобила на адреса са задържани Х.Т./42г./, известен като „Ицо Турчина“, активен криминален контингент по линия „противозаконно отнемане“, В.Т./49г/, И.И./39г./ и К.И./30г./, всички от София. В непосредствена близост да автоморгата е задържана и 35-годишна жена, чиято задача била да наблюдава за евентуално приближаване на полицаи или други нежелани посетители. При последвалите процесуално-следствени действия в автоморгата полицаите намерили и иззели части от разкомплектования краден автомобил, регистрационните му табели, изрязана планка с набита рама, техническо средство за заглушаване на сигнали тип „тапа“, множество автоключове. В автомобилите на двама от мъжете били открити и иззети компютър и техническо средство за привеждане на автомобили в движение, както и незаконно притежаван газов пистолет. След доклад на събраните материали в Софийска районна прокуратура Х.Т. и В. Т. са привлечени като обвиняеми за престъпление по чл. 215 от НК и са им наложени мерки за неотклонение „задържане под стража“ за срок до 72 часа.", "date": "2018.02.06", "title": "Задържаха 4-има мъже в момента, в който разкомплектовали крадена кола в София"}
{"url": "https://www.24chasa.bg/novini/article/6702067", "text": "При специализирана операция, извършена на територията на Пловдивска област, полицията е задържала пет лица, двама от които за притежание на наркотици, а останалите трима за шофирани след употреба на алкохол и дрога. Срещу тях са образувани бързи полицейски производства. Това съобщиха от пресцентъра на ОД на МВР - Пловдив. В Пловдив в акцията са участвали екипи на Четвърто РУ и сектор \"Специализирани полицейски сили\", които са проверили 59 лица, 21 автомобила и 2 търговски обекта. На територията на община Асеновград са били инспектирани 309 души, 139 автомобила, 21 питейни заведения, игрални зали, места за подслон и две частни охранителни фирми. Издадени са 15 акта по Закона за български документи за самоличност и два предупредителни протокола по Закона за МВР. По линия на пътния контрол са съставени по 11 акта и глоби с фиш. В Карлово са извършени проверки на 119 лица, 51 автомобила, 14 търговски обекта. Съставени са 12 акта по законите за МВР и българските лични документи, 4 акта и 2 глоби с фиш по Закона за движение по пътищата. Издадени са 4 констативни протокола.", "date": "2018.02.06", "title": "В Пловдив задържаха 2-ма с наркотици, други трима за шофиране пияни и дрогирани"}
{"url": "https://www.24chasa.bg/novini/article/6702075", "text": "Република Македония ще започне официално преговори за присъединяване към ЕС през следващата 2019 година. Това пише в стратегията на ЕС за разширяване, която днес ще бъде представена от Върховния комисар по въпросите на външната политика и сигурността Федерика Могерини и комисаря по разширяване Йоханес Хан в Страсбург., предава   През следващата година трябва да се стигне до пълна нормализация на отношенията между Сърбия и Косово. През 2023 година се очаква Сърбия и Черна гора да приключат с преговорите, а същата година Босна и Херцеговина да започне преговорите за присъединяване. През 2024 година Сърбия и Черна гора се очаква да подпишат Договор за членство и през следващата 2025а това да стане факт.", "date": "2018.02.06", "title": "Македония започва преговори за членство в ЕС догодина"}
{"url": "https://www.24chasa.bg/novini/article/6702068", "text": "Русия има суверенно право да решава къде да разполага военни ресурси на своя територия, заяви днес Дмитрий Песков, говорителят на президента Владимир Путин, цитиран от Ройтерс и ТАСС. Вчера високопоставен руски депутат, председателят на комисията за отбрана в Държавната дума Владимир Шаманов, каза, че страната му е разположила в Калининградска област, анклав между Полша, Литва и Балтийски море, усъвършенствани ракетни комплекси \"Искандер\", които могат да носят ядрен заряд, предава БТА.  В разговор с репортери днес Песков отказа да потвърди тази информация. Той обаче отбеляза, че Руската федерация има суверенно право да разполага военни ресурси на своя територия. \"Русия никога не е заплашвала никого и не заплашва никого. Естествено, Русия има това суверенно право (да разполага оръжия на своя територия). Това едва ли трябва да е причина някой да се безпокои\", каза говорителят на Путин.", "date": "2018.02.06", "title": "Кремъл: Русия има суверенно право да разполага оръжия на своя територия"}
{"url": "https://www.24chasa.bg/novini/article/6702082", "text": "Министър-председателят на България Бойко Борисов и премиерът на Холандия Марк Рюте имаха своята първа среща преди 7 години в Хага - по време на организираната от Българска телеграфна агенция Седма световна среща на българските медии, която се състоя от 25 до 29 май 2011 г. в Холандия. Двамата ще обсъждат тази вечер в София ефективното управление и контрол на външните граници на Европейския съюз и ключовото им значение за сигурността на ЕС. Те ще разгледат и темата за разширяването на Шенгенското пространство, както и други актуални теми от двустранните отношения и европейския дневен ред. Очаква се Рюте да обърне позицията си за приемането на България в Шенген. В момента Холандия се смята за най-твърдия противник България да стане част от това пространство. Снимките ни бяха предоставени от БТА.", "date": "2018.02.06", "title": "Вижте как се запознаха Бойко Борисов и Марк Рюте преди 7 години"}
{"url": "https://www.24chasa.bg/novini/article/6702109", "text": "Полицията в Русе се е самосезирала по повод на   Това съобщи говорителят на областната дирекция на МВР в крайдунавския град Даниела Малчева, цитирана от БТА. На кадрите се вижда как няколко младежи нанасят побой на друг, като се твърди, че случаят е от миналата седмица. Малчева заяви, че в полицията до момента не е постъпвал сигнал за подобен инцидент в посочения период. Случаят тепърва ще се изяснява.", "date": "2018.02.06", "title": "Полицията в Русе се самосезира за клипа със зверски пребитото момче в града"}
{"url": "https://www.24chasa.bg/novini/article/6702110", "text": "През 2016 г. аутсорсинг индустрията е допринесла за формирането на 3,6 на сто от БВП на България, което е 1,5 млрд. евро. Очакванията са до 2020 г. оборотът му да се увеличи до 2,5 млрд. евро или 4,2 на сто като дял от икономиката. Тези данни изнесоха на пресконференция в БТА днес от Столичната общинска агенция за приватизация и инвестиции и Българската аутсорсинг асоциация /БАА/. Индустрията е сред водещите данъкоплатци в България с дял през 2016 г. от 1,5 от всички данъци, платени в икономиката. Компаниите харчат средно 0,9 на сто от оперативните си приходи за данъци, посочи Пламен Цеков - член на УС на Българската аутсорсинг асоциация. Той каза още, че аутсорсинг индустрията генерира 6,5 на сто от общите разходи за заплати и представлява 5 процента от всички социално осигурителни вноски, платени в икономиката през 2016 г., а през следващите 4 години се очаква тези показатели да се удвоят. Заетите в индустрията са близо 48 хил. служители до преди година, а до 2020 г. очакванията са броят на служителите на пълно работно време да надхвърли 62 500 души. Към момента 80 на сто от индустрията работи на територията на София, но се подготвят още три центъра - в Пловдив, Варна и Бургас, каза Владимир Данаилов - главен изпълнителен директор на Столичната общинска агенция за приватизация и инвестиции. Очакваният оборот до 2020 г. от този бизнес е 2,5 млрд. лева. Според Данаилов делът на ИТ и софтуерните специалисти и заетите в аутсорсинга на бизнес процесите постепенно намалява, поради припокриването на дейности, извършвани от компаниите. Наблюдавала се и специализация на пазара в областта на аутсорсинга на финансови и счетоводни услуги или такива по управлението на човешки ресурси. Проучванията сред 389 компании на бизнес процеси и аутсорсинг на информационни технологии водят до заключението, че аутсорсингът е печеливш сектор, но основен проблем и при него е недостигът на квалифициран персонал, който да поеме по-сложни и комплексни проекти, с повече специализация и добавена стойност. За сега основно в аутсорсинг компаниите работят българи - над 70 на сто, за сметка на чужденците - около 10-15 на сто. При заплащането няма дискриминация, казаха специалистите. Българската аутсорсинг асоциация обединява компании от всички свери на аутсорсинг индустрията, а целите й са да утвърди Българи като водеща световна аутсорсинг дестинация и предпочитан надежден партньор, каза Пламен Цеков.", "date": "2018.02.06", "title": "Очаква се делът на аутсорсинг индустрията до 2020 г.  да достигне 2,5 млрд. евро"}
{"url": "https://www.24chasa.bg/novini/article/6702113", "text": "Сърбия и Черна гора може би ще могат да се присъединят към Европейския съюз до 2025 година, заяви днес председателят на Европейската комисия Жан-Клод Юнкер, отбелязвайки, че \"индикативната дата\" има за цел да окуражи страните към присъединяване, предаде ДПА, цитирана от БТА.  Юнкер говори пред Европейския парламент само часове преди Европейската комисия да оповести новата си стратегия за Западните Балкани с оглед на интегрирането на шест страни от региона - Сърбия, Босна и Херцеговина, Черна гора, Косово, Македония и Албания. От тези страни ЕС смята Сърбия и Черна гора за най-напреднали в присъединяването и новата стратегия се очаква да постави пред тях 2025 г. като дата за присъединяване, ако изпълнят всички критерии. Това е индикативна дата, дата, която да окуражи заинтересованите последователно да движат нещата, каза Юнкер. Той отбеляза, че ЕС трябва да помогне на страните от Западните Балкани да се движат към присъединяване. Всички са все още далеч от изпълнение на критериите, заяви Юнкер. Но ние трябва да протегнем ръце към нашите партньори в Западните Балкани, ние трябва да им помогнем да поемат по този труден път, каза той. Юнкер също предупреди, че страните кандидатки трябва да решат своите гранични конфликти преди да могат да се присъединят към ЕС. Блокът все още има работа с граничния спор между членките Словения и Хърватия. Това няма да се случи втори път. Не с мен, заяви Юнкер. Тези проблеми трябва да бъдат решени преди присъединяването или няма да има бъдещи присъединявания, каза Юнкер.", "date": "2018.02.06", "title": "Юнкер: Сърбия и Черна гора може би ще могат да влязат в ЕС до 2025 г."}
{"url": "https://www.24chasa.bg/novini/article/6702136", "text": "С опасност за живота е 5-годишното дете, пострадало на ски писта в Пампорово. Това съобщи за„Фокус” говорителят на УМБАЛ „Св. Георги” - Пловдив. То е в тежка кома, на командно дишане и е настанено в Интензивно отделение на Клиниката по детска хирургия. Детето е било докарано с тежка мозъчно черепна травма. Инцидентът е станал вчера, около 13.00 часа. Сноубордист е ударил детето в района на писта Снежанка в Пампорово, докато с учител се е учило да кара ски. Детето е от Русия и е било с родителите си.", "date": "2018.02.06", "title": "С опасност за живота е детето, ударено от сноубордист в Пампорово (Обновена)"}
{"url": "https://www.24chasa.bg/novini/article/6701513", "text": "Дипломатическите отношения между Анкара и Амстердам не са замразени, уверява от страниците на в. \"Хюриет дейли нюз\" турският вицепремиер и говорител на правителството Бекир Боздаг във връзка с  На пресконференция вчера Боздаг заяви, че Холандия няма посланик в Анкара през последната година. \"Те съобщиха, че официално изтеглят несъществуващ посланик\", посочи турският вицепремиер. \"Това не е новина за нас. Тази декларация е известна. Въпреки това дипломатическите отношения между Холандия и Турция не са замразени\", уточни говорителят на турското правителство и допълни, че отношенията остават на ниво шарже д'афер, предава БТА. \"Хюриет дейли нюз\" съобщава, че Турция и Холандия са прекъснали преговорите за нормализиране на двустранните отношения. Това е станало, след като Холандия е отхвърлила турско искане за извинение към министъра на семейството и социалните въпроси. Преди важния референдум в Турция през април 2017 г. за преминаване към президентска форма на управление, холандските власти експулсираха от Ротердам турския министър на семейството и социалните въпроси Фатма Бетюл Саян Кая, като не й разрешиха да говори пред турската общност в Холандия. Освен това холандските власти отмениха разрешение за полет на самолет, в който пътуваше външният министър Мевлют Чавушоглу. На централно и местно равнище холандските власти ограничиха провеждането на митинги, организирани от турци в подкрепа на конституционните промени, припомня \"Хюриет дейли нюз\". Турски официален представител, пожелал анонимност, е заявил пред изданието, че турската страна е искала холандските власти \"да направят стъпка, която да компенсира тяхното отношение\" към министъра на семейството и социалните въпроси. Според турската страна отношението на холандските власти е в нарушение на дипломатическите конвенции. Холандската страна твърди, че Фатма Бетюл Саян Кая няма дипломатически имунитет и не е субект на дипломатическите конвенции. В изявление вчера холандското външно министерство посочи, че Холандия и Турция са водили разговори на различни равнища, но към момента тези разговори не са предложили перспектива за нормализиране на отношенията. Затова холандското правителство е решило официално да изтегли посланика си от Турция, както и да не издава разрешение на новия турски посланик в Холандия да поеме задълженията си там. Холандски дипломат е изразил разочарование от това развитие на нещата, което по думите му е против \"400-годишната история на приятелство\" между двете страни, пише още \"Хюриет дейли нюз\". Холандският дипломат е казал още, че посланикът на страната в Турция ще бъде назначен на друго място, след като не е бил в състояние да се върне към задълженията си в Анкара близо година. \"Повече от 10 месеца един от нашите най-високопоставени дипломати не бе в състояние да отиде в страната, в която е изпратен на работа. Решението е свързано с назначаването на нашия ценен член на друго място\", казал холандският дипломат. Анадолската агенция цитира говорителя на турското външно министерство Хами Аксой да казва, че Анкара ще води разговори с Амстердам, ако Холандия предприеме конкретни стъпки за нормализиране на отношенията. \"На този етап, ако Холандия покаже желание да предприеме конкретни стъпки към нормализация, Турция е готова да обсъди отношенията между двете страни\", каза говорителят на турското МВнР.", "date": "2018.02.06", "title": "Турция: Дипломатическите отношения между Анкара и Амстердам не са замразени"}
{"url": "https://www.24chasa.bg/novini/article/6701556", "text": "Руската ЦИК регистрира днес като кандидат за президентските избори през март действащия държавен глава Владимир Путин, подал заявка за участие като независим кандидат, съобщи ТАСС. Удостоверението от ЦИК бе връчено на Сергей Кабишев, главния юрист на изборния щаб на Путин, предаде БТА.  Като независим кандидат сегашният лидер бе длъжен да представи най-малко 300 000 подписа в своя подкрепа. От представените 314 837 подписа 232 бяха признати от ЦИК за невалидни; недостоверни не бяха открити, уточни Александър Клюкин, член на комисията. Путин е третият кандидат, регистриран от ЦИК, след лидера на руските либералдемократи Владимир Жириновски и кандидата на комунистите Павел Грудинин. Двамата са излъчени от парламентарни сили и съответно са освободени от изискването за събиране на подписи в своя подкрепа. ЦИК се очаква да вземе решения по молбите за регистрация на още петима претенденти за висшия пост.", "date": "2018.02.06", "title": "Руската ЦИК регистрира днес Путин като кандидат-президент"}
{"url": "https://www.24chasa.bg/novini/article/6701582", "text": "Свидетели по делото за атентата на летището в Бургас през 2012 твърдят, че до деня на инцидента нямало засилени проверки за сигурност. Пред спецсъда те разказаха, че след инцидента охраната била коренно различна, предаде БТА. Данка Ганева била екскурзовод. Спомни си, че в деня на атентата отишли на летището с колеги, за да посрещат 4 автобуса с туристи от Израел. Когато туристите започнали да излизат от летището, била близо до автобуса, който карал Мустафа Кьосов, загиналият при атентата шофьор. За самия взрив Ганева не си спомняла нищо. След взрива се озовала на земята, а неин колега се опитал да я вдигне. След атентата на летището започнали по-сериозни проверки, а преди това не е имало. Не си спомни неин колега или познат да е бил щателно проверен на летището. След атентата дори за всички туристи от Израел имало отделен коридор за излизане от летището. Освен това нямало и контрол кой какъв багаж от туристите слага в автобусите. Така теоретично човек можело да сложи багаж в автобус и да отиде в друга посока. Година по-късно Ганева се върнала на работа. Явор Костов работел в рент-а-кар компания. Спомни си, че се чул тътен, а след това имало силно задимяване. Започнала евакуация. До деня на атентата нямало засилени проверки, след инцидента нещата се променили. Не му направило впечатление поведението на един от заподозрените за атентата. Минавали около 3 милиона туристи годишно, \"няма как да ни прави впечатление багажът на един или друг\", заяви Костов.", "date": "2018.02.06", "title": "Свидетели за атентата в Сарафово: До деня на инцидента нямаше засилени проверки"}
{"url": "https://www.24chasa.bg/novini/article/6701598", "text": "Да има високо ниво на обучение на кадрите, които работят в пряк контакт с потребителите, препоръча председателят на Комисията за защита на потребителите (КЗП) Димитър Маргаритов. Той изрази мнение, че понякога именно поради некоректна комуникация при представянето на офертите впоследствие се стига до проблеми. Това съобщиха от пресцентъра на КЗП. \"Това би могло да бъде решено, когато мениджмънтът има воля и яснота, че при срещата лице в лице и общуването с цел предлагане на различен тип оферти, трябва условията да са поставени на масата коректно, да са ясни и да не се преследват скрити цели, които на пръв поглед уж ще осигурят повече постъпления, а всъщност ще доведат най-вече до потребителско разочарование\", коментира Маргаритов. В предаването \"Имате думата\" по Канал 3 Маргаритов посочи, че все още жалбите срещу телекомуникационните оператори представляват най-голям процент от общия брой в Комисията за защита на потребителите. Но, ако преди две-три години приблизително половината от оплакванията са касаели този сектор, то сега техният дял е около 30%. Той уточни, че все пак голяма част от тях касаят качеството на самите телекомуникационни устройства. \"Лека-полека пазарът се успокоява и се адаптира към изискванията. Още повече, че буквално с летящ старт влязохме в новата година, постигайки съдебно споразумение и с третия мобилен оператор по отношение на т.нар. неустойки при прекратяване на срочен договор\", коментира Маргаритов. Вече потребителите дължат максимум до три месечни вноски, без значение на кой телеком са абонати и дали са сключили договора преди или след датата, от която съответното дружество е възприело в практиката си новите постановки. Пред водещия Александър Владимиров председателят на КЗП отбеляза, че след телекомуникационните устройства, най-много рекламации има за битова техника и електроника. Той припомни, че в случай на дефект, потребителят следва да се обърне към търговеца, от който е закупил стоката, не да търси сервизи или търговски представители. Ако става дума за голяма верига - може да предяви рекламацията във всеки от обектите. Вписването в регистър и реакция в срок до един месец е задължение на търговеца. В случай че потребителят не е удовлетворен, Комисията съдейства. Маргаритов отбеляза, че нарастването от сезон на сезон на интереса към туризма в България е съпътствано от друга положителна тенденция - за намаляване на нарушенията в сектора, независимо от увеличения брой проверки на контролните органи, в това число и на Комисията за защита на потребителите. По думите му едно от най-съществените нарушения, наблюдавано в предходните години - предоставянето на туристически услуги в некатегоризирани обекти, симптоматично намалява. „Най-тежко е, защото само по себе си означава сива икономика - не знаете къде, кой, какви точно услуги предоставя, какви приходи инкасира и какво плаща на държавата”, обясни той. И добави: „Тази тенденция идва да ни каже, че търговците все повече се стремят да спазват правилата, защото осъзнават, че така биха имали по-голям брой лоялни клиенти.” Председателят на КЗП заяви, че няма селективност в контролната дейност на институцията и проверки се осъществяват навсякъде. \"Освен това, съветваме потребителите винаги, когато усетят, че към тях е на път да бъде адресирана нелоялна търговска практика, да сигнализират, защото това е най-сигурният начин да се реагира. Не можем да обхванем едновременно абсолютно всички търговски и туристически обекти в цялата страна, но пък когато имаме сигнал от потребител или констатация от предходни периоди, откликваме и извършваме необходимите действия”, каза на финала на разговора Маргаритов.", "date": "2018.02.06", "title": "КЗП: Важно е условията да се поставят коректно в комуникацията с потребителите"}
{"url": "https://www.24chasa.bg/novini/article/6701614", "text": "Състав на Варненския апелативен съд остави в ареста Веселин Цанков, разследван за данъчни престъпления. Решението на магистратите е окончателно и не подлежи на обжалване. Основният довод на съда бе, че Цанков се е укривал от съдебно преследване повече от година и се е наложило да бъде обявен за общодържавно издирване. Делото срещу бизнесмена е под наблюдението на окръжна прокуратура Силистра. Окръжния съд в града е определил първоначалната му мярка за неотклонение, която варненските магистрати потвърдиха. Според обвинението Цанков е привлечен като обвиняем по досъдебно производство затова, че от началото на декември 2012 година до април 2013 година в качеството си на представляващ търговско дружество и в съучастие като съизвършител с друго лице, по множество сделки е приспаднал неоснователно данъчен кредит и по този начин избегнал плащането на данъчни задължения в значителен размер. Според разследващите, общият престъпен резултат възлиза на 124 719 лева. Въззивната апелативна инстанция намери, че при оценката на всички събрани в хода на разследването доказателства, ОС – Силистра правилно е обосновал наличието на предположение за авторството на деянието. Налице са писмени доказателства, експертизи, както и показания на свидетели, които потвърждават това заключение. Варненският апелативен съд споделя и втория обоснован извод на първоинстанционния съд, че ако е с по-лека мярка за процесуална принуда, опасността обвиняемият да се укрие от наказателно преследване е реална. Основание за това се съдържат в данните за продължилото близо година издирване на Цанков, който не е бил открит на нито един от възможните адреси, а това е довело и до обявяването му за общодържавно издирване.", "date": "2018.02.06", "title": "Оставиха в ареста разследван за данъчни престъпления"}
{"url": "https://www.24chasa.bg/novini/article/6701616", "text": "Държавният глава Румен Радев поздрави днес  В телефонен разговор българският президент благодари на своя кипърски колега за отличната им съвместна работа за развитието на двустранните отношения и приятелството между България и Кипър, съобщиха от прессекретариата на президента. По време на разговора Румен Радев изрази и признателността си за доброто отношение към българската общност в Кипър и за постигнатите резултати в рамките на неговото официално посещение в островната държава през ноември м.г. Никос Анастасиадис отправи своите най-добри пожелания към българския народ и подчерта, че сънародниците ни в Кипър са пълноценно интегрирани в обществото, а техните религиозни права са уважавани и спазвани. Румен Радев потвърди поканата си към Никос Анастасиадис да направи официална визита в България, по време на която да бъдат продължени разговорите за задълбочаване на двустранното сътрудничество в енергетиката, сигурността, социално-икономическото сближаване в ЕС и по отношение на дебата за бъдещето на Европа.", "date": "2018.02.06", "title": "Румен Радев поздрави президента на Кипър за преизбирането му"}
{"url": "https://www.24chasa.bg/novini/article/6701623", "text": "Силният вятър през почивните дни е довел до срутване на част от окачения таван в Първи корпус на Югозападен университет (ЮЗУ) „Неофит Рилски“ в Благоевград. Това съобщи за „Фокус“ Веска Каменова, експерт „Връзки с обществеността“ към висшето учебно заведение. При инцидента няма пострадали хора. „Участъкът е ограден. Таванът, който е окачен е все още в гаранция и всеки момент очакваме фирмата, която го е поставила да извърши оглед, за да каже какви са причините довели до срутването“, каза още Каменова. Припомняме, че на 9 август 2016 година имаше подобен инцидент, при който 60 кв. м от тавана падна в западното крило на висшето учебно заведение. При инцидента нямаше пострадали.", "date": "2018.02.06", "title": "Силният вятър срути тавана на Югозападния университет \"Неофит рилски\""}
{"url": "https://www.24chasa.bg/novini/article/6701628", "text": "На 05 февруари 2018г. в Страсбург, българският Евродепутат от ГЕРБ/ЕНП, и Председател на Международното европейско движени, Ева Майдел учасва в среща с представитли на неправителствения сектор и членове на проевропейски организации. Това съобщиха от ГЕРБ. Представяйки приоритетите на Българското председателство на ЕС, тя изтъкна, че „проевропейският подход на Българското правителство ще бъде водещ за постигането на големите предизвикателства, които стоят на дневен ред в Европа – „Брекзит“, политиката за сигурност, миграцията“. В отговор на въпроси от публиката, българският евродепутат коментира възможността за подновяване на диалога с гражданите на ЕС чрез поредица от дебати и инициативи. „Дебатите са много необходими, но популизмът не може да бъде преборен само с думи. Конкретните резултати ще накарат гражданите да повярват отново в Европа.“ Ева Майдел е председател на Европейското движение - най-голямата мрежа от про-европейски организации. Европейското движение има клонове в 39 държави и обхваща 36 международни асоциации от сферата на гражданското общество, бизнеса, профсъюзите, НПО сектора, академичния свят и политиката.", "date": "2018.02.06", "title": "Ева Майдел: Популизмът не може да бъде преборен само с думи"}
{"url": "https://www.24chasa.bg/novini/article/6701631", "text": "Частната компания  , която при успех ще стане най-мощната функционираща ракета в света и може да бъде използвана за мисии до Луната и евентуално до Марс, съобщиха световните информационни агенции. Собственикът на компанията Илон Мъск избра малко по-особен полезен товар за първия полет на \"Фалкон хеви\" - червен автомобил \"Тесла\", зад чийто волан е инсталиран манекен в скафандър, разработен от компанията. Ако всичко върви по план, автомобилът ще се движи милиарди години в космоса, предаде БТА. \"Допада ми идеята за кола, която се движи безкрайно в космоса и може да бъде открита от извънземни след милиони години\", заяви неотдавна Мъск. Ако ракетата бъде изстреляна успешно и отнесе полезния си товар в космоса, това ще е голям пробив. \"Фалкон хеви\" е два пъти по-мощна от използваните днес ракети и най-мощната след \"Сатурн 5\". \"Фалкон хеви\" ще е идеалната ракета за отвеждане на хора в далечния космос. Тя обаче е минала само наземни тестове, свързани със задействане на двигателите й. \"Ще бъдем в космоса за милиарди години, ако ракетата не експлодира по време на полета\", отбеляза Мъск в Туитър. \"Фалкон хеви\" е дълга 70 метра и широка 12 метра. Съставена е от три ракети \"Фалкон 9\" и е снабдена с 27 двигателя. Стартовата й тяга е около 2200 тона. Както при ракетите \"Фалкон 9\", компанията си е поставила за цел всяка от първите три степени на новата ракета да се върне на Земята, за да бъде използвана отново и да се намалят разходите. \"Спейс Екс\" увери, че \"Фалкон хеви\" може да отнесе два пъти по-голям полезен товар в сравнение с ракетата \"Делта 4 хеви\", при това за една трета по-малки разходи. По-мощна от \"Фалкон хеви\" е единствено ракетата на НАСА \"Сатурн 5\", с която астронавти се отправиха към Луната в рамките на мисиите \"Аполо\" през 60-те и 70-те години на миналия век. \"Фалкон хеви\" ще може да изведе до 63,8 тона полезен товар в ниска околоземна орбита, т.е. три пъти по-голям товар в сравнение с \"Фалкон 9\". \"Фалкон хеви\" освен това ще даде възможност на НАСА да изпраща хора в космоса, без да ползва руски ракети \"Союз\" за целта.", "date": "2018.02.06", "title": "Изстрелват най-мощната ракета в света днес"}
{"url": "https://www.24chasa.bg/novini/article/6701638", "text": "6 години по-късно селото все още не се е възстановило напълно, но се работи по въпроса, за да се случат нещата. Това каза за „Фокус“ кметът на с. Бисер Валентин Найденов по повод навършването на 6 години от наводнението в селото. „Има още малко над 20 къщи за оправяне. Те са на хора, които не са постоянно живеещи в селото. Все още обаче има хора, които не са се прибрали по домовете си. Тази година датата няма да бъде отбелязана от жителите на селото, защото хората не искат да си припомнят тези неща, доста са травмирани и просто гледат напред. Травмата все още не е отминала“, коментира Найденов. Кметът на село Бисер уточни, че по време на наводнението не е бил в селото, но спомените на хора от селото са свързани само с трагедия и ужас. По думите му компетентните органи могат да кажат какви са точните причини, довели до наводнението и дали е установен виновният. „До нас не е достигала информация от тях“, добави Найденов и коментира, че човек се учи цял живот след подобни бедствия. „Язовир „Иваново“ вече го няма“, каза още кметът на село Бисер. Днес се навършват 6 години от наводнението в село Бисер. На 6 февруари 2012 г. язовирната стена на яз. „Иваново” се пропуква и водата залива околните населени места. Най-сериозни са пораженията в хасковското село Бисер, където наводнението взема жертви и разрушава десетки домове.", "date": "2018.02.06", "title": "6 години след наводнението още има хора от село Бисер с невъзстановени домове"}
{"url": "https://www.24chasa.bg/novini/article/6701647", "text": "Двама мъже от Стамболийски по на 27 г. са задигнали няколко бутилка бира от хладилна витрина, съобщиха от полицията. Престъплението било извършено около 3, 30 ч. през нощта. На следващия ден търговката подала жалба, а няколко часа по-късно извършителите били разкрити. Срещу тях е образувано досъдебно производство. Дело се води и срещу три момчета от село Три водици, които откраднали разклонителна кутия и съобщителен кабел от междугарието Стамболийски - Огняново. Единият от тях е на 16 г., а другите двама са пълнолетни и са в ареста.", "date": "2018.02.06", "title": "Заловиха двама мъже, откраднали бира от хладилник в Стамболийски"}
{"url": "https://www.24chasa.bg/novini/article/6701641", "text": "Израелският министър на образованието Нафтали Бенет заяви, че се гордее, че Полша е отменила негово посещение, което щяло да се състои тази седмица, защото той отказал да оттегли свое изказване, осъждащо одобрения от полския парламент законопроект. Той забранява да се внушава, че Полша е била съучастник в Холокоста в годините на Втората световна война, предаде Ройтерс. Вчера Нафтали Бенет каза, че ще отиде в Полша, за да обсъжда законопроекта, който според израелски политици е равнозначен на отричане на Холокоста, предава БТА.  Говорителката на полското правителство Йоанна Копчинска обаче заяви, че няма да има такова посещение. \"Кръвта на полските евреи крещи от отвъдното и никакъв закон не може да я заглуши, - каза Бенет в специално изявление вчера. - Правителството на Полша отмени моето посещение, защото аз споменах за престъпленията на нейния народ и се гордея\" (че заради моите думи те отмениха посещението ми). \"Лагерите на смъртта в Полша бяха построени и управлявани от германците, и ние не можем да позволим те да избягат от отговорност за тези си действия - каза Бенет. - Много поляци в цялата страна обаче преследваха, информираха или активно участваха в убийството на над 200 000 евреи по време и след Холокоста. Само няколко хиляди (поляци) \"праведници на света\" рискуваха живота си, за да спасяват евреи.\" След това изявление на Бенет полската говорителка изрази убеждението на полската страна, че двете страни скоро ще се споразумеят за нова дата на посещението. \"Ние, разбира се, скоро ще говорим за общата ни история\", каза Йоанна Копчинска пред Ройтерс. А днес полският външен министър Яцек Чапутович каза, че полското правителство не е планирало посещение на Бенет. \"Господин Бенет изрази готовност да дойде, но думите му не помагат за диалога на този етап. В същото време се вижда, че в Израел се чуват различни гласове, - каза Чапутович пред телевизия TVN. - Част от общественото мнение, някои политици, искат да обвинят Полша в съучастие в Холокоста и това създава проблем.\" В момента законопроектът, одобрен от двете камари на полския парламент миналата седмица, очаква президентът Анджей Дуда да реши дали да го подпише, или не. \"Надявам се да се постигне споразумение преди подписа на президента\", каза израелската посланичка в Полша Анна Азари пред вестник \"Дженник газета правна\". \"Ако ще разговаряме, то има смисъл това да стане преди законодателният процес да е завършил\", добави тя. Очаква се Дуда да обяви решението си днес, съобщи полското радио РМФ ФМ. \"Мисля, че законопроектът е коректен и не изисква промяна. Не зная какво ще реши президентът. Нека да почакаме няколко часа\", каза министър Чапутович.", "date": "2018.02.06", "title": "Израелски министър: Кръвта на полските евреи крещи от отвъдното и нищо не може да я заглуши"}
{"url": "https://www.24chasa.bg/novini/article/6701669", "text": "Турция няма да купува отбранителни системи, софтуеър или продукти от чужбина освен при краен случай, заяви днес турският президент Реджеп Тайип Ердоган, обещавайки да развие местни военни проекти и системи, предаде Ройтерс. Говорейки на среща на неговата управляваща Партия на справедливостта и развитието в парламента Ердоган заяви, че Турция е готова да сътрудничи с чуждестранни оръжейни фирми, които са приели условията на Анкара, но това няма да доведе до покупки на готови системи, предава БТА.", "date": "2018.02.06", "title": "Ердоган: Няма да купуваме чуждестранно\nвъоръжение без остра необходимост"}
{"url": "https://www.24chasa.bg/novini/article/6701664", "text": "Представителите на ООН в Сирия призоваха за незабавно прекратяване на бойните действие в страната, за да се позволи пристигането на хуманитарна помощ и да се осъществят евакуации на ранените и болните, предава Reuters. В официално заявление на представителите на ООН в Сирия ситуацията в страната е описана като „екстремна“, предаде \"Фокус\". „ООН призовава за ужасните последствия от хуманитарната криза в някои части на страната“, пише в изявлението.", "date": "2018.02.06", "title": "ООН изисква прекратяване на бойните действие в Сирия"}
{"url": "https://www.24chasa.bg/novini/article/6701685", "text": "Повечето гърци вярват на армията и църквата, а доверието им към парламента и политическите партии е на много ниско ниво, сочи изследване на агенция Капа Рисърч, изготвено по време на състоялия се в неделя митинг в Атина срещу името \"Македония\", съобщава в. \"Вима\". По въпроса за армията 64 на сто от запитаните са дали отговор, че \"вярват много или в достатъчна степен\" на тази институция, 55 на сто са казали, че имат доверие в църквата, а 85 и 93 на сто са дали отрицателни отговори за доверието им към парламента и политическите партии, предава БТА.  Голяма част /52 на сто/ са потвърдили, че са гласували с \"не\" на състоялия се през 2015 г. референдум, на който близо десет милиона гърци бяха призовани да подкрепят или да отхвърлят предложенията на международните кредитори на Атина. Погледнато формално, гърците бяха попитани дали да приемат повече мерки за икономии и повече финансова помощ. В своето изследване агенция Капа Рисърч прави извода, че на митинга в неделя, повечето от участниците са били от района на областта Атика /83 на сто/, 5 на сто са били от административния район Централна Македония, 4 на сто от централната част, 2 на сто от областта Тесалия, а другите са били останалите райони на страната. 77 на сто са били мъже, а 23 на сто - жени. 72 на сто са били на възраст над 45 години. По отношение на политическата им ориентация 54 на сто от присъствалите са причислени към дясното пространство, 21 на сто - към центъра, 15 на сто към левицата, а 10 на сто не са дали отговор за политическите си пристрастия.", "date": "2018.02.06", "title": "Изследване: Гърците вярват повече на църквата и армията, а не на парламента"}
{"url": "https://www.24chasa.bg/novini/article/6701671", "text": "Най-новите схеми на ало измамниците и начините за предпазване от тях представиха пред възрастните хора от Малко Търново началникът на Районното управление в града гл. инспектор Мавер Тодоров и пресаташето на ОДМВР - Бургас Цветелина Рандева в среща, инициирана от народния представител от ГЕРБ-Бургас Диана Саватева. Към дискусията в Дневния център за възрастни хора се присъедини и кметът на община Малко Търново Илиян Янчев. Това съобщиха от пресцентъра на ГЕРБ. \"Това е петата среща от стартиралата в края на м.г. инициатива на бургаските депутати от ГЕРБ. Началото бе поставено в Поморие, където народният представител Ася Пеева се срещна с двата пенсионерски клуба. След това, заедно с шефа на РУ-Царево Красимир Киров и криминалиста Георги Дуков, разговаряхме за рисковете от измами с възрастните хора в Царево, а четвъртата среща бе в пенсионерския клуб в бургаския ж.к. „Изгрев“\", припомня Диана Саватева. „Помощ на полицията за залавяне на \"ало\" измамници“ продължава да е най-актуалната измамна схема\", разкри пред пенсионерите Цветелина Рандева. Тя подробно разказа на възрастните хора хитростите, с които подхождат мошениците, за да измъкнат необходимата информация и в крайна сметка да приберат спестяванията им. Полицаите приковаха вниманието на аудиторията с любопитен случай от града, при който е предотвратена измама за 40 000 лева. Получил обаждане по схемата \"оказване на съдействие на полицаи при задържането на телефонни измамници\", възрастен мъж от Малко Търново се опитал да изтегли голямата сума пари от местен клон на банка. След отказ от там пенсионерът стигнал с личния си автомобил до Бургас, където банковите служители също се усъмнили в липсата на разумна причина за теглената сума и уведомили МВР. Благодарение на бързата реакция и настойчивостта на полицията престъплението е било предотвратено. Главен инспектор Мавер Тодоров предостави на пенсионерите дежурния телефона на Районно управление в Малко Търново. Така те могат да търсят помощ не само на спешния 112, но и на номер 0882997513, който също е активен през цялото денонощие. „Веднага се обадете на роднина, съсед или приятел, ако получите съмнително обаждане“- препоръча на възрастните хора комисар Васил Попов от ГПУ Малко Търново, който също участва в срещата. \"Ако получите съмнително обаждане, спомнете си за тази наша среща, за този разговор и препоръките на полицейските служители\", апелира към възрастните хора Диана Саватева. Полицаите предупредиха пенсионерите и за появата на още една престъпна схема. В този случай престъпниците действат лице в лице с жертвите си. Те се представят за служители на пенсионните или социални служби. Уверяват набелязания човек, че има увеличение на пенсията от 50 лв., но тъй като нямат точната банкнота му дават столевка, от която той да върне ресто. Това се превръща в повод да влязат в жилището му и да извършат кражба, а и столевката се оказва фалшива.", "date": "2018.02.06", "title": "Депутатът от ГЕРБ Диана Саватева представи нови схеми за ало измами в Малко Търново"}
{"url": "https://www.24chasa.bg/novini/article/6701652", "text": "Главен инспектор Боян Кондуров е пожарникар на годината за 2017 г. Той беше отличен на церемония в Централния военен клуб в София. На събитието има и благотворителен търг с рисунки на деца. Парите са за семействата на пострадали при изпълнение на служебния си дълг огнеборци. 35-годишният Кондуров е началник на пожарната в Благоевград и е минал през всички нива в йерархията. Участвал е в над 500 спасителни мисии, включително и в чужбина. Завършил е Академията на МВР.", "date": "2018.02.06", "title": "Боян Кондуров е пожарникар на годината за 2017 г."}
{"url": "https://www.24chasa.bg/novini/article/6701699", "text": "Кюрди от отрядите на Силите за защита на народа и партията Демократичен съюз обстрелват турска територия от сирийския район Африн с оръжие, което им е било доставено от САЩ за борба с терористичната групировка \"Ислямска държава\", заяви турският вицепремиер Бекир Боздаг, цитиран от Анадолската агенция, предаде ТАСС. САЩ доставяха на Силите за защита на народа въоръжение за борба с \"Ислямска държава\"; Анкара предупреждаваше Вашингтон, че впоследствие това оръжие може да бъде използвано против Турция, отбеляза Боздаг. Силите за защита на народа и Демократичен съюз обстрелват турска територия с доставено от САЩ оръжие, като в същото време Турция е членка на НАТО и най-близък съюзник на САЩ, каза турският вицепремиер. Миналата година президентът на САЩ Доналд Тръмп в телефонен разговор обеща на турския си колега Реджеп Тайип Ердоган напълно да прекрати доставките на оръжие за кюрдските отряди в Сирия. По-късно Пентагонът заяви, че снабдяването на кюрдите с оръжие продължава, посочва ТАСС.", "date": "2018.02.06", "title": "Турция: Кюрди от Африн обстрелват територията ни с доставено от САЩ оръжие"}
{"url": "https://www.24chasa.bg/novini/article/6701719", "text": "Най-малко един човек загина, четирима бяха ранени в резултат на взрив на газова бутилка в лицей в окръг Измир в западната част на Турция, съобщи ТАСС, позовавайки се на агенция Доган. Инцидентът станал в Анадолския технически лицей в район Газиемир, предаде БТА. На мястото на инцидента пристигнаха линейки на бърза помощ и коли на аварийните служби. Причините за случилото се изясняват.", "date": "2018.02.06", "title": "Най-малко един загинал при взрив на газова бутилка в турски лицей"}
{"url": "https://www.24chasa.bg/novini/article/6701735", "text": "26-годишен варненец предизвика верижна катастрофа, при която има и пострадали пешеходци. Опасност за живота на ранените няма. Срещу виновния е образувано предварително производство. Екшънът се разиграл на едно от централните кръстовища в морската столица - на улиците \"Ген. Колев\" и \"Царевец\", около 12.30 часа по обед. Младият мъж бил зад волана на мерцедес. Той решил, че ще се предвижи по-бързо, ако кара в лентата, предназначена за завой вляво. Въпреки задължителната маркировка, той продължил напред, ударил силно варненски форд, изчакващ на червен светофар. От удара фордът се извъртял и блъснал две други коли - лада и ситроен. В мелето ситроенът излетял на тротоара, където ударил две пешеходки, чакащи на автобусна спирка. Жените, които са на 32 и на 37 години, се разминали само с контузии. Прегледани са в спешния център и са пуснати за домашно лечение. Регистрирана е още една верижна катастрофа на централно варненско кръстовище, като причината отново е грубо неспазване на правилата за движение. В този случай виновен е 79-годишна пенсионерка, която не спряла с аудито си на стоп и блъснала фолксваген, който ударил още две коли. При тройния сблъсък е пострадала леко само виновната шофьорка.", "date": "2018.02.06", "title": "Варненец предизвика меле с коли и пешеходци в центъра на града, има пострадали"}
{"url": "https://www.24chasa.bg/novini/article/6701736", "text": "Националната енергийна камара, която обединява частни инвеститори в енергетиката и представляваме над 50 на сто от инсталираните мощности и над 70 на сто от заетите в частния сектор енергетика, е против исканията на работодателите за оставка на министъра на енергетиката Теменужка Петкова. Това се казва в становище на камарата, изпратено до медиите, предава БТА. Припомняме, че работодателските организации КРИБ, БСК, АИКБ и БТПП поискаха оставката на енергийния министър заради очакванията, че ще се увеличи цената на тока за бизнеса. \"Очакваме по време на българското председателство не дестабилизация и искания за оставки, а последователни усилия за защита интересите на българската енергетика в дискусиите по Четвъртия енергиен пакет\", се посочва в становището на Националната енергийна камара. От камарата допълват, че са им известни проблемите на енергийния сектор, като нееднократно са заявявали позиции и са правили конкретни предложения за подобряване на инвестиционната среда, прозрачността, либерализацията на пазара и в подкрепа на финансовата стабилност на отрасъла. Частните инвеститори в енергетиката подкрепят усилията на правителството, които са насочени към модернизация и пълна либерализация на електроенергийния пазар. Според тях спорните въпроси следва да бъдат обсъждани отговорно, аргументирано и при равнопоставеност на всички участници в процеса.", "date": "2018.02.06", "title": "Частните инвеститори в енергетиката са против исканията за оставка на Теменужка Петкова"}
{"url": "https://www.24chasa.bg/novini/article/6701747", "text": "Преговорите за съставянето на новото германско коалиционно правителство навлизат в това, което участниците в тях смятат за техен последен ден, предава ABC News. Канцлерът Ангела Меркел и нейният „Съюз“ (ХДС/ХСС) и лявоцентристката Германска социалдемократическа партия първоначално се надяваха да свършат работата в неделя, но решиха да прибавят още два дни, предава \"Фокус\". Ако се сключи споразумение, то няма да бъде краят на безпрецедентно дългите усилия на Германия да формира ново правителство след изборите през септември. Всяко споразумение ще трябва да бъде след това гласувано от членовете на ГСДП. Пристигайки на преговорите във вторник председателят на социалдемократите Мартин Шулц заяви, че има „добри причини“ да вярва, че споразумението ще излезе „с добри резултатите за страната“.", "date": "2018.02.06", "title": "Преговорите за германското правителство навлизат във финалната си права"}
{"url": "https://www.24chasa.bg/novini/article/6701749", "text": "Министърът на туризма Николина Ангелкова откри българския информационен щанд на международното туристическо изложение IMTM - най-голямото в Източносредиземноморския регион и Израел, съобщиха от пресцентъра на Министерството на туризма. Форумът се нарежда на водещо място по значение сред международните борси в региона, като се наблюдава непрекъснато увеличение на броя изложители, професионални посетители и крайни потребители. В рамките на два дни - 6 и 7 февруари, гостите ще могат да разгледат предложенията на десетки страни. През миналата година в събитието са участвали 1780 изложители от 58 държави, а посетителите са били над 27 000 души, от които 16 800 професионална публика. България се представя с информационен щанд от близо 50 кв. м. Основен фокус в него са зимният и летният туризъм, които са сред най-търсените продукти от туристите в региона. Друг акцент са възможностите за балнеолечение, което често се избира като допълнителна услуга през последните години. Професионалистите и любителите, които посещават форума, ще могат да се запознаят и с културно-познавателните турове и пътуванията с цел развлечение, които България предлага. Тази година заедно с Министерството на туризма на щанда се представят общини и фирми, като интересът нараства спрямо година по-рано. Изложителите ни предлагат специализирани продукти - зимни и летни почивки, балнеолечение и културно-исторически маршрути. Израел е сред водещите пазари в туристическите посещенията на чужденци в България и се нарежда на 12-о място за миналата година. През 2017 г. повече от 200 хил. израелски туристи са пътували у нас, като се отбелязва ръст от 13,7% спрямо година по-рано.", "date": "2018.02.06", "title": "Ангелкова откри българския щанд на най-голямото туристическо изложение в Израел"}
{"url": "https://www.24chasa.bg/novini/article/6701762", "text": "Окръжна прокуратура – Благоевград е предала на съд К. Д., в качеството му на длъжностно лице – старши експерт в сектор \"Митническо разследване и оперативен контрол\" при Митница Югозападна (извършител), и Ч. Б. като помагач за извършено от тях престъпление в съучастие. В рамките на служебните си задължения обвиняемият К.Д. контролирал дейността на смените от отдел \"Митническо разузнаване и разследване\" на ГКПП – Кулата, както и на колегите от отдел \"Приходи\". Използвайки служебното си положение К.Д. присвоил чужди движими вещи, представляващи веществени доказателства по досъдебно производство, поверени му да ги пази с постановление на разследващ полицай от Териториално звено \"Борба с организирана престъпност\" – гр. Благоевград. Длъжностното присвояване е в особено големи размери и представлява особено тежък случай – общата му стойност възлиза на 83 386 лева. Престъплението било извършено след предварителен сговор и в съучастие с Ч.Б., който улеснил извършителя чрез осигуряване на транспорт и натоварването на вещите, сред които имало анцузи блузи, боксери, ботуши, долнища, дънки, клинове, колани, елеци, костюми, обувки, очила, панталони, портмонета, несесери, пуловери, ръкавици, сака, суитчери, чанти, часовници, шалове, шапки, якета. Всички артикули били с надписи на различни световноизвестни марки. Предстои насрочване на делото от съда.", "date": "2018.02.06", "title": "Съдят митничар, присвоил конфискувани дрехи за 83 хил. лв."}
{"url": "https://www.24chasa.bg/novini/article/6701772", "text": "11-годишно момиче роди от 14-годишния си брат в Испания. Бебето е родено в болница в град Мурсия, Югоизточна Испания. 11-годишната е приета в болницата с оплакване за „стомашни болки“, информира \"Дейли Мейл\". От полицията разкриха, че майката на децата е мигрантка от Боливия. Източници твърдят, че бащата е бил на 13, когато момичето е забременяло и няма да бъде изправен пред наказателна отговорност, тъй като е под възрастта за това. Според доклада в полицията, родителите на момичето не са знаели за бремеността й и отиват в болницата, вярвайки, че тя има сериозен стомашен проблем. Майката и бебето се чувстват добре.", "date": "2018.02.06", "title": "11-годишно момиче роди от 14-годишния си брат в Испания"}
{"url": "https://www.24chasa.bg/novini/article/6701793", "text": "Германската канцлерка Ангела Меркел каза днес, че нейните консерватори са готови да направят болезнени компромиси, за да постигнат коалиционно споразумение със социалдемократите, което да изведе Германия от политическата безизходица, предаде Ройтерс. \"Всеки от нас ще трябва да направи болезнени компромиси и аз съм готова за това\", заяви Меркел пред репортери преди началото на нов кръг от преговори между социалдемократите и консерваторите, които искат тази седмица да финализират четиригодишната си управленска програма. \"Когато погледнем движението на фондовите пазари през последните часове, виждаме, че живеем в бурни времена и това, което се очаква от нас като народни партии . . . е да съставим правителство за благото на хората - такова, което носи стабилност\", добави тя. Лидерът на социалдемократите изрази оптимизъм, пристигайки на преговорите, предаде ДПА. \"Имам сериозни основания да предполагам, че ще приключим днес, надявам се на положителен дух и добър резултат за нашата страна\", каза той. Социалдемократите и консервативният блок на Меркел - ХДС/ХСС, продължават да преговарят за съставяне на ново правителство, след като не можаха да се споразумеят въпреки удължаването на крайния срок от уикенда. Мястото на преговорите беше променено и сега те се водят в главния офис на ХДС, след като предния ден бяха в централата на социалдемократите. Партиите успяха вчера и онзи ден да постигнат съгласие в много области, включително жилищната политика, наемите и цифровизацията, но не можаха да се споразумеят за здравеопазването, трудовия пазар и външната политика. Ако днес постигнат споразумение, очаква се утре да представят управленската си програма и разпределението на министерските постове. Днес изтича крайният срок за регистриране на нови членове на социалдемократите за участие в гласуването за одобряване на новата коалиция с консерваторите. Всички нови членове, регистрирани до 18 ч. местно време, ще могат да участват в гласуването за управленската програма, договаряна в момента от социалдемократите и консерваторите. В началото на годината социалдемократите са имали 443 152 регистрирани членове, но към партията са се присъединили още хиляди, много от които са против подновяване на т.нар. голяма коалиция, управляваща Германия от 2013 г.", "date": "2018.02.06", "title": "Меркел готова на болезнени компромиси за коалиционна сделка"}
{"url": "https://www.24chasa.bg/novini/article/6697387", "text": "Използването на дрога като начин за повишаване на производителността на труда въвел известният благоевградски сводник Мартин Филипов - Марто Дебелия, наричан още Министър на любовта. Неговите труженички били принуждавани да се дрогират, за да бъдат бодри и в кондиция по време на обслужване на клиентите, както и да са издръжливи, за да приемат повече мераклии за платена любов. Такова признание направи проститутка, която е работила за сводника. Д. М. бе разпитана по време на дело в Районния съд - Благоевград, срещу Марто Дебелия за незаконно държане на наркотици. Това е второто дело срещу него, което се води паралелно с делото му за сводничество. Двете наказателни производства бяха образувани след зрелищния арест на сутеньора на 1 юни 2016 г. Той бе закопчан в хотел \"Рио\". При обиск в стая в хотела, където жриците му приемали клиенти, са Предната вечер три от тях взели кокаин, който Марто наредил на линийки върху чиния. След това прибрал чинията с остатъка в гардероба, а на следващата сутрин я открили полицаите. Впоследствие жените, работили за Марто Дебелия, признали, че сутеньорът ги дрогирал, за да обслужват повече клиенти и да печелят повече, като заработеното делили наполовина с него. Някои от младите жени признали, че приемали дрогата след като шефът ги заплашвал. Свидетелката Д. М. обясни пред съда, че се запознала с Мартин чрез своя приятелка. След това той дълго време я кандърдисвал да започне да работи за него и накрая тя приела. Жената призна пред районния съд, че Филипов я карал редовно да се друса, преди да приеме поредния клиент, а грам кокаин струвал 140 лв. Преди да започне \"общ бизнес\" с Марто Дебелия, Д. С. обясни, че никога не е приемала наркотици. Друг свидетел по делото за дрога, С. Л., пък даде показания пред съда, че често е употребявал наркотици. Виждал е как Д. С. се дрогира, но бе категоричен, че Друга компаньонка ще бъде разпитана на следващото заседание. Тези дни в районния съд в Благоевград са поредните заседания по другото дело срещу Мартин Филипов и двамата полицаи Петър Кънев и Стефан Филипов. Този процес тече при закрити врата, заради използването на СРС и изнасянето на лична и интимна информация. Обвинението срещу сводника е за трафик на хора с цел сексуална експлоатация и склоняване към проституция при условие на опасен рецидив. В периода от декември 2015 г. до деня на ареста 31 май 2016 г. на различни места - в хотел \"Рио\" и в частна квартира, е принудил 7 жени да проституират. За целта той прилагал различни похвати - от психическо въздействие до физическо насилие, отправяне на заплахи, закани за саморазправа, мотивиране и обещаване на облаги, демонстрация на близост и закрила от страна на полицейски служители. Сводникът експлоатирал жените, плащал обяви за предоставяните от тях услуги, осигурявал им клиенти, изцяло ги контролирал. Принуждавал ги да работят за него денонощно, като следвало да му дават половината от заработеното. Имало случаи на бягство на няколко момичета, но всеки път те били намирани и насилствено връщани да проституират. За повдигнатите обвинения предвидените наказания са от 5 до 15 г. затвор, глоба от 20 000 лв. до 100 000 лв., както и конфискация на част или на цялото имущество. Според прокуратурата Марто Дебелия имал полицейски чадър, който му бил осигурен от кварталния инспектор Стефан Филипов и зам.-шефа на РЗБОП Петър Кънев. Двамата полицаи бяха арестувани същия ден, а по-късно пуснати на свобода под парична гаранция Петър Кънев, който по време на ареста е бил шеф на местното звено за борба с организираната престъпност, е обвинен за осуетяване на наказателно преследване спрямо криминално проявено лице. Инспектор Стефан Филипов пък е обвинен за лично укривателство и за разкриване на служебна тайна. Кварталният разбрал за внесени жалби в полицията срещу Марто Дебелия. Ксерокопирал ги и му ги показал. След това уговарял проститутка да оттегли жалбата си срещу сводника. Дори от нейно име написал молба да оттегляне и момичето отишло да я внесе в деловодството на полицията. Там обаче била притеснена, което направило впечатление на служителите и те започнали да я питат защо го прави. След малко колебание, жената обяснила цялата история, откъдето тръгнало разследването. В дома на полицая Филипов бяха открити и лични документи на граждани и служебни документи. След като сводникът разбрал за подадените жалби срещу него, поискал среща с бопаджията Петър Кънев. Помолил го да въздейства в качеството си на полицейски служител на една от проститутките да оттегли подаденото оплакване. Кънев се срещнал с жената и й обяснил, че Мартин Дебелия трябва да бъде оставен на мира. Веднага след ареста на Мартин Филипов в негова защита се обяви една от жриците му - Гергина Добрева. \"Обичам го и живея в неговата къща. Имам дете от него. Проституирам, защото това ми е работата, но той не ме е карал насила. Приемах клиенти дори и като бях бременна, до последно преди да родя.", "date": "2018.02.06", "title": "\"168 часа\": Марто Дебелия дрогира проститутки, за да минат повече клиенти"}
{"url": "https://www.24chasa.bg/novini/article/6702148", "text": "77 958 босненци са се отказали от гражданство на страната, предава местното електронно издание \"Аkta.ba\", като само през 2017 г. отказалите босненски граждани се са били 4 365 души. Изданието припомня, че в първите години след гражданската война - от 1996 до 2000 г. от гражданство са се отказали общо 85 души, през 2002 г. техният брой е достигнал до 8 212 души, през 2003 г. - 9 070 души, предаде \"Фокус\". Като причина за най-голям брой откази от гражданство се посочва придобиването на такова на западноевропейски страни, тъй като Босна и Херцеговина признава двойно гражданство само със Сърбия, Хърватия и Швеция. Според \"Аkta\" само през последните четири години от Босна и Херцеговина са се изселили над 150 000 души.", "date": "2018.02.06", "title": "77 958 босненци са се отказали от гражданството си"}
{"url": "https://www.24chasa.bg/novini/article/6702125", "text": "Бургаският апелативен съд /БАС/ потвърди присъдата на Димитър Димитров-Бабата, признат за виновен в убийството на Иван Попов, известен с прякора „Костов“. Екзекуцията на наркобоса бе извършена на 15 ноември, 2015 г. в Поморие. Наказанието, което Димитров трябва да изтърпи, е 4 г . затвор при първоначален общ режим. Съдът е постановил 35-годишният помориец да заплати на пострадалото семейство сумата от 100 000 лв. обезщетение. Делото пред Апелативния съд бе образувано след прокурорски протест срещу 4-годишната  присъда на Димитров. Съдебният акт бе атакуван и от  подсъдимия и от - майката на убития Иван Попов. По време на заседанието в БАС бяха изгледани записи от охранителни камери в района пред артклуб  \"Омара“\"в Поморие, запечатали минутите преди и след престъплението. \"Костов\" бе застрелян от Димитров в страни от заведението. Фаталният сблъсък е предшестван от промяна в отношенията между Попов и Димитров. Подсъдимият  е обвиняван от наркобоса, че е станал \"шанаджия\" -  уличен самостоятелен дилър на марихуана. Попов започнал постоянно да му звъни по телефона и да му напомня, че именно той е \"шеф\" на \"Фирмата\". Ден преди убийството Попов нападнал с гумен чук Димитров на публично място. Удрял го в областта на кръста, тъй като знаел, че Димитър е с присаден бъбрек и сериозен здравословен проблем. В нощта на отмъщението Бабата изпразва цял пълнител в тялото на \"Костов\". Съдът обаче посочва, че с действията си подсъдимият Димитров е извършил убийството при превишаване пределите на неизбежната отбрана. Доказателствата по делото и данните от видеонаблюдението, са насочили съдебния състав към извода, че изстрелите са произведени в условията на започнало спрямо Димитров от страна на пострадалия Попов и незавършено нападение с нож. Пръв от заведението  излязъл Попов, който приведен, бързо и на бегом се отправил към подсъдимия и неговите двама спътници с викове „Ще ви изкормя! Ще ви изколя!”, без да е предизвикан от техни думи или действия. Апелативният съд се е съгласил с отчетените от първата инстанция смекчаващи вината обстоятелства за подсъдимия - чистото му съдебно минало, съдействието на подсъдимия за разкриване на обективната истина в досъдебната фаза на процеса както и тежкото му здравословно състояние, доказано с многобройната медицинска документация приложена по делото. Обосновано и законосъобразно като отегчаващи вината обстоятелства са отчетени както факта, че към момента на престъплението Димитров е бил повлиян от употребените наркотици, така и многобройните и тежки наранявания причинени на пострадалия, предизвикани от произведените 6 на брой изстрела. Отчетено е и агресивното поведение и упоритата воля за саморазправа от страна на Иван Попов. Решението подлежи на обжалване и протестиране в 15-дневен срок от съобщаването му на страните пред ВКС.", "date": "2018.02.06", "title": "Апелативният съд потвърди: 4 г. затвор за убийството на наркобоса \"Костов\""}
{"url": "https://www.24chasa.bg/novini/article/6702158", "text": "Полският президент Анджей Дуда обяви днес, че ще подпише спорния закон за Холокоста, предизвикал протести от страна на Израел, Украйна и САЩ, предадоха световните агенции. Държавният глава едновременно с това поиска от Конституционния съд да се произнесе дали законът не противоречи на конституцията в частта му за свободата на словото и в разпоредбата, предвиждаща затвор за онези, които обвиняват полския народ или полската държава в участие в нацистките престъпления, предава БТА.  Законът предвижда до три години затвор за онзи, който използва израза \"полски лагери на смъртта\" и който заяви \"публично и в противоречие на фактите\", че полската страна или полският народ са съучастници на престъпленията на нацистка Германия. Тези части от закона породиха дипломатическа криза с Израел, който се опасява, че те ще позволят на Полша да прикрие ролята на онези поляци, които са убивали или издавали евреите на нацистите по време на германската окупация на Полша през Втората световна война. Разпоредбите на закона, касаещи действията на украинските националисти в периода 1925-1950 г., предизвикаха гнева на Украйна.", "date": "2018.02.06", "title": "Полският президент обяви, че ще подпише спорния закон за Холокоста"}
{"url": "https://www.24chasa.bg/novini/article/6702161", "text": "Днешното посещение на министър-председателя на Черна гора Душко Маркович в съседно Косово бе отменено заради мъгла, предаде Асошиейтед прес. Говорителката на косовското правителство Донета Гаши съобщи днес, че самолетът на Маркович не е могъл да кацне на летището в Прищина, предаде БТА. Очакваше се спорното споразумение за границата между двете страни да бъде основна тема на разговорите. Парламентът на Косово все още не е одобрил документа. Споразумението е основно изискване на ЕС, за да отмени визите за косовските граждани. Черна гора признава обявената през 2008 г. независимост на Косово, припомня АП.", "date": "2018.02.06", "title": "Мъгла на летището в Прищина отмени посещението на черногорския премиер"}
{"url": "https://www.24chasa.bg/novini/article/6702170", "text": "Убийство на новородено разследва полицията в Роман.  Престъплението било извършено вчера във врачанското с. Радовене. 30-годишната Атанаска от циганската махала на селото родила в дома си здраво дете, но после захвърлила бебето във външната тоалетна. Според местните жената  била от скоро в селото след като започнала да живее на семейни начала с мъж от махалата. Когато Миглен се прибрал в дома си, видял Атанаска да кърви и разбрал какво е направила.  Той веднага се обадил на кмета на Радовене Иван Петков. Селският управник пък начаса  сезирал полицията и се обадил в спешната помощ в Мездра. Заедно с полицаите, които започнали да разследват случая, дошли и представители на Агенцията за закрила на детето. От институцията познавали добре Атанаска, защото преди време се наложило да отнемат от нея 4-годишният й син от друг мъж и да го настанят в социална институция.  ", "date": "2018.02.06", "title": "Жена уби новороденото си бебе в село край Роман"}
{"url": "https://www.24chasa.bg/novini/article/6702185", "text": "Третото заседание по делото на депутатката от БСП Елена Йончева срещу премиера Бойко Борисов бе отложено заради експертиза. Вещото лице Даниела Събева изпратила писмо до Софийския районен съд, че се нуждае от повече време за техническата експертиза. Задачата й е да направи сравнение между телевизионни записи и кадри, които евентуално са били публикувани в сайтове и фейсбук. Експертизата е поискана от адвокатите на Борисов Марин Марковски и Божидар Терзийски. Депутатката съди премиера за 20 хил. лв. за клевета. Повод за съдебния спор е твърдение, че Борисов бил казал, че държавата е платила милиони за филмите на журналистката. Следващото заседание е на 17 април.", "date": "2018.02.06", "title": "Експертиза отложи делото на Йончева срещу Борисов (Обновена)"}
{"url": "https://www.24chasa.bg/novini/article/6701712", "text": "Въвеждане на единно европейско законодателство и общ европейски орган, с единен контрол, който да следи за двойните стандарти при храните и за използването на добавки в тях. За това призова омбудсманът Мая Манолова по време на експертната конференция „Бъдеще в добро здраве за Европа: Здравословно хранене при децата“, организирана в рамките на българското председателство на Съвета на Европейския съюз. „Като омбудсман смятам, че е недопустимо да има различно качество потребители в рамките на Европейския съюз. Председателството е възможност за България да поставим на масата на ЕС теми, които смятаме за важни, а здравословното хранене при децата, двойните стандарти при храните са безспорно теми, които са важни и за всички европейски граждани“, категорична бе Манолова. В изказването си тя акцентира върху факта, че институцията на омбудсмана е много активна по темата и отдавна настоява за европейска директива, която да забрани производството и предлагането на продукти с двойни стандарти. „Ние проведохме собствено проучване – с български майки, които живеят в Берлин и Виена и наистина установихме, че и по отношение на детските храни, на стоките за деца, които са закупени в един и същи момент от едни и същи търговски вериги – в Берлин, Виена и София, се наблюдават отклонения в съставките“, каза омбудсманът. Мая Манолова подчерта, че тези порочни практики са абсолютно недопустими и нечестни, а аргументът, че са съобразени с националния вкус и предпочитания е неоснователен. „Как се преценява националният вкус на 6-месечно бебе“, попита омбудсманът. „Заедно с Българската агенция по безопасност на храните, Комисията за защита на потребителите, Министерство на здравеопазването, Министерство на земеделието, храните и горите, Министерство на икономиката и с българските евродепутати от всички парламентарни групи започнахме кампания срещу двойните стандарти при храните. Включително с известни българи, лидери на обществено мнение, неправителствени организации, депозирахме петиция в Европейския парламент, която е призната за допустима в началото на тази година и предстои обсъждане, дебат по проблема, в рамките на Комисията по петиции в Европейския парламент“, допълни общественият защитник. По думите й, в процеса на изследването на двойния стандарт при храните институцията е установила и двоен стандарт при добавките в храните, т.нар. е-та - оцветители, емулгатори, консерванти, подсладители, набухватели и др. „Според европейското законодателство – Регламент 1333/2008 г., в Европейския съюз са разрешени и допустими в определени количества 337 е-та, но тяхната употреба в различните страни-членки е различна. В някои страни те се употребяват по-често, в други по-рядко и в по-малки количества. Сред възможните обяснения за това е, че една част от държавите-членки, до приемането на този регламент имат свое национално рестриктивно, по отношение на е-тата, законодателство и част от сега разрешените е-та са били забранени за употреба в тези европейски държави“, информира Манолова. Тя акцентира, че е необходим строг контрол, защото предвиденият в Регламента мониторинг не се прилага навсякъде. „Това е проблем според нас и за Европейската комисия, за Генералната дирекция, а също така и Европейския орган за безопасност на храните, тъй като се очаква въвеждането на единни правила за контрол във всички държави-членки“, подчерта омбудсманът. Манолова допълни, че впечатлението на гражданите е, че като цяло темата се неглижира, а въпросът за контрола върху добавките в храните е подценяван в целия Европейски съюз. Общественият защитник представи двама младежи – Венелин Чакалов и Александър Чаушев от езикова гимназия „Иван Вазов“ в гр. Смолян, които са създатели на впечатляващо безплатно мобилно приложение, което сканира етикетите на храни и информира хората за наличието на е-та в продукта. Омбудсманът обърна внимание, че съществува сериозен обществен дебат за влиянието на добавките и на е-тата в храните, които в определени количества се приемат за безвредни, но според български учени тяхното натрупване може да доведе до изменения в човешкия геном.", "date": "2018.02.06", "title": "Мая Манолова: Единен европейски орган да извършва контрол върху храните (видео)"}
{"url": "https://www.24chasa.bg/novini/article/6702184", "text": "Работодателите се отказаха да искат оставката на енергийния министър Теменужка Петкова. Това стана след среща в Министерския съвет с премиера Бойко Борисов. В срещата в МС участваха министър Петкова и шефът на парламентарната енергийна комисия Делян Добрев. След нея стана ясно, че бизнесът се отказва и от работодателския протест, който бе насрочен за 28 февруари. \"Протест няма да има, надяваме се на един добър резултат след тази среща\", заяви Кирил Домусчиев след разговора. Преди ден, Асоциацията на индустриалния капитал в България (АИКБ), Българската стопанска камара (БСК) и Конфедерацията на работодателите и индустриалците в България (КРИБ) поискаха оставката на енергийния министър, заради нейно изказване в ефира на БНТ, което съдържало \"серия неистини\" и заради несправяне с реформите в енергетиката. „Проведохме много ползотворна среща при премиера Борисов. Под неговото ръководство се разбрахме за промени и реформи в енергетиката, дори бих казал дълбоки реформи“, каза след срещата Делян Добрев. „Удовлетворени сме от диалога, няма да се наложи да искаме оставката на министъра на енергетиката“, каза Цветан Симеонов, председател на БТПП. Кирил Домусчиев, председател на КРИБ добави, че участниците в срещата са си дали две седмици време , за да тръгнат обещаните законодателни инициативи и потвърди, че протест няма да има. Мерките, които са били обсъдени Добрев представи така: „Първата е свързана със законодателни промени, които ще извадят на свободния пазар производители на електроенергия, които до сега имаха преференциална цена за тази енергия – продаваха директно на НЕК, без да я продават на свободния пазар. Това са топлофикациите, когенерации, заводски централи и производители от възобновяеми енергийни източници над 5 мегавата“, посочи Добрев. По думите му след законодателни промени, за които е поставен срок началото на март, тези производители ще продават своята енергия на свободния пазар и ще имат договор, който ще компенсира разликата между пазарната цена и цената, която те имат като ангажимент по различни директиви от ЕС. Втората мярка е свързана с дружествата в енергетиката. По думите му те ще предлагат на свободния пазар профилирана енергия, тоест отделно дневна и нощна електроенергия. „До сега тези дружества предлагаха на свободния пазар 24-часови профили, сега ще предлагат 12-часови дневни и нощни профили, за да може фирмите, които имат нужда от нощна енергия, да си купуват само нощна енергия и обратното“, обясни Добрев. Той допълни, че третата промяна е свързана с така наречените „американски централи“ и също е много съществена. Добрев припомни, че към момента между ЕК и България върви комуникация за прекратяването дългосрочните договори за преференциална цена на енергията и задължително изкупуване. „Ангажимент на правителството ще бъде да забърза разговорите с ЕК, така че да може в един сравнително кратък срок ние да преформатираме тези договори и да ги прекратим“, каза Добрев, като уточни, че след като бъде постигнато споразумението, тези централи също ще продават електроенергията, която произвеждат на свободния пазар.", "date": "2018.02.06", "title": "След разговор с Борисов, работодателите се отказаха от протести и искане на оставки"}
{"url": "https://www.24chasa.bg/novini/article/6702208", "text": "Турският президент Реджеп Тайип Ердоган заяви, че операция „Маслинова клонка“, която в момента тече в сирийския регион Африн, ще продължи и в провинцията Идлиб, предава ТАСС, цитирана от Фокус. „Провежданата в Африн операция продължава и в Идлиб“, заяви Ердоган. „Нямаме никакви проблеми с кюрдите на юг. Имаме проблеми с терористичните организации, а те са добре известни – „Отрядите за народна самоотбрана“, „Демократическият съюз“, ПКК и „Ислямска държава“, поясни той. Генералният щаб на турските въоръжени сили обяви на 20 януари началото на операция „Маслинова клонка“ срещу кюрдските „Отряди за народна отбрана“ в Африн, където преживят около 1,5 млн. кюрди и бежанци от други части на Сирия. Турция смята тези организации за терористични.", "date": "2018.02.06", "title": "Ердоган: Операцията на турските военни в Сирия ще продължи и в Идлиб"}
{"url": "https://www.24chasa.bg/novini/article/6702212", "text": "Състоянието на 7-годишната Вероника от Разград, която пострада тежко при катастрофата в неделя в прохода Хаинбоаз, продължава да бъде критично, но жизнените й показатели са стабилни. Това съобщи днес директорът на Университетската болница в Стара Загора проф. д-р Йовчо Йовчев. Лекарите се борят за живота на момиченцето, най-критични са първите 7 дни след произшествието. Утре, сряда, неврохирурзите ще се опитат да направят отново скенер на мозъка на детето, който е силно увреден от удара. Вероника е в медикаментозна кома и на командно дишане. Има и множество травми по тялото. Първокласничката пострада на път за Хисаря, когато лекият автомобил, в който пътуваше, се удари челно в турски тир. При удара на място загинаха дядото, бабата и майката на детето.", "date": "2018.02.06", "title": "Критично остава състоянието на детето от катастрофата на Хаинбоаз"}
{"url": "https://www.24chasa.bg/novini/article/6702204", "text": "Задържан е водач, укрил в автомобила си 13 140 къса контрабандни цигари. Около 7.30 часа вчера, на пътя за Калотина, служители на група „Контрол на пътното движение по главни пътища и автомагистрали“ към областната дирекция предприели проверка на лек автомобил „Ситроен Ксара“. В хода й, в облегалките на задните седалки и в кухината на пластмасов елемент под задната броня, полицейските служители открили укрити общо 657 кутии (13 140 къса) цигари от различни търговски марки без български акцизен бандерол. Това съобщиха от пресцентъра на МВР. След оглед на местопроизшествието тютюневите изделия са иззети заедно с лекия автомобил. 45- годишният водач е задържан за срок до 24 часа. В хода на образуваното по случая досъдебно производство са събрани достатъчно доказателства за виновността му, още същия ден му е повдигнато обвинение за извършено престъпление по чл. 234, ал.1 от НК и му е наложена мярка за неотклонение „парична гаранция“. Делото е изпратено в районната прокуратура в Сливница с мнение за предаване обвиняемия на съд.", "date": "2018.02.06", "title": "Хванаха мъж с 13 140 къса контрабандни цигари в колата му, на пътя за Калотина"}
{"url": "https://www.24chasa.bg/novini/article/6702233", "text": "„Повече от половината уебсайтове блокират потребителите на основата на националност или местожителство. Новият Регламент преустановява това и създава условия за един по-справедлив пазар в интернет. Българските потребители ще могат да пазаруват онлайн в целия ЕС по-достъпно”, заяви българският евродепутат от ГЕРБ/ЕНП Ева Майдел непосредствено след гласуването на Регламента за забрана на необосновано блокиране на потребители при пазаруване онлайн (геоблокиране). Това съобщиха от ГЕРБ. Евродепутатът Ева Майдел (ГЕРБ/ЕНП) разясни и конкретните случай, в които геоблокирането е необосновано: „Новите правила определят три ситуации, при които са изключени каквито и да причини за различно третиране на клиенти от различни държави-членки на ЕС, а именно: продажбата на стоки без физическа доставка, където потребителят сам организира доставката; продажбата на услуги, предоставяни по електронен път, например интернет хостинг и продажба на услуги с конкретна локация, например, от България купувате билети за музей в Италия.“ Новият регламент ще направи така, че потребителите ще могат да ползват свободно разплащателните си карти без значение от коя държава са издадени. „В момента има случаи, в които продажбата може да ви бъде отказана, защото въпросният френски онлайн магазин, работи единствено с френски карти, например.“, пояснява още Ева Майдел (ГЕРБ/ЕНП). Регламентът за забраната на блокирането на географски принцип бе сред приоритетните досиета в Европарламента през 2017-а. Законодателите постигнаха съгласие в рамките на 18 месеца. „Това е поредната бариера, която премахнахме пред единния цифров пазар. Освен че вече можем да пътуваме без роуминг, до края на годината ще можем да ползваме абонаментите си за телевизия и филми (бел.ред. Регламент за преносимост), където и да се намираме в ЕС и ще се наслаждаваме и на по-добро третиране при онлайн пазаруването (бел.ред. Регламент геоблокиране).”, добави българският евродепутат Ева Майдел ГЕРБ/ЕНП.", "date": "2018.02.06", "title": "Ева Майдел: Онлайн пазаруването става по-достъпно в целия ЕС"}
{"url": "https://www.24chasa.bg/novini/article/6702476", "text": "В Ямболска област е отменена грипната ваканция и от утре всички училища ще възобновят учебния процес, съобщи д-р Лиляна Генчева, директор на Регионалната здравна инспекция в Ямбол, цитирана от БТА. Регионалната комисия за борба с грипа и острите респираторни заболявания отчита тенденция към спад на броя на заболелите, но все още той остава висок - 342 на 10 000 жители, при критичен праг на заболяемостта - 358. В региона остават в сила всички предепидемични мерки - забрана на плановите операции и на свижданията в болниците, забрана на детските и женските консултации и засилен сутрешен контрол в детските ясли и градини. Комисията препоръчва и да се избягват посещенията на прояви с много хора.", "date": "2018.02.06", "title": "В Ямболска област отмениха грипната ваканция"}
{"url": "https://www.24chasa.bg/novini/article/6702491", "text": "Катастрофа между два леки автомобила е станала на първокласен път София-Варна, след Търговище в посока Омуртаг, в близост до Вилна зона „Драката“. Това съобщиха от ОДМВР-Търговище за \"Фокус\". Сигналът за инцидента е получен в 14.09 часа. Единият от водачите е транспортиран в болница за преглед и е освободен. Нанесени са материални щети по двата автомобила. Извършва се оглед на местопроизшествието. Движението не е преустановявано.", "date": "2018.02.06", "title": "2 коли се удариха на пътя София - Варна край Омуртаг"}
{"url": "https://www.24chasa.bg/novini/article/6702498", "text": "Тялото на загиналия в Сирия руски пилот Роман Филипов беше върнато в родината му, съобщи днес представител на руското министерство на отбраната, цитиран от ТАСС. \"Руското военно разузнаване съвместно с турските колеги върна в Руската федерация тялото на геройски загиналия на 3 февруари в Сирия пилот майор Роман Филипов. Церемонията по погребението му с военни почести по желание на семейството и родителите на руския летец ще се състои на 8 февруари във Воронеж\", добавили в министерството, предаде БТА. , управляван от майор Роман Филипов. Пилотът успя да катапултира, а по късно на земята поведе неравен бой с терористите. Обкръжен от тях, той се взриви с граната. За проявената смелост и героизъм Филипов бе удостоен посмъртно с указ на президента със званието \"Герой на Руската федерация\".", "date": "2018.02.06", "title": "Върнаха тялото на загиналия в Сирия руски пилот в родината му"}
{"url": "https://www.24chasa.bg/novini/article/6702560", "text": "Днешните млади хора на България са връстници на процеса на подготовка и присъединяване на страната ни към Европейския съюз, това е европейското поколение на България, заяви председателят на Народното събрание Цвета Караянчева. Тя откри публична дискусия, посветена на младежката визия за развитието на Европа, съобщиха от пресцентъра на НС. Във форума, който е под егидата на парламента, участваха френски студенти и студенти от Нов български университет и Софийския университет „Св. Климент Охридски“. Организатори на дискусията, провела се в Аулата на Алма Матер, бяха Европейският институт и Националното представителство на студентските съвети. Председателят на парламента отбеляза, че с този форум се полага началото на нова фаза в младежкия дебат за бъдещето на Европейския съюз. По думите й в диалога между поколенията европейското гражданство придобива истинското си значение като гаранция за развитието на Европа като пространство на просперитет за всички. Цвета Караянчева посочи, че вижданията и позициите на младите хора са изключително важни, защото те са бъдещите стопани на общия европейски дом. Нашият опит показва, че България допринася за процеса на европейска интеграция преди всичко в онези сфери, в които постигнахме съгласие за реформи и инициативи във вътрешнополитически план, смята председателят на парламента. Българският национален интерес е в задълбочаване на процеса на европейската интеграция, заяви Цвета Караянчева. По колкото повече въпроси успеем да постигнем съгласие в открит и честен дебат, толкова по-активно е участието ни в изграждането и развитието на нашия общ европейски проект, допълни тя. Председателят на Народното събрание посочи, че приоритетите на българското председателство отбелязват темите, по които българският и европейският дневен ред съвпадат и взаимно се допълват. Парламентарното измерение на това председателство отразява в най-висока степен онези основополагащи идеи за активна гражданска култура и политическо представителство, които в момента са обект на най-оживени дискусии, смята тя. Ние влагаме дълбок смисъл в девиза на българското председателство, който е изписан и на входа на Народното събрание – „Съединението прави силата“, защото знаем, че пътят към него преминава през дебат, основан на ценностите на свободата, равенството и солидарността, заяви Цвета Караянчева. Председателят на парламента пожела ползотворна и динамична дискусия, постигане на съгласие около основни идеи и послания, които да се превърнат в част от процеса на развитие на нова Европа.    Младежите обсъждаха по време на форума значението и ролята на гражданското общество, необходимостта от независими медии, нови форми на гражданско участие, както и ролята на дигиталната трансформация и нашите фундаментални права.", "date": "2018.02.06", "title": "Караянчева: Младите хора в България са европейското поколение (Снимки)"}
{"url": "https://www.24chasa.bg/novini/article/6702569", "text": "\"Приветствам приетата от Европейската комисия Стратегия за Западните Балкани. С нея категорично се декларира желанието Европа да се развива като континент на стабилността, сигурността и просперитета. На шестте страни и техните народи се дава европейска перспектива и ясен знак, че още през 2025 г. тези, които са готови, може да станат членове на ЕС\". Това пише в позиция на премиера Бойко Борисов, разпространена от правителствената пресслужба. \"Българското правителство ще подкрепя страните от Западните Балкани в процеса им на подготовка за членството. Очакваме всички през май в София да обсъдим как заедно и най-ефективно да продължим във вярната посока\", каза още Борисов.", "date": "2018.02.06", "title": "Борисов приветства  Стратегията за Западните Балкани"}
{"url": "https://www.24chasa.bg/novini/article/6702537", "text": "Двамата младежи от ромската махала в Айтос, които убиха 70-годишния клошар Асен Пуров, мушкайки го 32 пъти с нож, са били мъртво пияни, изпили общо 1 литър ракия и няколко бири. Това разкри служебният защитник на непълнолетния обвиняем Ясен Стойчев адвокат Георги Габровски. Ясен и 20-годишният му авер Желязко Данчев казаха в съдебната зала, че разбират в какво са обвинени. Прокурор Красимира Кателиева поиска от съда мярка за неотклонение задържане под стража и за двамата, тъй като макар и на ранния етап от разследването имало достатъчно доказателство, че двамата обвиняеми са извършили деянието. \"Действали са с жестокост, като мотивът за убийството е забавление. Това са човешки същества, които нямат развита ценностна система нито задръжки, не уважават човешкия живот\", заяви прокурор Кателиева. Съдът ще се произнесе в 17 часа.", "date": "2018.02.06", "title": "Убийците на клошаря от Айтос изпили литър ракия (Снимки)"}
{"url": "https://www.24chasa.bg/novini/article/6702608", "text": "Европейската комисия представи днес стратегия за \"надеждна перспектива за разширяване и засилен ангажимент на ЕС към Западните Балкани\". Така ЕК потвърждава европейското бъдеще на региона като геостратегическа инвестиция в стабилна, силна и обединена Европа, основана на общи ценности. Посочват се задачите и областите на съвместно засилено сътрудничество, насочени към специфичните предизвикателства, пред които са изправени Западните Балкани, особено необходимостта от основни реформи и добросъседски отношения. Надеждната перспектива за разширяването изисква постоянни усилия и необратими реформи, пише в съобщението на комисията, предаде БТА. Напредъкът по европейския път е обективен и основан на заслугите процес, който зависи от конкретните резултати, постигнати от всяка отделна държава, отбелязва ЕК. Комисията обяви шест ясни действия, които ЕС ще предприеме през следващите години, за да подкрепи усилията за преструктуриране на Западните Балкани в области от взаимен интерес. Тези действия включват укрепването на върховенството на закона, засилено сътрудничество в областта на сигурността и миграцията чрез съвместни разследващи екипи и граничната служба на ЕС, разширяване на енергийния съюз към Западните Балкани или намаляване на цените за роуминг и въвеждане на бързи интернет услуги в региона. Стратегията отчита необходимостта ЕС да бъде готов да приеме нови държави, след като изпълнят изискванията. За да изпълнят тези изисквания, държавите от Западните Балкани трябва да осъществят всеобхватни реформи. Принципът на правовата държава, основните права и управлението трябва да бъдат значително подобрени. Съдебните реформи, борбата с корупцията и организираната престъпност, и реформата на обществената администрация, трябва да доведат до действителни резултати, а работата на демократичните институции трябва да бъде сериозно подобрена. Икономическите реформи трябва да бъдат преследвани енергично, за да се преодолеят структурните слабости, ниската конкурентоспособност и високите равнища на безработица. Всички страни от региона трябва недвусмислено да преодолеят наследството от миналото, като постигнат помирение и решават открити въпроси, особено гранични спорове, преди присъединяването към ЕС. Трябва да има всеобхватно, правно обвързващо уреждане на въпросите между Сърбия и Косово, се посочва в документа. ЕС е най-важният донор и инвеститор в региона, както и политически и търговски партньор на Западните Балкани. Общият годишен обем на двустранната търговия е 43 милиарда евро по данни за 2016 година. За да се изпълни представената днес стратегия, необходимо е достатъчно финансиране. ЕК предлага постепенно да се увеличи финансирането по предприсъедините фондове до 2020 година. Само през тази година се предвиждат 1,07 милиарда евро за Западните Балкани, като се добавят близо девет милиарда евро от периода 2007-2017 година. Напредъкът към ЕС за всички от Западните Балкани се основава на собствените им заслуги и на тяхната скорост, в зависимост от постигнатите резултати, пояснява комисията. Стратегията очертава стъпките, които Черна гора и Сърбия трябва да предприемат, за да завършат процеса на присъединяване в перспектива от 2025 г., докато други могат да наваксат. Черна гора и Сърбия са единствените в региона държави, с които вече са започнали преговори за присъединяване към ЕС. Тази перспектива ще зависи от силната политическа воля, осъществяването на истински и устойчиви реформи, и окончателните решения на споровете със съседите. Всички страни от Западните Балкани имат възможност да се придвижат напред към ЕС. Комисията заявява, че оценява всички страни по справедлив и обективен начин, на основата на собствените заслуги и скоростта, с която постигат напредък. Албания и Македония постигат значителен напредък по пътя към ЕС и комисията е готова да изготви препоръки за започване на преговори за присъединяване според изпълнените условия. Комисията ще започне да изготвя становище по молбата за членство на Босна и Херцеговина след получаване на изчерпателни и пълни отговори на изпратените въпроси до Сараево. С постоянно усилие Босна и Херцеговина може да стане кандидат за присъединяване. Косово има възможност за устойчив напредък чрез прилагане на споразумението за стабилизация и асоцииране, след като обективните обстоятелства го позволяват, пише в стратегията. Според ЕК предстои много работа, за да могат страните от региона да бъдат в състояние да изпълнят условията за членство в ЕС. ЕК подчертава, че ръководителите в региона не трябва да оставят никакво съмнение за стратегическата си насоченост. Те трябва да поемат отговорността да използват тази историческа възможност, заявява комисията. ЕС трябва да бъде готов да приеме още държави, след като са изпълнили условията. ЕС трябва да бъде по-силен, по-здрав и по-ефективен, преди да може да бъде по-голям, се посочва в документа. За да бъде приемането на решения ефективно, трябва да се използва гласуването с квалифицирано мнозинство в Съвета на СЕ в областите, където това е предвидено. ЕК ще представи възможности за това до края на годината. ЕК добавя, че ще бъдат въведени мерки, по чиято сила бъдещите държави от ЕС да не могат да възпрепятстват присъединяването на други страни от Западните Балкани.", "date": "2018.02.06", "title": "ЕК прие стратегия за разширяването на ЕС към Западните Балкани"}
{"url": "https://www.24chasa.bg/novini/article/6702611", "text": " Модерната 6-етажна сграда на столичната улица „Московска“ 9, в която основен наемател е британското посолство, е продадена, съобщи посредникът по сделката - „Фортон“. От фирмата отказват да назоват името на купувача и стойността на сделката с мотива, че купувачът не желае да се разкрива. Уточняват само, че става въпрос за българско дружество. Според „Фортон“ продавачът е регистрирания в Ирландия фонд за недвижими имоти „Авестус“, който притежава и „Мол София“ на булевард „Стамболийски“ чрез своето дружество „Дорадо 1“. За търговския център от над 1 година се водят преговори за продажба. По време на преговорите изтече информация, че основният кандидат да купи мола е южноафриканският фонд НЕПИ, но междувременно той купи два други мола - „Сердика“ и „Парадайс“. Според информация на „Медиапул“ купувач е „Прайм Асет Московска“ АД, регистрирано в края на октомври м.г. Такова дружество с основни акционери братята Огнян и Владимир Павлови действително съществува и както подсказва името му очевидно е регистрано специално за да купи емблематичната сграда на ул. „Московска“. От финансовите отчети на „Дорадо 1“, която управлява мола на бул. „Стамболийски“, се вижда, че преди около две години е правена оценка на активите от наетата за тази цел агенция за недвижими имоти „Явлена“. Според нея молът е оценен за около 120 млн. лв., а сградата на „Московска“ - за 15 млн. лв. Имотът бе построен от израелската фирма „Ащром“ през 2001 г. - три години преди същата фирма да изгради „Мол София“. Впоследствие и двете са били продадени на ирландския фонд.Сградата на „Московска“ е в историческия център на столицата – почти на метри от новата сграда на Народното събрание и непосредствено зад бившия царски дрорец. Тя е с 4500 квадрата офис площи. В началото там бе настанено представителството на Еврокомисията, а след това – британското посолство. Старата сграда на британците на бул. „Васил Левски“ тогава бе превърната в резиденция на британския посланик. Според съобщението на „Фортон“ намеренията на новия собственик са да реновира свободните площи и да ги отдаде под наем. Най-вероятно британското посолство ще остане наемател.", "date": "2018.02.06", "title": "Сградата на улица „Московска“ 9, в която е британското посолство, е продадена"}
