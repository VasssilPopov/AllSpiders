{"url": "https://www.24chasa.bg/novini/article/6758512", "text": "Гледаме позитивно на желанието на България за присъединяване към преддверието на Еврозоната. Това е заявил шефът на Европейската централна банка Марио Драги по време на среща с председателя на ПЕС Сергей Станишев, съобщи пресофисът на Станишев. България е готова, а изявлението на председателя на ЕК Жан-Клод Юнкер даде нова динамика на процеса, е изтъкнал по време на срещата Станишев.", "date": "2018.03.12", "title": "ЕЦБ гледа позитивно за въвеждането на еврото в България"}
{"url": "https://www.24chasa.bg/novini/article/6758641", "text": "Унгария възнамерява да координира по-тясно своята политика към мигрантите с Австрия и Италия след изборите в тези две страни, на които антиимигрантските партии получиха широка подкрепа, каза днес унгарският външен министър Петер Сиярто, цитиран от Ройтерс. Според него подходът по този проблем на правителството във Виена и на десния център в Италия е много сходен с този на централноевропейските страни в ЕС. \"Затова е очевидно, че ще работим заедно в бъдеще\", каза Сиярто в интервю за Ройтерс. \"Това не е насочено срещу западната част на Европа, а срещу миграцията и то отговаря на нашите интереси, защото даваме приоритет на сигурността\", добави той. Сиярто посочи, че страните от Вишеградската четворка нямат планове да разширяват този съюз, но това не трябва да пречи за установяване на по-близки отношения с онези страни, които мислят по същия начин, предаде БТА. Ройтерс припомня, че стремеж към по-тясно сътрудничество с Унгария изрази и австрийският канцлер Себастиан Курц след среща с унгарския премиер Виктор Орбан в края на януари.", "date": "2018.03.12", "title": "Унгария ще търси антимиграционен съюз с Австрия и Италия след изборите там"}
{"url": "https://www.24chasa.bg/novini/article/6758646", "text": "Депутат от крайнодясната гръцка партия Златна зора получи днес условна присъда за опит да удари кмета на Атина по време на инцидент през 2013 г., свързан с действия на Златна зора срещу мигранти, предаде Ройтерс. Депутатът Йоргос Герменис бе осъден условно на 4 месеца затвор за опит за нанасяне на телесна повреда, предаде БТА. В разгара на всенародното недоволство по време на икономическата криза в страната, през май 2013 г. Златна зора се опита да раздаде храна само на етнически гърци на площада пред парламента. Кметът на столицата Йоргос Каминис забрани събитието, като го нарече \"кухня на омразата\", а полицията влезе в сблъсък с поддръжниците на Златна зора. По-късно Герменис влезе в конфликт с Каминис, когато кметът раздаваше великденски подаръци на деца. Гръцките медии показаха тогава видеозапис, на който кметът каза, че Герменис се опитал да го удари, но бил спрян от охраната. Герменис отхвърли обвиненията, като каза, че имал намерение просто да протестира заради забраната на мероприятието на Златна зора.", "date": "2018.03.12", "title": "Гръцки депутат с условна присъда за нападение срещу кмет"}
{"url": "https://www.24chasa.bg/novini/article/6758653", "text": "Хасковлийката Дора Мутафова откри изгубен плик с около 10 000 лева и го предаде на полицията. “Разхождах се в неделя в парк “Кенана” с моя приятелка. Видях на централната алея прозрачен джоб и банкнотите в него”, разказа Дора. Тя и приятелката ѝ се огледали дали някой не търси изгубеното, но наоколо хората им изглеждали спокойни. Отнесох парите в близко заведение. Там ги преброихме и се обадихме в полицията. Дора пуснала и обява във фейсбук за случилото се и помолила собственикът на изгубените пачки да ѝ пише на лични съобщения. Служители на реда обаче я посъветвали да изтрие поста и тя ги послушала. “Не бих си помислила да се облагодетелствам по този начин. Предположих, че тези пари може и да са от телефонна измама Всеки ден чета и слушам за такива случаи. Ако ми се полага лев или 10, изработени от мен с честен труд, ще ги взема, друго не искам. Така съм възпитана”, обяснява постъпката си Мутафова. Дъщерята на хасковлийката също я подкрепила. Веднага след находката Дора позвънила на щерка си да ѝ разкаже. “Мамо, обади се веднага в полицията”, посъветвало я момичето. “Ако не бях постъпила така, знаех, че сън нямаше да ме хване”, добавя жената. Имало и нейни познати, които я нахокали, че не е прибрала пачките. “Как няма да ги върна, знам с колко труд се изкарват честните пари. Дай боже истинският им собственик да си ги получи. После да се срещнем и да видя благодарността в очите му”, каза Дора. Тя работи в Националната асоциация “Защита и права на пациента” - по думите ѝ това е обществена и социална професия, която също учи на отговорност. Полицаи пък коментираха, че очакват наплив на кандидати за собственици на изгубената голяма сума В понеделник обаче само един човек се обадил, за да каже, че намерените хилядарки са негови. В районното телефонирал Петьо Викторов - DJ Педро. Преди да стане ясно, че 10-те хиляди са открити, той постнал на профила си във фейсбук, че е изгубил пари и да са халал на намерилия ги, разказаха запознати със случая. Дисководещият бе поканен в управлението, за да докаже, че пликът е негов. Служители на реда коментираха, че няма да се бърза с връщането на парите.", "date": "2018.03.12", "title": "Хасковлийка намери 10 000 лв. в парка, предаде ги в районното (Обзор)"}
{"url": "https://www.24chasa.bg/novini/article/6758542", "text": "Застрахователните дружества в България управляват 7,297 млрд. лева, показва статистиката на БНБ към края на декември 2017 г. Средствата са се увеличили с 10,3%, или с 678,9 млн. лв., на годишна база. В сравнение с третото тримесечие на миналата година обаче има лек спад от 2,3% (174,6 млн. лв.). Активите на дружествата, извършващи животозастраховане, нарастват с 11,1% - до 2,034 млрд. лв. Техният относителен дял в общия размер на активите към края на декември 2017 г. е 27,9%. Средствата, управлявани от дружествата, извършващи общо застраховане, се увеличават с 9,9% и към края на декември 2017 г. са 5,263 млрд. лв. Делът им в общия размер на активите на всички дружества е 72,1%. 52,1% от парите, или 3,762 млрд. лв., се държат в ценни книжа, различни от акциите. Акциите и другите форми на собственост растат с 14,7% до 942,7 млн. лева. ", "date": "2018.03.12", "title": "7,29 млрд. лв. в застраховането, ръстът е над 10%"}
{"url": "https://www.24chasa.bg/novini/article/6758669", "text": "Украйна се надява, че австралийското правителство ще отговори конструктивно на предложението й да построи космодрум в западната част на Зеления континент, предаде ТАСС. Това заяви посланикът на Украйна в Австралия Николай Кулинич пред в. \"Уест Острейлиън\". Държавната космическа агенция на Украйна направи подобно предложение през 2016 г., но, по думите му, то засега остава без отговор. През септември м.г. правителството на Австралия оповести плановете си за основаване на национална космическа агенция и Киев се надява, че това ще допринесе за осъществяване на инициативата му, свързана с построяване на космодрум в щата Западна Австралия, предаде БТА. \"Предложението е съвсем реалистично - увери посланикът. - Украйна може да започне още утре да изстрелва ракети, ако разполага с нужната за целта площадка. Австралия притежава подходящата територия, а ние - експерти и опит.\" По преценки на украински специалисти, за създаване на космодрум ще трябва да се вземе под аренда участък с площ до 7000 кв.км. Строителството на космодрума може да продължи 5 години.", "date": "2018.03.12", "title": "Украйна иска да построи космодрум в Западна Австралия"}
{"url": "https://www.24chasa.bg/novini/article/6758655", "text": "Отвор в защитната дига на река Тимок преди град Брегово е бил направен, за да се отклони част от водата, вместо да прелее и да залее града. Спешните мерки са се наложили, след като в почивните дни нивото достигна критични стойности и останаха 20-ина сантиметра до преливнето. В града обаче има проблем с високите подпочвени води и част от дворовете в покрайнините са наводнени. Хората са предупредени, че може да се наложи евакуация, ако нивото не започне да се нормализира. Опасност има и от подгизване на земнонасипната дига в южната част на града. По решение на общинския кризисен щаб е обявено бедствено положение, съобщи кметът Милчо Лалов. Местните са обезпокоени, тъй като Тимок е “мъртва” река заради замърсявания с тежки метали от хвостохранилищата на сръбските мини Бор в годините назад. От Регионалната здравна инспекция вземат проби от питейната вода от 5 пункта в града, както и от местни водоизточници. Анализите за тежки метали ще са готови утре. Двама министри пък инспектираха язовирите в община Хайредин, след като кризисната ситуация там вдигна на крак властта и в събота премиерът свика извънредно заседание на правителството. Спешно ще бъде изготвен разчет за изграждането на преливник на язовир “Рогозен - 1”, заяви при посещението си на критичния участък министърът на регионалното развитие Николай Нанков. Заедно с транспортния министър Ивайло Московски те направиха обход на стената. Кметът на община Хайредин Тодор Алексиев потвърди, че преди време бракониери разрушили част от стената. Той покани министрите да огледат и яз. “Бързина”, който също е в много тежко състояние. Част от отпуснатите от МС 3 млн. лв. ще отидат за неговия ремонт.", "date": "2018.03.12", "title": "Пробиха дигата при Брегово, за да не залее река Тимок града"}
{"url": "https://www.24chasa.bg/novini/article/6758546", "text": "Европейската инвестиционна банка направи заявка да участва в осигуряване на финансирането на АЕЦ “Белене”. Предстои да установим комуникация с банката. Това обяви министърът на енергетиката Теменужка Петкова на площадката на атомната централа в понеделник. Там тя инспектира как се съхранява изработеното оборудване, за което бяха платени 1,2 млрд. лв. Проверката установи, че то се съхранява съгласно изискванията на производителя. В петък по БНР вицепрезидентът на ЕИБ Вазил Худак заяви, че институцията би обмислила финансиране на проекта АЕЦ “Белене”, ако получи официално запитване от българското правителство. Той уточни обаче, че банката никога не е финансирала изграждането на нова ядрена централа. От думите на Петкова става ясно, че такова запитване ще има. От министерството поясниха, че ще изпратят писмо до банката. Рано е още да се коментират каквито и да било финансови параметри, преди да е структурирана компанията за “Белене”, казаха от ведомството. Време е да намерим решение за проекта, в него са вложени над 3 млрд. лв., заяви министърката. Тя припомни, че интерес към “Белене” има и от най-голямата държавна китайска ядрена компания. В министерството вече е създадена работна група, която да разработи варианти за използване на оборудването, които да бъдат готови да края на юни, както поиска парламентът. Доверието на премиера Борисов, доверието на коалиционните партньори и подкрепата, която получих от страшно много колеги, ме задължават, каза Петкова във връзка с отказа на премиера да приеме оставката ѝ. ", "date": "2018.03.12", "title": "Петкова: Ще потърсим ЕИБ за финансирането на АЕЦ “Белене” (Обзор)"}
{"url": "https://www.24chasa.bg/novini/article/6758677", "text": "Тристранната среща между Русия, Турция и Иран относно урегулиране на ситуацията в Сирия, ще се проведе на четвърти април в Истанбул, това заяви вицепремиерът на Турция Бекир Бозгад в понеделник, съобщава ТАСС. „Заседанието на двустранния руско-турски Съвет за сътрудничество ще се проведе на трети април“, заяви Бозгад и допълни, че на следващия ден ще бъде проведена тристранната среща относно Сирия в Истанбул, предаде \"Фокус\". Агенцията припомня, че това е следващата стъпка на мирния процес, осъществяван от трите държави, паралелно с провеждащия под егидата на ООН.", "date": "2018.03.12", "title": "Срещата между Русия, Турция и Иран за Сирия ще се проведе на четвърти април"}
{"url": "https://www.24chasa.bg/novini/article/6758534", "text": "Известната от десетилетия спирка на Полиграфическия комбинат в София вече ще се казва БТА. Поводът - 120-годишнината от създаването на агенцията. “БТА е една от най-старите агенции в света и заслужава такова обществено признание”, каза генералният ѝ директор Максим Минчев. Спирката “Кемпински-хотел Зографски” пък ще носи името на близкото народно читалище “П. Славейков”. Безименна улица зад хотел “Хилтън” в район “Триадица” ще бъде кръстена на столицата на Казахстан - Астана, решиха още общинските съветници от комисията по култура и образование към СОС. Инициативата е на посолството на Казахстан у нас, което предложило улицата да се кръсти “Астана”. Поводът е 25 години от установяването на дипломатически отношения между България и Казахстан. Подготвят се подписване на споразумение между София и Астана и размяна на официални визити. Ще предложим улица в Астана да бъде кръстена на София, каза зам.-кметът по култура и образование доц. Тодор Чобанов.", "date": "2018.03.12", "title": "Кръстиха спирка на БТА (Обзор)"}
{"url": "https://www.24chasa.bg/novini/article/6758543", "text": "Поредна провокация срещу България на турския президент Реджеп Ердоган, когото българският премиер Бойко Борисов всячески се опитва да сдобрява с държавите от ЕС. Силният човек в Анкара се обърна към българските турци като ги приветства с думите ''Кърджали е част от нашите душевни граници'', съобщи  Думите на Ердоган са изречени вчера по време на конгрес на партията му в град Сакария, в който живеят много изселници както от България, така и от другите балкански страни. ''От този великолепен салон искам лично от моето име и от името на народа да поздравя братята ни в Босна и Херцеговина, Косово, Албания, Македония, Сърбия, Западна Тракия, Крим, България и Румъния\", каза турският президент. Той определи като братя на хората в Сакария гражданите на Сараево, Скопие, Ксанти, Комотини, Кърджали и на Мостар. \"На тези братя, които носим в сърцата си и в очите си, за тези молещи се за успеха на Турция, пращаме нашите поздрави на всички жертви и потиснати наши братя\", добави Ердоган. След това подчерта: \"Всеки път го казвам: Тези градове физически са разположени в границите на други страни, но те са част от нашите душевни граници.\"", "date": "2018.03.12", "title": "Ердоган: Кърджали е в нашите душевни граници"}
{"url": "https://www.24chasa.bg/novini/article/6758541", "text": "Премиерът на България Бойко Борисов не иска ЧЕЗ да работи в страната. Това заяви  за БНР ръководителят на Надзорния съвет на ЧЕЗ Вацлав Пачеш. Той се опасява, че „Инерком“ няма да успее да плати сделката, особено след изтичането на документ, свързан именно с финансирането й. Пачеш допълни, че самата сделка между ЧЕЗ и „Инерком“ няма политически нюанс в Чехия, но премиерът Андрей Бабиш не одобрява ръководството на ЧЕЗ и вероятно, след като утвърди позициите си, ще направи промени. Самият Пачеш допусна, че и той ще бъде освободен. Пачеш разказа какво е обсъждано на срещата между ръководството на ЧЕЗ и Гинка Върбакова: \"Двата екипа заедно приготвят документите за компетентните органи, които трябва да одобрят сделката и по-специално Комисията за защита на конкуренцията. Става дума за регулаторни органи основно в България, не толкова в Чехия. Доколкото знам този процес върви гладко.Другият въпрос, който е бил обсъждан, е възможността българската държава да влезе в сделката и може би да притежава голяма част от активите. Това е голям проблем заради арбитража с българската държава. Разбира се, ако българската държава придобие активите, които ние продаваме, това ще бъде сериозен правен проблем. Въпреки това правните екипи започнаха работа и резултатът ще бъде ясен след седмица, две или може би повече. Тъй като наистина това е много сложен правен казус, той беше отложен, но екипите и на двете компании работят по него\". Според него, няма вариант ЧЕЗ да се откаже от арбитража в името на това да приключи сделката: \"Доколкото знам, арбитражът е за много голяма сума пари - много по-голямата, отколкото сделката с „Инерком“. Доколкото знам, българската държава може да бъде допусната да закупи \"ЧЕЗ България\" или поне по-голямата част от активите, но само когато арбитражът е приключен\". В момента в ЧЕЗ се води разследване за изтичането на един документ, който е предоставен и на българското правителство. Пачеш разказа какъв е този документ и дали той би попречил на сделката или на арбитража: \"Има изтичане само на един документ, в който се съдържа информация за финансовите институции, които биха осигурили заем за „Инерком“, за да закупи активите на ЧЕЗ. Във вестниците прочетох, че заради натиска две български банки са се оттеглили. Става дума за натиск от българското правителство. Ако това наистина е вярно, аз се опасявам, че всичко ще отиде на вятъра. Страхувам се, че „Инерком“ няма да успее да си осигури средства, за да плати активите на ЧЕЗ България.Тогава, мисля, че има други компании, които искат да закупят българските активи. Доколкото знам, интерес има от „India Power“и от „Енерго про“ - това е друга чешка компания. Все още има интерес да закупят целия бизнес в България, особено индийската компания\". Пачеш обясни и желанието на ЧЕЗ да продаде българските активи със загубата на средства заради неизпълнени от българското правителство ангажименти: \"Доколкото знам, някои от законовите ангажименти, поети от българското правителство, не са съвсем изпълнени. Заради това ЧЕЗ загуби пари и  постепенно изгуби интерес да прави бизнес в България.  Българското правителство и специално премиерът Бойко Борисов не иска ЧЕЗ изобщо да бъде в България. Вие обаче сама знаете, че преди няколко години българското правителство падна заради цената на тока. Мисля, че ЧЕЗ направи грешка, че поиска увеличаване на цените на тока твърде бързо. Подчертавам, че това е лично мнение. Цената на електроенергията се качваше с такова темпо навсякъде в Европа, но тогава ЧЕЗ трябваше да осъзнае, че част от българското общество не е готово за подобно шоково увеличение. Сега премиерът Борисов е отново на власт и вероятно присъствието на ЧЕЗ не му се нрави - на него и на неговите хора. Ето защо за ЧЕЗ става много трудно да прави бизнес в България\". Според него, цената, която предлага „Инерком“ ще осигури баланс между всичко, което е инвестирано от компанията и това, което ще получи сега като сума:\"ЧЕЗ няма да загуби, но няма и да спечели. Просто ще е на нулата, доколкото знам. Реално, това е много трудно да се изчисли. Знаете, че ЧЕЗ продаде ТЕЦ \"Варна\" на загуба. Ето защо мисля, че в крайна сметка ще е бъде в ситуацията - без печалба, но и без загуба\".", "date": "2018.03.12", "title": "Шефът на надзора на ЧЕЗ: Държавата може да влезе в сделката след арбитража"}
{"url": "https://www.24chasa.bg/novini/article/6758535", "text": "САЩ предупредиха днес в ООН, че ако Съветът за сигурност не успее да наложи прекратяване на огъня в Сирия и конкретно в района на Източна Гута край Дамаск, Вашингтон е готов да действа (сам), ако е необходимо, предаде Ройтерс. \"Това не е пътят, който предпочитаме, но е път, който сме показали, че ще поемем и сме готови да следваме отново\", каза постоянната представителка на САЩ в световната организация Ники Хейли на днешното заседание на Съвета за сигурност. Малко преди това американската делегация разпространи проект за резолюция с искане за 30-дневно прекратяване на военните операции в Дамаск и неговите предградия, където силите на сирийския президент Башар Асад, подкрепяни от Русия и Иран, твърдят, че атакуват терористични групи, обстрелващи столицата. \"Когато международната общност системно не успява да действа, има времена, когато държавите са принудени да предприемат самостоятелно действия\", каза Хейли. Тя напомни, че през април 2017 г. САЩ нанесоха удар по военновъздушна база на сирийските правителствени сили, от която според западните страни излетели самолетите за химическата атака в град Хан Шейхун. \"Днес повтаряме това предупреждение\", добави тя. Съветът за сигурност прие с единодушие на 24 февруари резолюция с настояване за 30-дневно прекратяване на огъня в Сирия. Русия тогава каза, че Съветът за сигурност не може да наложи спиране на огъня без споразумение между враждуващите страни. Днес генералният секретар на ООН Антониу Гутериш информира Съвета за сигурност за изпълнението на тази резолюция. Той отбеляза, че огънят не е прекратен нито в Източна Гута, нито в провинция Идлиб, нито в Африн, нито в Дамаск. \"Въпреки някои ограничени хуманитарни доставки на стоки и жизненоважни услуги, доставящите конвои не са в безопасност, срещат спънки или не са допускани, - констатира той. - Блокадите не са вдигнати. . . Доколкото знаем, нито един критично болен или ранен все още не е евакуиран.\" Гутериш изрази дълбоко разочарование от замесените в конфликта страни, които \"с действие или бездействие, преднамерено или от безразличие\" позволяват сраженията да продължават в тези райони, включително и в обсадената Източна Гута. Руският представител в съвета Василий Небензя каза, че сирийското правителство \"има всички права да се опита да отстрани заплахите за безопасността на своите граждани\" и нарече предградията на Дамаск \"гнезда на тероризъм\". Според Ройтерс не е ясно кога американската проекторезолюция ще бъде подложена на гласуване в Съвета.", "date": "2018.03.12", "title": "Ники Хейли: Готови сме да действаме сами в Сирия, ако ООН не успее да наложи спиране на огъня"}
{"url": "https://www.24chasa.bg/novini/article/6758576", "text": "С уточнение в защита на президента Румен Радев след острите критики на руския патриарх Кирил излезе протойерей Николай Георгиев от отдел “Връзки с обществеността” към Светия синод. Той е присъствал на срещата заедно с българския патриарх Неофит.  “По време на разговора си с патриарх Кирил президентът се държа като държавник, с уважение към своя събеседник, но и отстоявайки твърдо своите позиции, което силно впечатли главата на Руската православна църква”, пише протойерей Георгиев. След като гостът изложил “болката и разочарованието си от принизяването на ролята на Русия в Руско-турската освободителна война и отдаването на почит и на други държави”, президентът “с такт и достойнство” го уверил, че българският народ никога не е преставал да отдава почит и заслужена благодарност на руския народ, на руската църква и на воините от армията освободителка.  “Така, както църквата се бори за душата на всеки човек, така и ние сме признателни към паметта на всеки воин, сражавал се в руската армия под знамената на император Александър II и загинал за българската свобода, независимо от неговата националност”, казал Радев. А след като президентът напомнил на патриарха собствената му теза за силата на мълчанието, Кирил сам предложил да приключи тази тема. “В края на разговора патриарх Кирил отправи благословията си към българския президент, но последният каза, че я е получил вече с встъпването си в длъжност от мъдрия български патриарх Неофит”, свидетелства още духовникът.", "date": "2018.03.12", "title": "На 9-ия ден синодът обяви, че твърдият ни президент впечатлил руския патриарх Кирил"}
{"url": "https://www.24chasa.bg/novini/article/6758580", "text": "Истанбулската конвенция за защита на жените от насилие среща силна съпротива в Хърватия, където една от партиите, член на управляващата коалиция, се противопоставя на ратифицирането й, предаде агенция Франс прес. \"Съобщението, че основната партия в дясната коалиция /ХДО, Хърватската демократична общност/ ще подкрепи ратифицирането на Истанбулската конвенция фундаментално противоречи на християнските демократични ценности на партията\", заяви днес Хървое Зеканович, член на ръководството и депутат от консервативната партия Храст /Дъб/. За тази партия, близка до влиятелната хърватска католическа църква, текстът предлага \"теория за половете\", която подрива основите на традиционното семейство, предаде БТА. Премиерът Андрей Пленкович, който е от ХДО, съобщи, че Истанбулската конвенция ще бъде внесена в парламента до края на месеца. В открито писмо Хървое Зеканович поиска от традиционалистите в ХДО \"да направят максималното това да не се случи\". Консерваторите в ХДО също изразиха съпротивата се на ратификацията. Няколко организации за защита на правата на жените обвиниха в съобщение консервативните групи и църквата, че си \"измислят теория за половете, за да защитят патриархалната система\". Истанбулската конвенция е ратифицирана от 28 страни, 17 от които членки на ЕС, припомня АФП. Агенцията допълва, че миналата седмица България се отказа да я ратифицира, а през февруари и словашкият премиер взе подобно решение.", "date": "2018.03.12", "title": "Силна съпротива в Хърватия срещу Истанбулската конвенция"}
{"url": "https://www.24chasa.bg/novini/article/6758603", "text": " Говорителят на руското МВнР Мария Захарова определи като „цирково шоу“  , предава ТАСС. „Това е цирково шоу в британския парламент“, подчерта говорителят. „Изводът е ясен – още една информационна и политическа кампания, основана на провокация“, добави Захарова, предаде БТА. „Преди да бъде съчинена друга приказка, нека в Лондон да разкрият какво стана с разследванията около Александър Литвиненко и Борис Березовски“, допълни още представителят на Москва.", "date": "2018.03.12", "title": "Мария Захарова: Заявлението на Тереза Мей за отровения руски шпионин е цирково шоу"}
{"url": "https://www.24chasa.bg/novini/article/6758446", "text": "Очакваме бедственото положение в община Хайредин да бъде отменено утре. Това каза за „Фокус“ областният управител на Враца Малина Николова във връзка с обстановката в община Хайредин. „Всичко е нормализирано. Днес продължиха действията по укрепване на преливника на яз. „Рогозен 1“. Очакваме бедственото положение да бъде отменено утре“, обясни Николова.", "date": "2018.03.12", "title": "Областният управител на Враца: Очакваме бедственото положение в Хайредин да бъде отменено утре"}
{"url": "https://www.24chasa.bg/novini/article/6758448", "text": "В Сърбия в момента има 3600 мигранти и броят им от месеци не се увеличава, съобщи днес сръбският министър на вътрешните работи Небойша Стефанович, цитиран от Танюг. Министърът посочи, че мигрантите не желаят да останат в Сърбия и целта им е да заминат за чужбина. Лидерът на движението Двери Бошко Обрадович предупреди, че трябва да се внимава мигрантската кприза да не се превърне в проблем и посочи, че 620 000 мигранти са поискали убежище в Сърбия, предаде БТА. Същевременно Граничната полиция на Босна и Херцеговина съобщи, че от 1 януари до 11 март са открили 639 граждани на страни с висок миграционен риск, които се опитали да преминат границата или непосредствено след незаконното й преминаване, което е значително увеличение в сравнение със същия перид на 2017 г. През януари техният брой е бил 157, през февруари 315 и до 11 март - 167. Сред откритите нелегални мигранти от Сирия са 192, от Пакистан 89, от Либия 75, от Афганистан 60, от Палестина 49, от Алжир и Иран по 32, от Мароко 22, от Ирак 19, от Турция 15 и др.", "date": "2018.03.12", "title": "Увеличение на нелегалните мигранти в Босна и Херцеговина, в Сърбия броят им не нараства"}
{"url": "https://www.24chasa.bg/novini/article/6758473", "text": "САЩ се стремят да уредят по дипломатически път \"ключовите проблеми\", свързани с действията на Турция в района на сирийския град Африн, заяви за ТАСС говорителят на Пентагона майор Ейдриън Ранкин-Галоуей, цитиран от БТА. \"Както беше обявено в Анкара от държавния секретар Рекс Тилърсън и министъра на външните работи /на Турция/ Мевлют Чавушоглу, САЩ и Турция се споразумяха да създадат механизъм за обсъждане на всички ключови проблеми, с които се сблъскват нашите отношения с Турция. Ние не искаме да предсказваме възможните резултати от тези обсъждания. Конкретни резултати ще се появят при съвместната работа на нашите дипломати и експерти\", каза говорителят на Пентагона, помолен да коментира последните изявления на турския президент Реджеп Тайип Ердоган, който в неделя критикува САЩ и НАТО, че не желаят да подкрепят Турция, чиито граници са подложени на \"атаки от терористични групировки от територията на Сирия\". Два дни по-рано Ердоган заплаши, че турските сили ще завземат Африн и ще се насочат към Манбидж, който се намира под контрола на подкрепяните от САЩ кюрдски сили. В Манбидж има и американски военни. Тилърсън посети Анкара през февруари и на съвместна пресконференция с Чавушоглу каза, че САЩ се отнасят сериозно към ситуацията, когато тяхната съюзничка в НАТО \"има някакви опасения по отношение на собствената си сигурност\". Почти едновременно с него ръководителят на Пентагона Джеймс Матис каза на заседание на министрите на отбраната на НАТО в Брюксел, че \"НАТО и САЩ подкрепят Турция\" в нейната борба с кюрдските сепаратисти на турска територия и са обезпокоени от проблемите със сигурността на границата й със Сирия. Независимо от това на 9 февруари Матис заяви във Вашингтон, че Пентагонът няма намерение да отстъпва под натиска на Турция, настояваща за изтегляне на американските войници от Манбидж. Той подчерта, че целта на САЩ е да продължат военната кампания срещу групировката \"Ислямска държава\". Турската армия започна на 20 януари операция \"Маслинова клонка\" в района на сирийския град Африн, насочена срещу сирийските кюрдски милиции Сили за защита на народа и Партията на демократичния съюз, които Анкара смята за терористични организации, свързани с нелегалната Кюрдска работническа партия (ПКК).", "date": "2018.03.12", "title": "САЩ искат по дипломатичен път да решат проблемите, свързани с действията на Турция в Сирия"}
{"url": "https://www.24chasa.bg/novini/article/6758480", "text": "Американският помощник държавен секретар за Европа и Евразия Уес Мичъл предупреди днес в Прищина за \"деструктивната роля\" на Русия на Балканите и обвини Москва, че \"спъва\" демократичните институции в региона, предаде агенция Франс прес, цитирана от БТА. \"Виждаме, че Русия играе все по-деструктивна роля в голяма част от Балканите, като прибягва към дезинформация, спъвайки демократичните институции\", каза Мичъл. \"Казахме ясно на руснаците, че това не е нито в техен интерес, нито в интерес на хората в региона\", каза американският дипломат пред журналисти след срещата си с президента на Косово Хашим Тачи. Изявлението му бе направено по-малко от три седмици след посещението в Белград на руския външен министър Сергей Лавров, който обвини Запада, че създава напрежение в региона, раздиран от няколко конфликта през 90-те години. Уес Мичъл днес е в Прищина в рамките на балканската си обиколка, която ще продължи до 17 март и в рамките на която ще посети още Скопие, Белград, Атина и Никозия. ", "date": "2018.03.12", "title": "Америка обвини Русия в играене на деструктивната роля на Балканите"}
{"url": "https://www.24chasa.bg/novini/article/6758484", "text": "„Съдът ще каже коя е точната версия на инцидента. За мен високата скорост е една от причините за случилото се, вероятно е да има и повреда в стрелката, но с оглед на това как са дерайлириали вагоните, не ми се вярва да се е случило”. Това каза в Новините на   бившия министър на транспорта Кристиан Кръстев. По думите му вагон от композицията е бил от Румъния и е произведен през 1971 година. В България се движат и по-стари вагони, но те се реновират, уточни Кръстев. Добре е да се направи проверка на въпросната фирма, от която са наети вагоните, предложи той. Бившият министър призна, че има какво да се направи по жп инфраструктура, но „да не забравяме, че в последните 10 години се усвоиха доста средства. Докато в БДЖ има промени, в НКЖИ това не е на дневен ред”. Кръстев предлага да се намали скоростта при преминаване през населени места. Припомняме, че според нова експертиза, направена по поръчка на \"Булмаркет\", не високата скорост, а незаключена стрелка на релсовия път е причина за трагедията в Хитрино. От прокуратурата пък отговориха, че тази версия вече е била разгледана и отхвърлена.", "date": "2018.03.12", "title": "Кристиан Кръстев: Едва ли повреда в стрелката е причина за инцидента в Хитрино"}
{"url": "https://www.24chasa.bg/novini/article/6758487", "text": "Германски съд осъди трима сирийци на затвор за принадлежност към организацията \"Ислямска държава\", предаде Франс прес. Тримата през 2015 г. са се представили за бежанци, Съдът в Хамбург осъди 27-годишен обвиняем на шест и половина години затвор и на по три години и половина другите двама, които са били непълнолетни по време на деянието. Според съда е установено, че по нареждане на ИД те са напуснали Сирия и са пристигнали в Германия през ноември 2015 г., когато в Европа имаше наплив от стотици хиляди бежанци, информира БТА. Като \"спяща клетка\" тримата сирийци трябвало да изчакат инструкции от ИД в Германия. Групировката ги снабдила с фалшиви паспорти, пари и мобилни телефони. Начинът, по който те достигнали Европа, е подобен на методите на някои от авторите на атентатите в Париж и Сен-Дени от 13 ноември 2015 г., в които бяха убити 130 души. Те използвали същите каналджии за влизане в Гърция от Турция. На процеса 27-годишният обвиняем признал, че действително е бил вербуван от ИД. Тримата сирийци са били задържани през септември 2016 г. в бежански центрове в района на Хамбург.", "date": "2018.03.12", "title": "Осъдиха трима сирийци в Германия, членували в \"Ислямска държава\""}
{"url": "https://www.24chasa.bg/novini/article/6758513", "text": "Тереза Мей каза, че бившият руски шпионин Скрипал е отровен с бойно нервнопаралитично вещество, което се произвежда в Русия, предаде Асошиейтед прес.                                                                                                                                                                                                                                                                                                                       ", "date": "2018.03.12", "title": "Мей: Бившият руски шпионин е отровен с вещество, което се произвежда в Русия"}
{"url": "https://www.24chasa.bg/novini/article/6758538", "text": "Албанските специални полицейски сили са спасили  , предаде Асошиейтед прес. Говорител на министерството на отбраната заяви, че четиримата албанци се намирали планината Сотир, на около 270 километра южно от столицата Тирана, близо до гръцката граница. Те имат леки наранявания, но общото им състояние е добро, предаде БТА. Албански медии съобщиха, че четиримата паднали в дупка, след като започнали катеренето си вчера. След като се обадили от мобилен телефон да поискат помощ, армията изпратила хеликоптер, за да ги прибере, но той не успял да кацне. Алпинистите били спасени, след като части на специалната полиция и армейски сили успели да достигнат до тях пеша.", "date": "2018.03.12", "title": "Спасиха четирима албански алпинисти, блокирани в планината"}
{"url": "https://www.24chasa.bg/novini/article/6758491", "text": "Моминското парти на дъщерята на турски милиардер завърши трагично със самолетна катастрофа в Иран. Загинаха всички 11 пасажери - само жени, съобщи в. “Дейли мейл”. 28-годишната Мина Башаран, наследница на компанията “Башаран Холдинг”, умира с още 7 приятелки на връщане от Дубай в неделя. Те се прибирали след моминското парти на Мина с частен самолет “Бомбардие Чалънджър 600”, собственост на “Башаран Холдинг”. Мина Башаран, която е завършила бизнес училище в Лондон, е била член на борда на семейния холдинг и един дене трябвало да наследи бизнеса. Тя е едно от двете деца на Хюсеин Башаран, който има и син. “Башаран Холдинг” има инвестиции в яхти, финанси, строителство, туризъм, авиация, цимент и енергия. Бащата Башаран започва с лешников бизнес в град Трабзон, а една от известните сгради, построена от семейството в Истанбул, е кулата “Мина”, кръстена на загиналата. Три дни преди трагедията бъдещата булка качила снимки в инстаграм от моминското си парти и кадри от Дубай, на които се виждал и злощастният самолет. Качени били и клипове, на които Мина и приятелките ѝ купонясват на концерт на британската певица Рита Ора в дубайски нощен клуб. На една от снимките тя позира с огромен букет цветя, изпратен от годеника ѝ - бизнесмена Мурат Гезер. Двамата планирали да сключат брак на 14 април в двореца “Чъраган” в Истанбул - бивш османски палат, преустроен в луксозен петзвезден хотел от веригата “Кемпински”. Частният самолет излетял от град Шарджа в ОАЕ и трябвало да кацне в Истанбул. От екипажа сигнализирали за техническа повреда край иранския град Шахр-е Корд, след което самолетът изчезнал от радарите и се разбил, съобщи Ройтерс. По непотвърдени сведения е било поискано разрешение за извънредно кацане заради проблем с налягането в кабината. Черната кутия е намерена, а телата на всички жертви са открити обгорени Причината за катастрофата може да е възпламеняване на двигателя, предаде иранската агенция ИНСА. Смята се, че машината се е ударила в планински склон и се е подпалила. Очевидци видели как от един от двигателите излизат пламъци, докато летяла. Сред жертвите са две испанки, също и Лиана Ханаел, основателка на марката за облекло “Лили и Роуз”. Всички приятелки на Мина се занимавали с мода и бижута и били от елита на Истанбул. Имало и трима души екипаж, като вторият пилот Мелике Кувет е сред първите жени - пилоти на турските въоръжени сили, пише в. “Миллиет”. ", "date": "2018.03.12", "title": "Дъщеря на милиардер с моминско парти в Дубай, снима се с букет от годеника и часове след  това гине със самолет (обзор)"}
{"url": "https://www.24chasa.bg/novini/article/6758631", "text": "Над 7000 души над 100-годишна възраст днес живеят в Русия и през следващите няколко годни броят им ще нарасне, заяви на международния форум \"Активно дълголетие, Москва 2018\" вицепремиерът на Русия Олга Голодец, цитирана от ТАСС. \"Много важно е да водят качествен живот онези, които са прехвърлили дадена възрастова граница - каза тя. - Ако по-рано в Русия имаше десетки столетници, днес прехвърлилите 100 години в страната са над 7000.\" Голодец отбеляза, че това е внушителна цифра. \"Надявам се, че в близко бъдеще - през следващите 7-8 години, броят им ще се увеличи\", допълни тя. Голодец поясни, че правителството трябва да направи нужното, за да може хората, станали столетници, да се чувстват пълноценни членове на обществото, предаде БТА.", "date": "2018.03.12", "title": "В Русия живеят над 7000 столетници"}
{"url": "https://www.24chasa.bg/novini/article/6758639", "text": "На територията на Европа прекрояването на граници е недопустимо. Това коментира пред \"Фокус\" вицепремиерът Валери Симеонов във връзка с последователната политика на президента Реджеп Тайип Ердоган за привличането на турски общности в съседните държави. По повод изказването на президента Ердоган, който в своя реч се обърна към българските турци с думите, че  , вицепремиерът заяви, че в исторически план двете страни нямат нищо общо. По думите му вероятността България да стане част от \"Ислямската дъга\" е невъзможна. „Това като вариант даже не го помислям. Това просто няма как да стане, защото тук става въпрос все пак за коренно различни два свята - единият свят като че ли току що е излязъл от феодализма, а другият свят е на все пак Европейския съюз. Тенденциите след последните събития в Турция, след т.нар. преврат, са за силно ограничаване на демократичните свободи, посегателство върху институциите, пълна подмяна на професионализма и на професионалните представители на тези институции с верни на Ердоган хора“ , допълни вицепремиерът Валери Симеонов. Според него много турци търсят начин да напуснат Турция и да прехвърлят бизнеса си, защото държавата, в която живеят се връща назад в развитието си. Валери Симеонов се аргументира, че в Турция дори и икономиката е диктувана от изпълнителната власт.", "date": "2018.03.12", "title": "Валери Симеонов: На територията на Европа прекрояването на граници е недопустимо"}
{"url": "https://www.24chasa.bg/novini/article/6758637", "text": "Гръцката полиция арестува двама тийнейджъри пакистанци по подозрения, че са обирали туристи и минувачи близо до главната туристическа атракция в Атина, Акропола, предаде Асошиейтед прес. Арестите, за които бе съобщено днес, са извършени дни след като шестима мъже, също от пакистански произход, бяха задържани по подозрение за подобни кражби в района. Полицията съобщи, че младежите, единият на 16, а другият на 19 години, са били арестувани в сряда вечерта. Органите на реда подозират, че те са част от банда, чиито членове се издирват, предаде БТА. Двамата младежи са обвинени в участие в престъпна организация, кражба и нарушение на законите за оръжието. Предполага се, че те са крадели мобилни телефони, бижута и пари през последните три месеца. Полицията съобщи, че разследването е довело до разкриване на две техни кражби.", "date": "2018.03.12", "title": "Арестуваха двама пакистанци за кражби край Акропола в Гърция"}
{"url": "https://www.24chasa.bg/novini/article/6758443", "text": "САЩ предложиха нова проекторезолюция засягаща ситуацията в Сирия пред Съвета за сигурност на ООН, в която е включено искане за 30-дневно примирие в Източна Гута, съобщава АFP. Американският постоянен представител в ООН Ники Хейли заяви в понеделник пред Съвета, че приетата преди две седмици резолюция „се е провалила“, тъй като сирийското правителство въпреки всичко е продължило настъплението си срещу контролирания от бунтовници анклав, предаде \"Фокус\". „Ние изготвихме нова резолюция, която не оставя място за извъртане“, обяви Хейли.", "date": "2018.03.12", "title": "САЩ предложиха нова проекторезолюция за Сирия пред Съвета за сигурност на ООН"}
{"url": "https://www.24chasa.bg/novini/article/6758409", "text": "На 13 март 2018 г. от 13.00 часа кметът на София Йорданка Фандъкова ще провери състоянието на общинския язовир \"Мърчаево\". Това съобщиха от пресцентъра на Столична община. Общината ежегодно почиства и язовирните стени и 500 метровите участъци под преливните им съоръжения.                                                                                                                                                                                                                                                                                                                       ", "date": "2018.03.12", "title": "Фандъкова ще провери състоянието на общинския язовир \"Мърчаево\" утре"}
{"url": "https://www.24chasa.bg/novini/article/6758428", "text": "Руското посолство в Лондон обвини британското правителство в „опасна игра“, тъй като не е подтиснало спекулациите за руска следа в отравянето на двойния агент Сергей Скрипал, съобщава AFP. В разпространено съобщение от дипломатическото представителство се казва, че „сегашната политика на британското правителство спрямо Русия е много опасна игра с общественото мнение, която не само праща разследването към неполезен политически път, но освен това носи и риска за много по-сериозни последствия за нашите двустранни връзки“, предаде \"Фокус\".", "date": "2018.03.12", "title": "Руското посолство в Лондон: Британското правителство играе опасна игра с отравянето на Скрипал"}
{"url": "https://www.24chasa.bg/novini/article/6758432", "text": "Франция е готова да нанесе прецизни удари срещу всеки обект в Сирия, използван като база за химически атаки, които водят до смърт на цивилни. Това заяви президентът Еманюел Макрон, цитиран от Ройтерс. Макрон говори малко преди обсъждането на ситуацията в Сирия в ООН и каза, че Москва - близък съюзник на правителството на сирийския президент Башар Асад, не прави достатъчно за осигуряване на достъпа на хуманитарна помощ в Източна Гута - контролираното от бунтовници предградие на столицата Дамаск, предаде БТА. Запитан за сирийския конфликт на пресконференция в Индия, където е на посещение, Макрон каза, че Франция ще бъде готова да нанесе удар, ако заедно с американските си партньори получи неопровержими доказателства, че химически оръжия се използват за убийства. \"Ние съпоставяме собствената си информация с тази на нашите съюзници, но нека бъде ясно, че имаме и независими възможности да идентифицираме мишени и да нанасяме удари там, където е необходимо\", подчерта френският президент.", "date": "2018.03.12", "title": "Макрон: Готови сме да нанесем удари срещу обекти в Сирия, използвани за химически атаки срещу цивилни"}
{"url": "https://www.24chasa.bg/novini/article/6758288", "text": "\"Никой не знае какво е бъдещето на комплекс като \"Марица изток\", кои мощности ще останат и кои ще се модернизират, защото България няма енергийна стратегия. Не се знае дори каква ще бъде цената на въглищата от мините, която не е променяна от 2013 година. Дали заради многобройните скандали и оставки, но вече второ правителство на Бойко Борисов не намира време да разработи такава стратегия за това как ще се развива енергетиката ни в следващите 20-30 години\", посочи днес в Стара Загора зам.-председателят на БСП и бивш министър на икономиката и енергетиката Драгомир Стойнев. Той припомни, че кабинетът \"Орешарски\", в който самият той беше министър, бил оставил добра основа за такава стратегия. \"Хората са изключителна притеснени за бъдещето на енергетиката\", каза още депутатът. Като пример той посочи сделката за ЧЕЗ. По думите му, \"хората не са овце и не приемат задкулисието, не приемат, че в една страна от Европейския съюз никой не може да каже кой стои зад г-жа Гинка Върбакова\". Стойнев смята, че сделката за ЧЕЗ може много лесно да бъде развалена, тъй като чешката фирма е на чешката държава и в случая не става дума за сделка между две частни фирми. Още повече, че продажната цена, която се коментира, била силно надценена и непремено щяла да бъде избита през цената на тока за сметка на всичко българи. Драгомир Стойнев каза още, че БСП е за това държавата да влезе изцяло в ЧЕЗ, а не да влиза като една от страните в сделката. \"Когато бях министър, тази фирма не се продаваше, заради това нямаше как държавата да я купи\", бе категоричен Стойнев. Той допълни, че от регионален проблемът с продажбана на дружеството става национален, по тази причина БСП организира подписка в цялата страна, включително и в Стара Загора, с искане държавата да отмени сделката за ЧЕЗ. Въпросът не е дали, а кога ще бъдат следващите предсрочни парламентарни избори в България, коментира още Драгомир Стойнев на пресконференция в Стара Загора днес.", "date": "2018.03.12", "title": "На България й трябва енергийна стратегия, настоя Драгомир Стойнев от Стара Загора"}
{"url": "https://www.24chasa.bg/novini/article/6758306", "text": "Язовир „Мандра“ край Бургас прелива - наводнени са земеделски площи, но няма опасност за близките села. Това каза за  „Фокус“ областният управител на Бургас Вълчо Чолаков. Той уточни, че язовирът прелива от доста време, а от около 2 месеца шлюзовете му са отворени на максимум, за да изпускат водата. „В района на бензиностанцията между Новоселци и Дебелт има наводнени земеделски площи. Днес получих информация за наводнени площи и в Димчево. Няма как тези площи да бъдат отводнени. Помпите на „Напоителни системи“ работят, но не са достатъчни в случая. Няма опасност за хората или къщите в близките села“, каза още Чолаков.", "date": "2018.03.12", "title": "Язовир „Мандра“ край Бургас прелива - наводнени са земеделски площи"}
{"url": "https://www.24chasa.bg/novini/article/6758299", "text": "Софийска окръжна прокуратура привлече в качеството на обвиняем Пламен Георгиев от с. Търнава, който през февруари изгуби контрол над колата си и уби бременната Миглена Данчева. От днес той е с мярка за неотклонение „Гаранция“ в размер на 5 хиляди лева, съобщиха от прокуратурата. . Веднага след тежката катастрофа Пламен Георгиев бе задържан за денонощие в ареста на полицията в Бяла Слатина, а след излизането си изобщо изчезна от селото. За да се избегнат всякакви съмнения в обективността на разследването, наблюдавано от Окръжна прокуратура – Враца и за да се осигури бързина, обективност, всестранност и пълнота на разследването, на 19.02.2018 г., на основание ч. 195 ал.5 от НПК главният прокурор разпореди досъдебното производство да се ръководи от Окръжна прокуратура – София. След едномесечно разследване под ръководството на Окръжна прокуратура – София е установено, че водачът на автомобила „Пежо 405“ с рег. № ОВ 6235 АР, Пламен Г. от с. Търнава е нарушил правилата за движение по пътищата и по непредпазливост е причинил смъртта на М.Х., като деянието е извършено след употреба на наркотични вещества – тетрохидроканабинол, установено с химическа експертиза. Разследването продължава.", "date": "2018.03.12", "title": "Обвинение и 5 хил. лв. гаранция за дрогирания шофьор, прегазил бременна в Търнава"}
{"url": "https://www.24chasa.bg/novini/article/6758312", "text": "Войната в Сирия отне живота на над 350 000 души, сочат нови данни на сирийския Център за наблюдение на правата на човека, предаде Франс прес, цитирана от БТА. В конфликта, който на 15 март ще навлезе в седма година, са загинали 353 935 души. От тях 106 390 са цивилни, от тях 12 513 жени и 19 811 деца. Сред загиналите има 63 820 сирийски военни, 58 130 са членове на проправителствени сили - от тях 1630 са бойци на Хизбула. Убитите джихадисти и ислямисти във войната са 63 360, а убитите бойци на други сили - на неджихадистки бунтовнически групи, кюрдски отряди и сирийски военни, които са дезертирали, са 62 039.", "date": "2018.03.12", "title": "Войната в Сирия отнела живота на над 350 000 души за 7 години"}
{"url": "https://www.24chasa.bg/novini/article/6758313", "text": "От днес започва раздаването на пакети със седем продукта за бедни в областите Благоевград, Видин, Враца, Монтана, Плевен, Разград и Стара Загора. Графикът е качен на сайта на Агенцията за социално подпомагане и на този на партньорската организация по програмата – БЧК. В пакета са включени бисквити, леща, консерва скумрия, мед, доматено пюре, лютеница и грах, на обща стойност 46 лв. Ще бъдат раздадени 5031 тона храни. През миналата година по първия транш бяха раздадени 10 000 тона хранителни продукти на над 316 000 лица в тежко социално положение. Тогава те получиха 10 от общо 17-те вида храни, определени в индивидуалния пакет - брашно; ориз; спагети; пюре от картофи; гювеч; компот; конфитюр; говеждо в собствен сос; захар и вафли, на стойност 67,19 лв. До момента пакети с храни се предоставят ежегодно, като така Агенцията за социално подпомагане успява да изпълнява основната цел на програмата за храни и/или основно материално подпомагане, а именно нуждаещите се да получават подкрепа под формата на хранителни продукти регулярно. Съдържанието на пакетите се определя въз основа на масовата употреба на храните от домакинствата и след препоръки от Министерството на здравеопазването. По програмата се осигурява и топъл обяд, като тази услуга се предоставя по проекти на общините целогодишно. Раздаването на хранителните продукти се извършва на територията на цялата страна, в пунктовете на БЧК – партньорската организация по програмата, по предварително определения график. Получаването на хранителните продукти е организирано така, че хората, за които са предвидени пакетите, да могат да ги получат в най-близкия до тях пункт. Пунктове за раздаване на храни има и в най-малките и отдалечени населени места в страната.", "date": "2018.03.12", "title": "Раздават пакети със 7 храни за бедни"}
{"url": "https://www.24chasa.bg/novini/article/6756772", "text": "Над 34,5 млн. лв. ще бъдат предоставени на стопани за хуманно отношение към птиците. Средствата ще са насочени към осигуряване на чисти фуражи, повече площ на животно и комфорт по време на транспортирането им. Фермерите могат да подават документи за финансиране в областните дирекции от 13 до 20 март, съобщиха от фонд “Земеделие”.  Подпомагането по схемата “Помощ за реализирането на доброволно поети ангажименти за хуманно отношение към птиците” е до 2022 г. Максималният бюджет за срока на прилагане е 172 764 450 лв. Парите ще се дават годишно за покриване на разходи или пропуснати доходи на птицевъди. Те трябва да прилагат една или повече от мерките за период от най-малко 5 години. Държавната помощ има за цел да подкрепи земеделските стопани за реализиране на доброволно поети ангажименти за хуманно отношение. Те трябва да са регистрирани земеделски производители, да не са предприятия в затруднения, да нямат задължения към фонд “Земеделие” или към държавния бюджет. Не трябва и броят на отглежданите птици да надвишава еднократния капацитет на обекта. когато 50% от приходите за предходните две финансови години са от реализирани продажби от основната икономическа дейност.  Изплащането на държавната помощ ще започне от 27 март 2018 г. Указанията по схемата са публикувани на сайта на фонд “Земеделие”, съобщиха от разплащателната агенция. Птицевъдите могат да кандидатстват по няколко мерки за подпомагане. Мярка А е насочена към използване на фуражи, съдържащи деоксиниваленол, не повече от 2,5 мг/кг. Влагането на веществото трябва да се ограничи заради вредното му въздействие върху здравето, имунитета и общото състояние на домашните птици. За да се постигнат заложените нива, животновъдите трябва да полагат допълнителни грижи. Те включват лабораторен контрол на фуражите поне четири пъти в годината и правилното им съхранение. Птицевъдите трябва да поддържат дневник за отбелязване на температура в сградата, която трябва да е поне 5 градуса, да доказват какви инсектициди и репеленти срещу насекоми използват. Осигуряване на свободна подова площ, не по-малка от 10% над задължителния стандарт, е изискването по Мярка Б. Тя се прилага само за родители кокошки, които се отглеждат за яйца или месо. Допустими за кандидатстване са над заложената в наредбата за ветеринарномедицинските изисквания. Така щели да се осигурят по-благоприятни условия за отглеждането на кокошки. В момента 7 кокошки от месодаен тип могат да се разполагат на квадратен метър. Птиците за яйца са по-нагъсто - 9 броя на квадрат. Увеличението на площта щяло да доведе до пропуснати ползи от 5,42 лв. за птица, обясняват от фонд “Земеделие”. Оттам дават и подробни указания за алгоритъма на изчисление на броя - вземат се предвид капацитетът, площта, видът, подово ли ще е отглеждането и т.н. По-голям комфорт при транспортирането на птици до кланиците ще се осигурява с 30% повече площ, както предвижда Мярка В. Доброволния ангажимент ще прилагат стопани на птици, при които е приключил периодът на угояване. Новите изисквания за кокошки носачки и бройлери са 208 кв. см., за килограм, а за гъски и пуйки - 137. Превозът на птици ще трябва да се реализира чрез специализиран транспорт, в който независимо от сезона и температурните колебания се осигурява оптимален микроклимат. Превозвачът трябва да разполага с лиценз, контролен лист за извършена проверка от ветеринар и други документи. с 30%. Това ще стане чрез гарантиране на концентрация до 14 ppm чрез добавяне в постелята на силикатни минерали (перлит, алуминосиликати – каолин, бентонит, зеолит (клиноптилолит) и др.). Високите концентрации на тези газове влияят негативно върху състоянието на бройлерите и увреждат здравето им. За да се постигнат по-ниските стойности, птицевъдите правят допълнителни разходи, но намаляват нежеланите емисии в околната среда. Чрез запис в дневник ежедневно ще се отчита нивото на амоняк. Инспектори на агенцията по храните ще проверяват записите и ще измерват нивата в деня на проверката. Контролът включва и представяне на фактури, доказващи закупуването на заложените силикатни минерали.  Стопаните ще получават годишна финансова подкрепа за хуманно отглеждане на птиците. На 8 март стартира приемът на проекти за строителство и ремонта на улици и тротоари и съоръженията и принадлежностите към тях. Бюджетът е 97 790 000 лв., а крайният срок за кандидатстване е 9 юли. Предложения се подават по електронен път чрез Информационната система за управление и наблюдение на средствата от Европейските структурни и инвестиционни фондове (ИСУН), съобщиха от земеделското министерство. Процедурата е част от мярка 7 “Основни услуги и обновяване на селата в селските райони” от Програмата за развитие на селските райони. Максималният размер на общите допустими разходи по нея за един кандидат община е 10 000 000 евро. За един проект таванът е 600 000 евро за проект. Тези средства трябва да спомогнат за намаляването на различията между селските и градските райони. Със създаването или рехабилитацията на инфраструктурата в селските райони се очаква да се намалят диспропорциите в териториалното разпределение на населението и обезлюдяването на селските райони. “Населените места в селските райони в България ще станат привлекателни за бизнеса и за живеене чрез поддържането и стимулирането на тяхното икономическо, социално и културно развитие, изграждане на липсващата или рехабилитация на съществуващата публична техническа инфраструктура. По този начин ще се постигне както съхраняването на населените места, така и ще се осигури поддържането на образователните услуги и осигуряването на работни места”, се посочва в условията за кандидатстване. Допустими кандидати са общини от селските райони, както и Велинград, Гоце Делчев, Карлово, Лом, Панагюрище и Петрич, но без административния им център. Няма да имат право да кандидатстват общини, които са подали вече предложения по други процедури, обявени през 2018 г. Допълнителни точки ще получават общини с високо ниво на безработица, както и такива от Северозападния район. Голямо предимство ще имат инфраструктурните проекти, с които ще се осигури директна транспортна свързаност на населено място с по-висок клас републикански пътища. Според условията за изпълнение одобреният проект трябва да бъде изпълнен до 36 месеца, смятано от датата на подписването на договора. Крайният срок обаче не може да е по-дълъг от 15 септември 2023 г.", "date": "2018.03.12", "title": "34,5 млн. лв. за щастливи кокошки през 2018 година"}
{"url": "https://www.24chasa.bg/novini/article/6758320", "text": "Руският президент Владимир Путин посъветва британците да изяснят позицията си за бившия агент на ГРУ Сергей Скрипал, преди да обсъдят въпроса с Москва, предава Интерфакс. По време на свое посещение в Краснодарския район, репортер на британска телевизия зададе пред Путин въпроса дали Русия е отговорна за отравянето на бившия двоен агент, случило се по-рано този месец, предава Фокус. Като отговор държавният глава заяви, че „вие първо трябва да проучите нещата на място, и след това може да обсъдим въпроса“. В началото на март Скрипал и неговата дъщеря бяха приети в болница, след като, както стана ясно по-късно, са вдишали вещество, влияещо на нервната система. Състоянието на бившия руски агент Скрипал, който е предоставял информация на британското разузнаване, остава критично, като по-рано от Лондон заявиха, че смятат да предприемат твърди мерки, ако бъде доказано чуждо участие в атаката срещу него.", "date": "2018.03.12", "title": "Путин: Британците да изяснят позицията си за Сергей Скрипал"}
{"url": "https://www.24chasa.bg/novini/article/6758321", "text": "Мотоциклетист е в болница, след като се е блъснал в задната част на камион в Карлово. Това съобщи за „Фокус“ говорителят на ОДМВР-Пловдив. Инцидентът е станал в 10.40 ч. Пострадалият е 42-годишен. Няма данни за употреба на алкохол.                                                                                                                                                                                                                                                                                                                       ", "date": "2018.03.12", "title": "Моторист влезе в болница, след като се заби в камион в Карлово"}
{"url": "https://www.24chasa.bg/novini/article/6758328", "text": "„България изпълнява критериите за членство в Еврозоната и има желание да стартира този процес. Първата крачка е влизането в предверието – ERM II. През 2007 г. имахме подкрепата на всички държави-членки на ЕС, както и на ЕК и на ЕЦБ. Но заради инфлацията и натрупания дефицит по текущата сметка в резултат от големите чуждестранни инвестиции тогава се отложи решението за присъединяване на страната ни. Днес ситуацията е различна. България е готова, а изявлението на председателя на ЕК Жан-Клод Юнкер даде нова динамика на процеса. Време е в диалога между ЕЦБ и БНБ по-активно да се включи и правителството, а страната да се обедини около Национален план за приемането ни в Еврозоната.“, каза Сергей Станишев след срещата си с Марио Драги, съобщиха от пресцентъра на Министерски съвет. Управителят на ЕЦБ е споделил, че днес ситуацията наистина е различна. България би се присъединила към Еврозоната и към един на практика изграден Банков съюз. Затова ЕЦБ иска да е напълно убедена в готовността на страната, както и в стабилността на банковата система. „Гледаме позитивно на желанието на България за присъединяване към предверието на Еврозоната.“, е заявил той. „На срещата изразих благодарността си за политиката на банката, която послужи като котва на стабилността в последните турболетни години. Програмата на ЕЦБ за изкупуване на облигациите на държавите със затруднения на практика спаси тях и гражданите им от много по-сериозни проблеми и кризи. Тази политика е в основата на излизането на страните от рецесията и преминаването им към икономически растеж. Надявам тя да продължи и занапред.“, коментира президентът на ПЕС след разговора. „Сега, когато Еврозоната е със среден ръст от 2.5%, трябва да се направят следващите крачки: да се укрепи Банковият съюз, както и бюджетите на ЕС и на Еврозоната. А липсата на инвестиции да се адресира с конкретна инвестиционна стратегия, която да води до конвергенция на икономиките на държавите-членки. ПЕС ще се бори за силен социален стълб в Еврозоната. През последните 4-5 години има близо 7 млн. нови работни места, но трябва да направим всичко възможно те да бъдат с добро заплащане, а не да водят бедност след себе си. Днес в ЕС все още има много хора, които работят, но въпреки това едвам свързват двата края и дори живеят под линията на бедността. ПЕС настоява минималното заплащане на труда да бъде над линията на бедността за всяка страна-членка на ЕС, т.е. над 60% от средното заплащане в съответната страна\", категоричен бе Станишев.", "date": "2018.03.12", "title": "Станишев: Да се обединим около национален план за влизане в Еврозоната"}
{"url": "https://www.24chasa.bg/novini/article/6758340", "text": "Двама души бяха откарани в болницата като предпазна мярка, след като британската полиция започна разследване на подозрителен пакет в сградата на парламента в Лондон, съобщи Ройтерс, като се позовава на полицейско комюнике. По-рано говорителка на парламента съобщи, че в парламента се води разследване във връзка с подозрително вещество, съобщи БТА.", "date": "2018.03.12", "title": "Разследват подозрителен пакет в парламента в Лондон, двама са откарани в болницата"}
{"url": "https://www.24chasa.bg/novini/article/6758348", "text": "Руският външен министър Сергей Лавров ще проведе среща с Чън Ей-йън, председателя на Управлението за национална сигурност на Южна Корея и един от водещите делегацията, която по-рано този месец посети Пхенян, съобщава ТАСС, като се позовава на данни от руското външно министерство. Разговорите ще бъдат проведени по време на двудневната визита на южнокорейския дипломат в Москва, която започва във вторник, предава Фокус. Очаква се Чън Ей-йън да информира руската страна относно проведените със севернокорейския лидер Ким Чен-ун преговори. По-рано от Сеул зявиха, че смятат да дадат данни за срещата освен това на Китай и Япония. След разговорите между Сеул и Пхенян стана ясно, че Ким Чен-ун е поискал лична среща с американския президент Доналд Тръмп, която ще се проведе до края на месец май.", "date": "2018.03.12", "title": "Лавров ще се срещне с член на южнокорейската делегация, посетила Пхенян"}
{"url": "https://www.24chasa.bg/novini/article/6758347", "text": "Пътят ще остане за доста време затворен. Надяваме се всички тези мероприятия, които сега ще предприемем и сме ги предприели, да сработят бързо. Това каза в свое изявление председателят на Управителния съвет на Агенция „Пътна инфраструктура“ инж. Дончо Атанасов, след като обсъди с експерти геолози и проектанти възможните мерки, които може спешно да се предприемат по повод срутището на път ІІ-86 Смолян – Мадан, предаде „Фокус“. „Продължават свлачищните процеси, свлачището е активно. От сряда ще започне с моя заповед работа на една Междуведомствена работна група и комисия, която ще обследва доста обстойно геоложки и ще предприемем първоначални действия по укрепване на свлачището. То е уникално като площ и раздробеност на този огромен масив, над който над пътя са надвиснали стотици милиони тонове скална маса, която може да повлече всичко и да отиде в реката. Участъкът е наблюдаван, има един геоложки доклад. Тези процеси, които обаче са продължили и може би водопроводът е бил стар, намира се на около 250 м над пътя, което е далеч в масива, при 60-70 градуса наклони на масивите, най-вероятно е допринесъл в годините за овлажняването и структурата на скалите, за да се стигне до това свлачище“, обясни инж. Атанасов и уточни, че не могат да кажат кой е виновникът. „Дошло му е времето. Най-вероятно всичко е било капка по капка. И големите снегове, които бяха през 2014 г. и тази, дъждовете, които се изсипват, напукванията, земетресенията, всичко е дало по малко отражение, за да се получи това огромно срутище. Денонощно се работи по пътя, който трябва да даде алтернатива и да може селата да бъдат свързани. Най- вероятно ще се наложи да се измества водопроводът, за да може поне една част от причините, които имаме съмнение, че са допринесли за това, което се случи, да бъдат елиминирани. Няма да се допусне хората в селата да останат без вода. Може да се направи временен водопровод, сега няма да замръзва, така че няма да има откъсване на хората без вода. Обсъдили сме всички тези мерки“, посочи той и подчерта, че са в постоянна връзка с областния управител и с кмета на община Смолян. „Били сме заедно три денонощия. Всичко, което е трябвало да се направи, сме го направили. Умолявам за търпение, но нещата са много сериозни“, каза още инж. Дончо Атанасов.", "date": "2018.03.12", "title": "АПИ: Свлачището на пътя Смолян-Мадан е активно, участъкът ще остане затворен задълго (Снимки)"}
{"url": "https://www.24chasa.bg/novini/article/6758364", "text": "Резолюция относно позицията на ЕП за отношенията между ЕС и Великобритания след Брекзит ще бъде обсъдена във вторник от 10.00 ч. българско време с главния преговарящ Мишел Барние, съобщиха от Пресцентъра на Европейския парламент в София. В проекта на резолюция, подготвен от работната група на Парламента относно Брекзит и одобрен от Председателския съвет (съставен от председателя на ЕП и лидерите на политическите групи), се заявява, че споразумение за асоцииране между ЕС и Обединеното кралство би могло да предостави уместна рамка за бъдещи отношения. В същото време в текста се подчертава, че дори близко асоциирани държави със сходно законодателство не могат да се възползват от облаги или достъп до пазара, подобни на тези на държавите – членки на ЕС. Дебатът и гласуването (насрочени за сряда) ще се състоят в навечерието на срещата на държавните и правителствените ръководители на ЕС в Брюксел на 22 и 23 март, когато се очаква да бъдат приети насоките за преговорите за бъдещите отношения с Великобритания.", "date": "2018.03.12", "title": "ЕП ще изложи позицията си за отношенията с Великобритания след Брекзит"}
{"url": "https://www.24chasa.bg/novini/article/6758330", "text": "Дипломираният учител по физическо Мариян Челебиев, задържан за убийството на майка си, остава зад решетките, решиха окръжни магистрати в Бургас. 36-годишният Мариян бе доведен в съда окован с вериги на краката, изглеждаше напълно неадекватен. На въпросите на съда и при правото си на последна дума той повтори \"Не знам какво да кажа\". Прокуратурата настояваше за най-тежката мярка за неотклонение \"задържане под стража\" и съдът му  я наложи. Според разследващи Мариян е признал за убийството. Той споделил, че родителите му от дълго време го дразнели. На 9 март вечерта, когато отново се скарал със 76-годишната си майка Бинка, Мариян не издържал, ударил я няколко пъти, след което я удушил. По време на убийството бащата бил извън града, тъй като се грижел се за няколко пчелни кошера. \"Това е ужасна семейна трагедия. Ще бъде назначена комплексна съдебно-психолого-психиатрична експертиза на обвиняемия\", каза служебният защитник на Челебиев адвокат Николай Рачев. Малко след като възрастната жена издъхнала синът й сам позвънил на тел.112. Той обаче първоначално твърдял, че само е блъснал майка си, след което тя паднала на земята. При огледа на трупа са открити множество синини по цялото тяло на пенсионерката. След аутопсията стана ясно, че тя е издъхнала вследствие на задушаване. Потресени, съседи на Бинка Челебиева разказаха, че от години синът й Мариян не работел. Той имал диплома за учител по физическо възпитание, но не практикувал професията. В съда 36-годишният Мариян заяви, че има средно-специално и висше образование. Той е обвинен в умишлено убийство по чл.116, ал.1 от НК, за което законът предвижда от 15 до 20 г. лишаване от свобода, доживотен затвор или доживот без замяна.", "date": "2018.03.12", "title": "Учителят по физическо от Бургас, убил майка си, безмълвен в съда"}
{"url": "https://www.24chasa.bg/novini/article/6756870", "text": "Шест месеца след като бе обявено, че “Мтел” ще смени логото и името с това на австрийския бранд А1, първият български мобилен оператор вече го прави, но полека, негласно и без да вдига много шум. Пример за това е, че наскоро компанията добави към своето лого текста Member of A1 Group (член на “A1 груп”). След това дойде и пускането на онлайн платформата за дигитални услуги, която Мтел лансира под бранда A1 Digital. С нея благодарение на солидния австрийски “гръб” телекомът започна да предлага над 20 облачни услуги - бизнес приложения, онлайн присъствие и IT сигурност. Освен в България платформата работи още в Австрия, Хърватия и Германия. За промяната на името и логото стана ясно през септември 2017 г., когато компанията майка “А1 Телеков Австрия груп\" обяви, че брандът A1 ще бъде наложен на всички пазари, на които групата оперира. На някои места това вече се случи - през пролетта на 2017-а словенският Si.mobil стана A1 Slovenia. А в България, макар да няма обявен официален срок, нещата се случват без много шум. Една от индикациите за готвената промяна са оптимизацията на предлаганите услуги и въвеждането на нови. Например Мtel Now и Net Box, които дават достъп до телевизия на всички устройства и неограничен домашен интернет през мобилна мрежа. Акцент бе поставен и върху онлайн платформите - приложението “Моят Мтел” и електронния магазин, който е отворен за всички клиенти. Към това бяха добавени и двата канала Mtel Sport 1 Mtel и Sport 2 - заявка, че телекомът се готви да произвежда собствено тв съдържание. След това дойде и демонстрацията за първи път в България на възможностите на 5G технологията. В интервю за “24 часа” главният технически директор на “Мтел” Тодор Ташев например каза, че операторът ще има готовност да внедри 5G у нас веднага щом са налични устройства и има необходимите честоти. През последните години “Мтел” придоби и компании като “Мегалан”, “Спектрум Нет” и “Близу”. Така операторът стана една от най-големите компании в България по брой клиенти на фиксиран интернет и по брой клиенти на тв услуги. А използването на A1 Digital е израз на амбицията на “Мтел” да стане регионален доставчик на дигитални решения. Стратегията на телекома засега дава резултат, поне според финансовите отчети. За втора поредна година приходите на компанията растат, като през 2017-а те са се повишили с 4,7% до 431,2 млн. евро. Повишението на печалбата е с 3,6% до 130,1 млн. евро. Но натрупаните през годините придобивания и услуги като че ли налагат на “Мтел” нов старт под изцяло нов силен и доказан бранд. “Ребрандирането в България ще включва цялостна промяна на компанията - не само смяна на името и логото, но и предлагане на нови и по-атрактивни услуги и продукти, по-качествена мрежа, и още по-добро ниво на обслужване на клиентите. То ще ни даде възможност да използваме силния бранд А1, за да се превърнем в един изцяло интегриран и конвергентен доставчик на телекомуникационни услуги”, заявиха от “Мтел”.  От “А1 Телеком Австрия груп” вече са направили анализи на пазарната среда, от които станало ясно, че A1 като международна марка обхваща всички аспекти на информационните и комуникационните технологии - мобилните, фиксираните, телевизионните услуги, данните и облачните решения. Целта на промяната е клиентите на телекома, които общо са над 24 млн., да получат уеднаквени услуги на всички пазари. Освен това компанията целяла засилване на позициите си във връзка с очакваната консолидация на европейския пазар на телекомуникации.  От международната компания посочват, че дружествата в групата имат нужда от препозициониране и ново предложение за клиентите си с изключение на тези, в които брандът А1 е вече въведен. В момента като международна телекомуникационна група “А1 Телеком Австрия груп” има няколко бранда в седем страни от Централна и Източна Европа. Сред тях са A1 в Австрия, Словения и А1 Digital, “Мтел” в България и “Велком” в Беларус, както и “Вип” в Хърватия, Сърбия и Македония. Няма определен точен срок, в който трябва да стане смяната на сегашните брандове с А1. Това ще става постепенно на различните пазари, на които присъства международната група.  “Мтел” стана част от “Телеком Австрия груп\" през 2005 г., когато компанията беше изцяло австрийска. Но присъствието на “големия брат” е все по-осезаемо напоследък. А1 group е един от водещите телекомуникационни доставчици в Централна и Източна Европа с повече от 24 милиона клиенти и над 19 000 служители, с които оперира на 7 пазара. Компанията предлага комуникационни, развлекателни и платежни услуги и интегрирани решения за бизнеса. Приходите на А1 group за 2016 г. са 4,38 милиарда евро, а сравнимата оперативна печалба e 1,4 милиарда евро. Основен катализатор на промените както в “Мтел”, така и в А1 group е притежаваната от Карлос Слим Amеrica Mоvil, който всъщност е още по-големият брат от Мексико. Третият по големина доставчик на мобилни услуги в света влезе с 22,76% в A1 през 2012 г., а от 2014 г. е основният акционер. Северноамериканският гигант предлага респектиращо портфолио от телеком услуги в 25 държави в Америка и Европа. Amеrica Mоvil разполага с 362 милиона линии за достъп, които включват 279 милиона мобилни клиенти и 82,8 милиона фиксирани абонаменти на интернет и телевизия. В Латинска Америка Amеrica Mоvil присъства с брандовете Telmex, Telcel и Claro. ", "date": "2018.03.12", "title": "“Мтел” полека и без много шум става А1"}
{"url": "https://www.24chasa.bg/novini/article/6758367", "text": "Турски съд разгледа днес искане, внесено от таксиметрови шофьори в Истанбул, да се забрани на американската компания за споделено пътуване Юбер да предлага услуги в града, предаде АФП, цитира БТА. На съдебно заседание днес адвокатите на влиятелната Асоциация на таксиметровите шофьори поискаха блокиране на мобилното приложение Юбер, съобщава агенция Доган. Търговски съд в Истанбул отложи процеса за 4 юни в очакване на доклад на експерти. Десетки жълти таксита се събраха тази сутрин пред съдебната палата в квартал Чаглаян, за да изразят гнева си срещу Юбер. Агенцията припомня, че компанията Юбер предизвика през последните години недоволството на шофьори на таксите от редица страни, най-вече в Европа. Компанията е заплашена от отнемане на лиценза й в Лондон. Шофьорите на такситата са готови на всичко, за да защитят работата си и хляба си, предупреди днес ръководителят на организация на таксиметрови шофьори в Истанбул Еюп Аксу. Турските шофьори на таксите следят с безпокойство нарастващата популярност, най-вече сред младите, на Юбер в Истанбул. В същото време случаи на нападения на шофьори на Юбер разтърсиха обществото. Миналата седмица шофьори на Юбер са били пребити от шофьори на таксита, които са ги примамили в капан, представяйки се за клиенти, според информации в турския печат. В събота неидентифициран мъж е стрелял срещу кола на Юбер в Истанбул.", "date": "2018.03.12", "title": "Шофьори на таксите в Истанбул искат забрана на услугите на компанията Юбер"}
{"url": "https://www.24chasa.bg/novini/article/6758015", "text": "Документи, които бяха приети от черногорското правителство, не предвиждат изграждането на атомни електроцентрали в Черна гора до 2030 г., предаде МИА, цитирана от БТА. Това заяви генералният директор на Дирекцията за околна среда към министерството на туризма Ивана Войнович. След приемането на новия закон за защита от йонизиращо лъчение, радиация и за ядрена сигурност ще бъде специално регулирано и отстраняването на радиоактивните отпадъци, каза Войнович. Тя припомни, че в рамките на съществуващия закон за защита от йонизиращо лъчение и защита от радиация са забранени изграждането на заводи за производство на ядрено гориво, преработката на използвано ядрено гориво, изследванията, насочени към развитие, производство и употреба на ядрено оръжие и използването на радиоактивни материали за производство на оръжие за масово унищожение.", "date": "2018.03.12", "title": "В Черна гора няма да строят атомни електроцентрали до 2030 година"}
{"url": "https://www.24chasa.bg/novini/article/6758017", "text": "Българите са сред европейците, които най-малко вярват на новините, показват данни от проучване на Евробарометър, представени днес от Европейската комисия. Едва четири на сто от българите заявяват, че вярват на вестниците безрезервно (10 на сто е средното доверие в ЕС). Близо половината българи (41 на сто) заявяват, че напълно не вярват на този източник на информация (27 на сто в ЕС), а 43 на сто имат известно доверие (63 на сто в ЕС), предаде БТА. На новините онлайн се доверяват напълно само два процента от българите и пет на сто от останалите в ЕС. У нас 39 на сто изобщо не вярват на новините в интернет (33 на сто в ЕС), докато известно доверие имат 33 на сто (47 процента в ЕС). На новините по българските телевизии изцяло вярват 13 на сто от зрителите (12 на сто в ЕС). Известно доверие имат 70 на сто от зрителите (66 на сто в ЕС), а недоверие изразяват 27 на сто (29 процента в ЕС). Всеки десети българин вярва напълно на вестите по радиото (15 на сто в ЕС), като по-скоро вярват 59 на сто, а доверие нямат 23 процента. На новини от видеоплатформи вярват 27 на сто от българите, а недоверие изразяват 42 на сто (48 на сто в ЕС). Всеки ден 40 на сто от българите попадат на подвеждаща новина (37 на сто в ЕС). Едва 14 на сто от българите вярват, че могат да различат фалшива новина (15 на сто в ЕС). За 69 на сто от българите и за 44 на сто от останалите европейци фалшивите новини са проблем. Мнозинството от българите (над 40 на сто) и останалите в ЕС са на мнение, че борбата с фалшивите новини следва да се води най-вече от журналистите, редакциите и властите. Проучването показва също, че в България (94 на сто) и в останалата част на ЕС (89 на сто) първостепенният информационен източник са телевизиите. Другите източници на информация за българите са радиото (65 на сто), онлайн мрежите (59 на сто) и печатните издания (51 на сто).", "date": "2018.03.12", "title": "Българите са сред европейците, които най-малко вярват в новините"}
{"url": "https://www.24chasa.bg/novini/article/6758022", "text": "Държавната телевизия \"Русия 1\" обвини снощи Великобритания, че е отровила бившия двоен агент Сергей Скрипал като част от специална операция, целяща да провали домакинството на световното първенство по футбол, която трябва да се проведе в Русия това лято, предаде Ройтерс. 66-годишният Скрипал и 33-годишната му дъщеря Юлия са в критично състояние в британска болница от 4 март, когато  . Очаква се по-късно днес британската премиерка Тереза Мей да председателства заседание на Националния съвет за сигурност, на което ще бъде обсъдено отравянето. Британски депутат вече заяви, че случаят прилича на наредено от държавата отравяне и очаква да бъде обвинена Москва, предава БТА.  Русия неведнъж е отхвърляла предположенията, че тя е замесена, твърдейки, че те целят да я демонизират. Но снощи седмичното предаване \"Вести недели\" на телевизия \"Русия 1\" стигна много по-далеч, обвинявайки самата Великобритания. \"Те се опитаха да припишат вината на Русия, но ако помислите, отравянето на полковника от ГРУ беше от полза само за британците\", заяви прокремълският водещ Дмитрий Кисельов. \"Скрипал беше напълно изцеден като източник и не представляваше особен интерес. Но като жертва на отравяне, е много полезен. Защо да не го отровят? Не е голяма работа. И то заедно с дъщеря му, за да го направят по-сърцераздирателно за обществото\", подчерта той. Според Кисельов, чиято кариера в медиите се дължи на подкрепата на президента Владимир Путин, отравянето на Скрипал създава много възможности за Великобритания, включително организирането на бойкот на Световното първенство по футбол, на което това лято Русия е домакин. \"Прекрасна специална операция\", подчерта водещият. \"Скрипал е евтин разходен материал\", добави той, посочвайки, че след специалната операция Русия ще трябва да се оправдава. Британският външен министър Борис Джонсън заяви, че ако се окаже, че Русия стои зад отравянето, може да се наложи Лондон да преразгледа присъствието на официалната си делегация на състезанията, припомня Ройтерс. В репортаж, придружаващ обвиненията на Кисельов срещу Великобритания, се изказва предположението, че неизвестната нервнопаралитична отрова, засегнала Скрипал и дъщеря му, може да е била произведена в британската военна лаборатория \" Портън даун\", намираща се само на 20 минути път с автомобил от Солсбъри.", "date": "2018.03.12", "title": "Руска държавна телевизия обвини Великобритания в отравянето на Скрипал"}
{"url": "https://www.24chasa.bg/novini/article/6758029", "text": "Фиджет спинерите, станали много популярни миналата година, са сред играчките, на които най-често се поставя надпис, че може да са опасни за здравето, предаде ДПА, позовавайки се на доклада на Европейската комисия за опасните изделия, съобщи БТА. Децата обичат да въртят и подхвърлят фиджет спинерите. По-възрастните им почитатели твърдят, че те намаляват стреса. Докладът на Европейската комисия обаче напомня, че някои от тях са с LED-лампички и именно те могат да са опасни за децата, защото могат да стигнат до батериите и да ги глътнат. Системата RAPEX за бърз обмен на данни за опасни изделия включи 11 модела фиджет спинери през 2017 г. и ги отстрани от пазара като несъответстващи на изискванията за безопасност.", "date": "2018.03.12", "title": "Еврокомисията предупреди: Фиджет спинерите може да са опасни за децата"}
{"url": "https://www.24chasa.bg/novini/article/6758032", "text": "Верижна катастрофа затрудни движението по бул. „Беломорски“. Това съобщиха за „Фокус“ от ОДМВР – Кърджали. Малко след 13.00 часа на бул. „Беломорски“ в Кърджали лек автомобил „Фиат“ се е ударил в микробус, отклонил се е и челно след това се е ударил в лек автомобил „Ситроен“. Шофьорът на „Фиата“ е пострадал е леко. В момента е на преглед в Центъра за спешна медицинска помощ. Няма затруднения в движението по булеварда, колите са вдигнати. Произшествието ще бъде обработено по административен ред. На виновния ще бъде съставен акт по Закона за движение по пътищата.", "date": "2018.03.12", "title": "Верижна катастрофа в Кърджали, има пострадал"}
{"url": "https://www.24chasa.bg/novini/article/6757522", "text": "Разчистено е свлачището по новия път между Рудозем и Смилян и трафикът на товарни автомобили вече се пренасочва в тази посока. Пътят бе затворен 9 дни, а работата по него се ускори през последните дни, заради друго свлачище, затворило пътя Смолян-Мадан. Смилян - Рудозем се явява алтернативен път за общините югоизточно от Смолян за достъп до областния град. Днес ще бъдат монтирани табели за забрана на преминаване през свлачището и на пешеходци. Жителите на десетки села идваха до свлачището и преминаваха пеша между камъните, а отсрещната страна ги чакаше транспорт. Сега това вече е забранено и те трябва да пътуват над 30 км. за да стигнат до Смолян. Утре в Община Смолян ще има среща с геолози, представители на АПИ, за да се вземе решение какво ще се прави със свлачището. В момента ударно се пробива път с дължина от около 1,1 км., който ще започне от гробищата на Влахово и ще излезе на около 1,1 км. над Тикале. Първите сто метра са направени. Мишините работят и от двете страни на бъдещото трасе.", "date": "2018.03.12", "title": "Пътят Смилян - Рудозем, който бе затиснат от свлачище, е отворен на деветия ден (Обновена)"}
{"url": "https://www.24chasa.bg/novini/article/6758070", "text": "Министърът на отбраната Красимир Каракачанов ще участва в среща на министрите на отбраната от формат Б 9 – България, Чехия, Естония, Латвия, Литва, Полша, Румъния, Словакия и Унгария. Срещата ще се проведе на 13 март 2018 г. в Букурещ и е първата от този формат на ниво министри на отбраната, съобщиха от пресцентъра на военното министерство. Срещата има за цел да бъдат координирани позициите на участващите страни по теми от дневния ред на НАТО. Форматът Б 9 предоставя възможност за задълбочаване на диалога и сътрудничеството между тази група съюзници от НАТО. Общият принос към процесите на адаптация на Алианса е в съзвучие с принципите на солидарност и неделимост на сигурността на страните-членки на НАТО. До момента срещи на Б 9 са проведени на ниво държавни и правителствени ръководители във Варшава през юли 2014 г. и в Букурещ през ноември 2015 г. Министрите на външните работи от Б 9 също проведоха срещи през ноември 2016 г. в Букурещ и през октомври 2017 г. във Варшава.", "date": "2018.03.12", "title": "Каракачанов ще участва в среща на министрите на отбраната от формат Б 9"}
{"url": "https://www.24chasa.bg/novini/article/6758033", "text": "Германският канцлер Ангела Меркел заяви, че Европа трябва да бъде готова да реагира на едностранното налагане на търговски тарифи от страна на САЩ, но изрази надежда, че ще има преговори по въпроса преди това, предава Ройтерс, цитирана от Фокус. По-рано президентът на САЩ Доналд Тръмп наложи вносни мита в размер от 25% върху стоманата и 10% върху алуминия. Същевременно от Вашингтон загатват, че ще направят определени изключения за някои свои партньори. „Ако едностранните действия не могат да се избегнат, тогава трябва да помислим как да реагираме по реципрочен начин, но първо бих се фокусирала върху преговорите. Ще има редица възможности за тях“, заяви Меркел по време на пресконференция. Меркел отхвърли данните, че се е разбрала с ръководството на Франция да забави планираното предложение за реформи в еврозоната. „Никога не съм казвала нищо за забавяне“, заяви Меркел по време на пресконференция със своите коалиционни партньори от баварския Християнсоциален съюз и от ГСДП. „Няма да успеем скоро да намерим решение по последния въпрос, но ние ще можем да кажем повече от казаното през декември на миналата среща на високо равнище през декември“, допълни тя. „Трудно ще успеем да стабилизираме всеки аспект от Еврозоната за следващите 20 години, но може да изясним на следващата среща на високо равнище през март някои точки, отнасящи се до това, което смятаме, че са следващите стъпки“, смята Меркел.", "date": "2018.03.12", "title": "Меркел: Възможно е да преговаряме със САЩ за налаганите мита (Обновена)"}
{"url": "https://www.24chasa.bg/novini/article/6758081", "text": "Въпреки, че обемът на започналото строителство на нови сгради през 2017 г. е достигнало по данни на НСИ почти 4 млн. кв. м разгърната площ при под 3.2 млн. кв. м през 2016 г., трудовите злополуки в сектора, свързани с условията на труд и работния процес, са намалели от 197 до 175 . При смъртните има ръст само с една - през миналата година те са били 18 , а година по-рано - 17 . Това съобщават от пресцентъра на Главната инспекция по труда /ГИТ/. Данните за трудовия травматизъм показват, че засиленият контрол е най-ефективното средство за превенция и подобряване условията на труд в строителството, отбелязват от ГИТ. Пикът в трудовия травматизъм през последните пет години в сектора е бил през 2014 г., когато са регистрирани 244 злополуки на работното място, 22 от които с фатален изход. В същото време тогава общата разгърната площ на строителството на нови сгради е била 2.2 млн. кв. м. През 2017 г. са направени 5273 проверки на строителни обекти, което е 11.5 на сто от всички проверки. Спрямо проверките през 2016 г. в сектор \"Строителство\", които са били 4662 , е отчетен ръст с 13 на сто. Установените нарушения са 27 761 , от които по осигуряване на здраве и безопасност при работа - 18 750 . За отстраняване на нарушенията са предприети 26 072 принудителни административни мерки. В 338 случая в строителството е предприета мярка \"спиране\" на машини, съоръжения, обекти, работни места и др., пряко застрашаващи живота и здравето на работещите. Това са 58.6 процента от всички актове за спиране. Всяко установено и отстранено след намесата на Инспекцията по труда нарушение води до подобряване условията на труд за работещите, а мярката \"спиране\" е най-ефективният начин за превенция на тежки трудови инциденти, допълват от ГИТ. Най-често в строителството се установяват необезопасени конструктивни отвори на обектите, скелета, временни ел. инсталации и др. По отношение на трудовите правоотношения често се установяват нарушения, свързани с работното време и почивките, но нерядко това става със съгласието на самите работещи, които предпочитат да работят по-дълго без почивка, за да натрупат повече почивни дни и да пътуват до родните си места. Строителството е изключително рисков сектор и по отношение на недекларирания труд. Въпреки затруднения контрол, поради възможността строителните обекти лесно да бъдат напускани от работещите, през 2017 г. инспекторите по труда са установили 853 случая на работа без сключен писмен трудов договор, което е една четвърт от всички такива случаи. Често самите работещи предпочитат да работят без договор, за да предотвратят запори на банкови сметки заради дължими суми по кредити и др., загуба на права за социално подпомагане или на обезщетения от социалното осигуряване, отбелязват от ГИТ. През 2017 г. инспекторите по труда са направили 45 645 проверки във всички икономически дейности. Проверени са 37 284 предприятия с 1 661 649 работещи в тях. Установените нарушения са 195 783 ., в т.ч. свързани с трудови правоотношения - 96 426 бр, а с безопасността и здравето при работа - 97 615 . За отстраняване на нарушенията са приложени 188 424 принудителни административни мерки. От тях дадените задължителни за изпълнение предписания са 186 544 . В 577 случая са спрени машини, обекти и работни места, застрашаващи живота и здравето на работещите. Въведен е специален режим на работа при невъзможност за спиране в 52 случая. Отстранени са 54 работници и служители без нужната квалификация и инструктаж за безопасност при работа. Установените случаи на хора без сключени трудови договори са 3149 . Работодателят няма право да допуска до работното място работници и служители преди да е сключил с тях писмен трудов договор, който е регистриран в НАП. Ако желае да провери качествата на наетото лице, работодателят има възможност да го назначи със срок на изпитване. В срока на изпитване работниците могат да бъдат освободени по всяко време без предизвестие и без да ползват закрила, припомнят от ГИТ. Издадени са 10 732 акта за установяване на административни нарушения. Сумата на влезлите в сила наказателни постановления е 13 518 245 лв. През миналата година благодарение на Инспекцията по труда са изплатени почти 19 млн. лв. забавени възнаграждения. Сумата на установените през годината забавени възнаграждения е 28 млн. лв. ГИТ напомня на работещите, че най-ефективно правата им могат да бъдат защитени, ако сигнализират контролните органи на Агенцията, докато полагат труд на работните си места, както и да им съдействат по време на проверката. Практика е сигнали да бъдат подавани, след като работниците бъдат освободени от работа, което ограничава възможностите за ефективна намеса на инспекторите по труда. Важно е също да не разписват документи, с чието съдържание не са съгласни. Най-често те са принуждавани да се разпишат във ведомости за заплати под заплахата, че само така на по-късен етап ще получат забавени възнаграждения. Такива обаче не получават, а с подписа си лишават Инспекцията по труда да съдейства за решаване на проблема им.", "date": "2018.03.12", "title": "Трудовите злополуки в строителството намаляват през 2017 г."}
{"url": "https://www.24chasa.bg/novini/article/6758079", "text": "Почина известният френски моден дизайнер Юбер дьо Живанши на 91 г., предаде Франс прес, цитирана от БТА. За кончината на Живанши съобщи неговият приятел, модният дизайнер Филип Вюне. \"Господин Живанши почина в съня си в събота, 10 март 2018 година. Неговите племенници и племеннички, както и децата им, споделят болката от загубата\", написа Вюне. Още от първото си дефиле през 1952 г. до напускането на своята модна къща, продадена на групата LVMH през 1995-а, Живанши беляза по неповторим начин света на модата. През своята половин вековна кариера дизайнерът се отличи с елегантността на своите творения. Незабравима ще остане неговата култова черна рокля, носена от холивудската актриса Одри Хeпбърн във филма \"Закуска в Тифани\". С негови модели блестяха на екрана Грейс Кели, Грета Гарбо, Марлене Дитрих, Ингрид Бергман. Живанши беше един от първите, които предложиха на модната публика линията \"прет-а-порте\". \"Живанши беше един от дизайнерите, които изведоха Париж на модния връх, коментира кончината на Живанши Бернар Арно, ръководител на транснационалната компания за луксозни стоки LVHM. Той притежаваше две изключително редки качества в този бранш - беше едновременно и новатор, и извън времето!\",изтъкна Арно. От компанията отбелязаха основополагащата роля на Живанши във френската висша мода, лансирала парижката елегантност в продължение на над половин век. И днес се чувства в много колекция типичният за Живанши подход към модата, като неговото влияние беляза както миналото, така и съвремието. Голяма изложба почете творчеството на Юбер дьо Живанши миналата година в Кале в северната част на Франция, припомня Франс прес.                                                                                                                                                                                                                                                                                                                       ", "date": "2018.03.12", "title": "На 91 години почина известният френски моден дизайнер Юбер дьо Живанши"}
{"url": "https://www.24chasa.bg/novini/article/6758093", "text": "Не предвиждаме единна инстанция за противодействие на фалшивите новини, въвеждане на цензура или обособяване на \"министерство на истината\". Това заяви еврокомисарят по цифровизацията Мария Габриел на пресконференция при представянето на доклад на експерти за борба с дезинформацията. Габриел отбеляза, че на основата на доклада на 25 април се предвижда Европейската комисия да представи предложения, свързани с разпространяването на подвеждаща или невярна информация. По нейните думи сред основните цели са осигуряването на повече прозрачност за източниците на информациите и финансирането на средствата за информация, предаде БТА. Еврокомисарят добави, че необходимите стъпки трябва да бъдат предприети бързо, още повече, че до изборите за Европейски парламент догодина остават едва 15 месеца. Решенията са възможни, трябва спешно да действаме, добави тя. Габриел уточни, че повечето европейци виждат фалшивите новини като заплаха за демокрацията и повод за уронване на доверието в медиите. Резултатите от проучването на общественото мнение, според които 90 на сто от европейците са се сблъсквали с фалшиви новини, са тревожни, коментира еврокомисарят.", "date": "2018.03.12", "title": "Мария Габриел: ЕС няма да има инстанция за противодействие на фалшивите новини"}
{"url": "https://www.24chasa.bg/novini/article/6758090", "text": "Към този момент никъде в страната няма критична ситуация и застрашени хора от усложнената обстановка. Това каза във Видин директорът на ГДПБЗН-МВР и главен комисар Николай Николов, който инспектира дигите и хидромелиоративните съоръжения във Видинска област. В инспекцията участват зам. министърът на земеделието, храните и горите Атанас Добрев, областният управител Албена Георгиева и кметът на Видин Огнян Ценков. Продължава денонощното наблюдение на критичните участъци, като това важи особено за язовирните стени в страната, каза Николов. Допълнителни мерки ще бъдат взети за укрепване на защитните съоръжения по горното течение на река Янтра и река Росица, защото се очаква интензивно валене. На язовир \"Рогозен\" работят инженери, които са монтирали вече част от сифонните тръби, като идеята е те да продължат да изпускат нивото на водата от язовира, за да може да ремонтира повредената техника. Две от мощните помпи са излезли от строя и затова са извикани специалисти от Холандия, за да ги ремонтират, допълни Николов. Главен комисар Николай Николов и заместник-министърът на земеделието, храните и горите Атанас Добрев, ще посетят днес и община Брегово за запознаване с обстановката и предприемане на необходими спешни мерки в района.", "date": "2018.03.12", "title": "В страната няма критична ситуация и застрашени хора от усложнената обстановка"}
{"url": "https://www.24chasa.bg/novini/article/6758088", "text": "Най-голямата бунтовническа групировка в сирийския район Източна Гута съобщи, че се е договорила с руските сили за евакуацията на ранени от анклава, предадоха Асошиейтед прес и Ройтерс, цитирани от БТА. Групировката \"Джайш ал Ислам\" (Армия на исляма) каза, че споразумението с руснаците е било постигнато посредством ООН. Ранените ще бъдат евакуирани поетапно. Не става ясно дали те са цивилни или бунтовници. Не става ясно и кога ще започне евакуацията и къде ще бъдат отведени евакуираните. Офанзивата на сирийските правителствени сили за връщане на контрола върху Източна Гута и започнала преди повече от три седмици, отне живота на над 1000 цивилни. Офанзивата се провежда с руска военна подкрепа.", "date": "2018.03.12", "title": "Постигнаха договорка за евакуация на ранени от сирийския район Източна Гута"}
{"url": "https://www.24chasa.bg/novini/article/6758127", "text": "Версията за незаключена стрелка на релсовия път при железопътната катастрофа в с. Хитрино е била разгледа и отхвърлена. Това съобщават от пресцентъра на прокуратурата във връзка с  „Представената днес от компанията \"Булмаркет\" експертиза, в която се твърди, че причина за железопътната катастрофа в с. Хитрино е незаключена стрелка на релсовия път, няма характер на доказателствено средство в съдебния процес. Такава експертиза не е била назначавана нито от органите на досъдебното производство, нито от състава на съда, разглеждащ делото понастоящем. \"Частната експертиза\", изготвена от чужди експерти, е поръчана и заплатена от \"Булмаркет\", но не може да послужи за целите на водения наказателен процес“, съобщават от прокуратурата. „Обвинението не намира основания за промяна на изводите, основани на експертизи, назначени в хода на проведеното разследване и сочещи високата скорост на навлизане на влаковата композиция в района на гарата като основна причина за инцидента. Тези експертни заключения са разгледали и версията, изтъквана сега от \"Булмаркет\", но са я отхвърлили като несъответна на събраните по делото доказателства за състоянието на релсовия път“, се допълва още в съобщението.", "date": "2018.03.12", "title": "Прокуратурата: Версията за незаключена стрелка в Хитрино бе отхвърлена"}
{"url": "https://www.24chasa.bg/novini/article/6758137", "text": "На 82-годишна възраст почина популярният руски актьор Олег Табаков, съобщи РИА Новости, като се позова на пресслужбата на театъра, в който играеше. Той е починал в обкръжението на своето семейство в болница, в която постъпи преди няколко месеца. В края на декември м.г. Табаков е бли приведен в състояние на изкуствена кома, за да намалят налягането върху вътрешните му органи. След това актьорът бе в съзнание, но не разпознаваше близките си. През януари той бе включен към апарат за изкуствена вентилация на белите дробове.. Табаков е известен  с участието си в едни от най-любимите филмите от съветската епоха \"Война и мир\", \"17 мига от пролетта\", където изигра ролята на бригаденфюрер СС Валтер Шеленберг, 12-те стола\", \"Д'Артанян и тримата мускетари», «Няколко дни от живота на Обломов», «Москва не вярва на сълзи». Табаков е роден на 17 август 1935 года в Саратов. Народен артист СССР от 1988 г.. Лауреат на Държавната премия на СССР (1967) и Руската федерация (1997). Кавалер на ордена «За заслуги пред Отечеството». Художествен ръководител на Московския художествен театър \"Чехов\" (2000—2018). Основател и художествен ръководител на театъра «Табакерка» (1987—2018). Президент на фестивала за документална мелодрама «Саратовски страдания» (2004—2016). Член на Съвета по култура и изкуство при президента на Русия (2001—2018).                                                                                                                                                                                                                                                                                                                       ", "date": "2018.03.12", "title": "Почина руският актьор Олег Табаков, който изигра Шеленберг в \"17 мига от пролетта\""}
{"url": "https://www.24chasa.bg/novini/article/6758147", "text": "Софийска градска прокуратура (СГП) внесе в Специализирания наказателен съд обвинителен акт срещу бившия министър на здравеопазването Петър Москов, неговия заместник Адам Персенски и още трима души от „Бул Био НЦЗПБ“ ЕООД във връзка с ваксините „Пентаксим“, „Еувакс Б“ и „Тетадиф. Това съобщиха от пресцентъра на Прокуратурата на Република България. Петър Москов е обвинен за това, че на 9 юли 2015 г., в качеството си министър на здравеопазването не е изпълнил служебните си задължения, като е приел дарение от Министерство на здравеопазването на Р Турция - 100 хил.дози ваксина за деца „Пентаксим -0.5 мл.“ и 100 хил. дози ваксина за „Хепатит Б“ – „Еувакс Б“, които не са разрешени за употреба на територията на България. Поради това не биха могли да отговорят на нуждите на имунизационния календар в страната. От действията на Москов са настъпили вредни последици за МЗ от имуществен характер в размер на 325 233,87 лв., и неимуществени вреди, изразяващи се в създаване на недоверие в авторитета на МЗ за осъществяване на ефективен контрол относно упражняваната лекарствена политика и недоверие у гражданите за дейността по ваксиниране на деца. Това определя деянието като особено „тежък случай“. Деянието на Петър Москов съставлява престъпление по чл. 282, ал. 3, вр.ал.2, вр. ал.1от НК, и за него се предвижда наказание „лишаване от свобода“ от 3 до 10 г. Второто обвинение срещу Москов е за това, че на 27 ноември 2015 г., в качеството си на министър на здравеопазването, в съучастие, като помагач, умишлено е улеснил сключване на неизгодна сделка с „Бул Био НЦЗПБ“ ЕООД за дарение на 5 000 000 дози ваксини „БЦЖ“. От това са произтекли значителни вреди за „Бул Био“ ЕООД в размер на 427 788,31 лв. с ДДС, 2097, 96 лв. застраховки и 12 221,22 лв. транспортни разходи. Престъплението е квалифицирано по чл.220, ал.1, вр. чл. 20, ал. 4, вр. ал. 1 от НК, за което се предвижда наказание „лишаване от свобода“ от 1 до 6 г. Третото обвинение на Петър Москов е за това, че в периода 20 юни 2016 г. – 1 юли 2016 г., като министър на здравеопазването и принципал на „Бул Био НЦЗПБ“ ЕООД, не е упражнил достатъчно контрол върху работа на лица, на които е възложено управлението на обществено имущество, и от това са произтекли значителни щети в размер на 110 003, 46 лв. В резултат на престъпното бездействие на Москов е допуснато в база на „Бул Био“ в кв. Суходол, гр. София, да бъде произведена и съхранявана ваксина „Тетадиф“, без Изпълнителната агенция по лекарствата да е била уведомена и без да е дала разрешение за нейното производство конкретно в тази база на „Бул Био“ ЕООД. Така са осъществени значителни разходи за производството на ваксината, без да са спазени нормативните изисквания. Така описаното деяние съставлява престъпление по чл. 219, ал. 4, вр. с ал. 2 от НК и ако бъде признат за виновен, Петър Москов може да получи наказание „лишаване от свобода“ от 3 до 10 г. На съд е предаден и бившият заместник-министър Адам Персенски по обвинение, че на 9 юли 2015 г., като длъжностно лице, в съучастие като помагач на Москов, умишлено е улеснил министъра да наруши и да не изпълни служебните си задължения при получаване на дарението от 100 хил. дози „Еувакс Б“, като от действията му са настъпили имуществени вреди в размер на 325 233, 87 лв. ДДС и е нарушен авторитетът на Министерство на здравеопазването за осъществяване на ефективен контрол по изпълнение на лекарствената политика на държавата - престъпление по чл. чл. 282, ал. 3, вр. ал. 2, вр.ал.1, вр.чл. 20, ал. 4, вр. ал. 1 от НК. За това деяние се предвижда наказание „лишаване от свобода“ от 3 до 10 г. Престъпните действия на Адам Персенски се изразявали в осъществяване на среща в резиденцията на Р Турция през месец март 2015 г. и среща с представители на турското посолство в Република България. На тези срещи е било предварително договорено изготвянето на двустранно споразумение между българското и турското Министерство на здравеопазването за размяна на ваксини. Адам Персенски е участвал в работна група за изготвяне на същото Споразумение. На 19 юли 2015 г. Адам Персенски е изготвил доклад пред министъра на здравеопазването за организиране на приемане на дарението от Република Турция, включително издаване на разрешителни за ползване, проверка на наличности и съответствие на продуктите с националните регламенти, както и организиране на вноса на ваксините на територията на Република България. Второто обвинение на Адам Персенски е за това, че в качеството си на длъжностно лице е подбудил и подпомогнал на Любомир Димитров (управител на „Бул Био“ ЕООД) да сключат неизгодна сделка с Министерство на здравеопазването, от която е настъпила значителна вреда за „Бул Био“ ЕООД в размер на 427 788, 31 лв. с ДДС. Деянието е съставлява престъпление по чл. 220, ал.1, вр. чл. 201 ал.3 и ал. 4, вр. ал.1 от НК, и за него се предвижда наказание „лишаване от свобода“ от 1 до 6 г. Управителят на „Бул Био“ АД Любомир Димитров е предаден на съд по две обвинения за безстопанственост по смисъла на чл. по чл. 219, ал. 4, вр. с ал. 1 от НК във връзка с производство на ваксина „Тетадиф“, без нужните разрешения в периода 20 юни 2016 – 1 юли 2016 г. Второто престъпление е осъществено в периода 9 ноември 2015 – 27 ноември 2015 г., когато Л.Д. е допуснал разпиляване на имуществото на „Бул Био“ ЕООД в общ размер на 44 685, 55 лв.- престъпление по чл. по чл. 219, ал. 4, вр. с ал. 1 от НК. Щетата е формирана от направените производствени разходи във връзка с производство на ваксина „Тетадиф“ , предназначена за Р Турция, без да е наличен изричен договор и разрешение от страна на Изпълнителната агенция по лекарствата. За това престъпление законът предвижда наказание „лишаване от свобода“ от 3 до 10 г. Третото обвинение на Любомир Димитров е за това, че на 27 ноември 2015 г., като длъжностно лице, съзнателно е сключил неизгодна сделка – дарение на ваксини „БЦЖ“ (250 000 ампули по 20 дози) в полза на Министерството на здравеопазването. От това е произлязла значителна вреда за „Бул Био“ ЕООД в размер на 427 788, 31 лв. с ДДС –престъпление по чл. 220, ал. 1, вр. чл. 20, ал.2 , вр. ал. 1 от НК, за което се предвижда наказание „лишаване от свобода“ от 1 до 6 г. На съд е предаден и завеждащ отдел в „Бул Био НЦЗПБ“ ЕООД, за осъществени от него престъпления по чл. 219, ал. 4, вр. с ал. 1 НК, и по чл. престъпление по чл.219, ал.3, вр.ал.1, вр.чл.20, ал.2, вр.ал.1, вр.чл.26, ал.1 от НК /безстопанственост/. Деянията са осъществени във връзка с незаконно производството на ваксината „Тетадиф“ и безплатния й износ за Р Турция. На съд е предадена и завеждащата отдел „Качествен контрол“ в „Бул Био НЦЗПБ“ ЕООД. Тя е обвинена за четири отделни документи престъпления, свързани с изготвянето на официални документи с невярно съдържание – сертификати за износ на ваксина и сертификати за хранителни среди, и ползването на неистински официални документи. В една част от тях е отразявано, че партидите с ваксина „БЦЖ“ отговарят на съответните спецификации в разрешението за употреба и на разпоредбите за освобождаване на биологични продукти. В други е посочено, че определена хранителна среда, използвана при ин витро процедури, е отговаряла на изискванията за качество. Тези документи са се използвали пред клинични микробиологични лаборатории в страната. Престъпните деяния са осъществени в периода 8 януари 2014 – 25.11.2015 г. и са съставомерни по чл. 311 от НК, според който се предвижда наказание „лишаване от свобода“ до 5 г. Към настоящия момент всички обвиняеми са с мярка за неотклонение „подписка“.", "date": "2018.03.12", "title": "Съдят Петър Москов, заместника му и още 3-ма за ваксините \"Пентаксим\" и \"Еувакс Б\""}
{"url": "https://www.24chasa.bg/novini/article/6757601", "text": "Оборотът на услугите в сектора на информационните и комуникационни технологии / ИКТ/ в България се е увеличил с 300 на сто за последните седем години и достига 2,5 млрд. евро. Това е съобщил заместник-министърът на икономиката Александър Манолев по време на откриването на Европейската конференция \"EURONET- среща на италианските търговски камари в Европа - иновация и интернационализация през дигиталното общество в контекста на Българското председателство на Съвета на ЕС 2018\", съобщиха от министерството, цитирани от БТА. Ерата на цифровата трансформация настъпва скоростно, с потенциал да промени изцяло бизнеса и обществото. Затова трябва да работим с разбирането, че не бива да изоставаме от неизбежните процеси на цифровизация на икономиката, е посочил зам.-министър Манолев. По думите му, доколкото развитието на сектора на информационните и комуникационните технологии е своеобразен барометър за процеса на дигитализация, България има добра изходна база. По данни на Евростат брутната добавена стойност на ИКТ сектора е на стойност 1.14 млрд. евро и нараства устойчиво. По последни данни в сектора са заети около 51 хил. души, като броят им нараства с 7 на сто, в сравнение с предходната година, е подчертал Александър Манолев. Въпреки положителните данни, икономическият заместник-министър е акцентирал, че това не е достатъчно, защото дигитализацията е слабо застъпена или напълно отсъства в редица отрасли на икономиката ни. Особено изоставане има в малките и средните предприятия, е казал той и е допълнил, че се работи за създаването на обща стратегия за внедряване на продукти, технологии, бизнес модели и процеси от Индустрия 4.0. Сред участниците в събитието, което е част и от програмата на Българското председателство, са били министърът на Българското председателство на Съвета на ЕС Лиляна Павлова, Стефано Балди, посланик на Италия, Огнян Златев, ръководител на Представителството на Европейската комисия в България, Владимир Данаилов, изпълнителен директор на Sofia Investment Agency.", "date": "2018.03.12", "title": "Оборотът в ИКТ сектора в България с ръст с 300 % за последните 7 г."}
{"url": "https://www.24chasa.bg/novini/article/6757597", "text": "Европейският съюз удължи с допълнителни шест месеца санкциите срещу украинските и руски политици заради тяхната намеса в конфликта в Източва Украйна, предава AFP. Замразяването на активите и забраните за пътуване са насочени срещу 150 лица и 38 компании, организации и политически партии, предаде БТА. „Преценяването на ситуацията не оправдава промяна в режима на санкциите“, съобщават 28-те страни членки на ЕС в официално свое заявление. Индивидуалните санкции са част от мерките, предприети от ЕС да накаже Москва за подкрепата ѝ към проруските сепаратисти в Източна Украйна.", "date": "2018.03.12", "title": "ЕС удължи с още 6 месеца санкциите, свързани с конфликта в Украйна"}
{"url": "https://www.24chasa.bg/novini/article/6757611", "text": "На 9 март тази година в управлението е получен сигнал от оператор на частна охранителна фирма, който съобщил за опит за кражба от заведение за бързо хранене в областния град. На мястото незабавно са били изпратени екипи на полицията, които установили, че същата вечер чрез взломяване на метална врата е проникнато в обекта и е направен опит за кражба на цигари и пари. Опитът е останал недовършен, поради намесата на служители от охранителната фирма и полицията. От проведените действия по разследването е установено, че извършители на деянието са 21-годишния Д. М. от с. Ресен, 18-годишния Д. П. от В. Търново и двамата известни на полицията и 18-годишния Д. Д. от с. Долна Липница.След доклад на материалите в прокуратурата тримата са привлечени, като обвиняеми. Д. М. е задържан за 72 часа.", "date": "2018.03.12", "title": "Полицаи и охранители осуетиха кражба\nна пари и цигари от заведение в Търново"}
{"url": "https://www.24chasa.bg/novini/article/6757636", "text": "Правителствените ръководители на България, Република Македония и Босна и Херцеговина Бойко Борисов, Зоран Заев и Денис Звиздич обсъдиха конкретните инфраструктурни проекти в региона на Западните Балкани. В срещата, която се състоя след възпоменателната церемония в Скопие по повод 75-годишнината от депортирането на евреите от територията на Република Македония, участваха вицепремиерът на Румъния Ана Бирчал и министърът на външните работи на Полша Яцек Чапутович. Това съобщиха от пресцентъра от Министерския съвет. В разговорите беше подчертана изключителната важност на инфраструктурната свързаност на страните от региона, както и че изграждането на проектите ще допринесе за общото европейско икономическо развитие. „Всеки един проект обслужва всяка една балканска, както и всяка европейска държава“, посочи българският премиер. Премиерът Зоран Заев благодари специално на българския министър-председател за присъствието му на днешната възпоменателна церемония в Скопие, както и за активната политика на българското правителство по приоритетната тема за приобщаването на страните от Западните Балкани.", "date": "2018.03.12", "title": "Борисов, Заев и Звиздич обсъдиха сътрудничеството на Балканите"}
{"url": "https://www.24chasa.bg/novini/article/6757633", "text": "Окръжният съд в Пазарджик остави окончателно в ареста 49-годишния Георги Табаков, който след като наби сестра си, заплаши с пушка живота на охранител. Инцидентът се разигра на 24 февруари във Велинград. Заради спор за имот Табаков нахлу в къщата на сестра си Невена и пред очите на 11-годишната си дъщеря я наби. По време на саморазправата жената успява да натисне паник-бутон. На сигнала се отзовава охранител от частна фирма, чийто живот е заплашен с незаконно притежавана пушка от Георги Табаков. Минути по-късно афектираният брат напуска дома на сестра си и се барикадира в собственото си жилище, където е задържан след няколко часа от полицията. При обиск в къщата му са открити три незаконни пушки и взрив с капсул-детонатор. В защита на Георги Табаков пред съда се яви битата му сестра Невена, която заяви, че той е добър човек и грижовен баща. Тя призна, че натиснала паник-бутона от страх пред агресията на брат си, но въпреки това поиска той да бъде освободен от ареста. Съдът отказа да се съобрази с молбата й с мотив, че ако е на свобода Табаков може да извърши друго престъпление. Определението е окончателно и не подлежи на обжалване.", "date": "2018.03.12", "title": "Съдът остави окончателно в ареста мъжа,\nзаплашил с пушка охранител във Велинград"}
{"url": "https://www.24chasa.bg/novini/article/6757613", "text": "26 месеца след жестока катастрофа, при която загива абитуриентът от Бургас Велислав Вълков, делото най-после влиза в съда. На 15 март пред окръжните магистрати като подсъдим ще застане Златомир Велчев от Айтос. Той е едва на 15 г., когато забива лек автомобил \"Пежо 106\" в мантинела по пътя Айтос-Бругас, на 200 метра след разклона за Българово. Тийнейджърът е зад волана, а с него в колата пътуват още трима младежи. Смъртоностният удар става на 31 декември, 4 минути преди настъпването на 2016 г. Ударът е толкова силен, че 17-годишният Велислав Вълков изхвърча през десния заден прозорец и пада в дере. Момчето загива на място. 19-годишният Стоян Кърев е с комоцио и остава няколко дни в неврохирургията на УМБАЛ Бургас. Двете 15-годишни момчета Златомир Велчев и Дафин Ставрев се отървават с леки травми на гърдите и главата. Първоначално тримата оцелели твърдят, че зад волана е бил загиналият Велислав. Направените експертизи обаче показват, че той е стоял на задната седалка. Става ясно, че колата е шофирана от 15-годишния Златомир, който е без книжка, карал е със 125 км/ч. при ограничение на скростта 90 км/ч. и след употреба на алкохол. Пробата, взета от Златомир, показва 0,84 промила, сочи разследването. \"Разбрах, че са изхвърлили телефоните си, не са казали, че е имало пето момче, което е трябвало да се качи в колата. Много неща са скрили. Нито Златомир, нито родителите му намериха смелост да поговорят с мен. На 19 ануари, 2016, Велислав тряваше да навърши пълнолетие, предстоеше му абитуриентски бал. Мечтаеше да тунингова коли\", казва майката на загиналото момче, която повече от 2 г. чака правосъдие. Криминално проявеният Златомир Велчев е обвинен в причиняване на смърт по непредпазливост при ПТП. За това престъпление законът предвижда от 3 г. до 15 г. затвор, но ако извършителят е навършил 18 г. При непълнолетни, в границите между 14 г. и 16 г., се прилага редукция на наказанието, като в случая то е до 5 г. лишаване от свобода, коментират юристи.", "date": "2018.03.12", "title": "2 години след жестока катастрофа тръгва дело за убит абитуриент от Бургас"}
{"url": "https://www.24chasa.bg/novini/article/6757661", "text": "Окръжна прокуратура  Бургас внесе в съда искане за налагане на мярка за неотклонение \"задържане под стража\" спрямо Мариян Ч., обвинен в убийството на неговата майка, съобщиха току що от пресцентъра на Апелативната прокуратура. 36-годишният мъж е  обвинен в умишлено убийство по чл.116, ал.1 от НК, за което законът предвижда от 15 до 20 години лишаване от свобода, доживотен затвор или доживот  без замяна. Очаква се Окръжният съд да насрочи заседанието си днес следобед. Жестокото убийство бе извършено около 18 ч. на 9 март в бургаския к-с \"Лазур\". Мариян и майка му Бинка живеели в апартамент в бл.5, двамата често се карали. На 9-ти вечерта между тях отново избухнал скандал, при който синът, явно излязъл извън контрол, удушил майка си.  След убийството Мариян сам позвънил на тел.112, но твърдял, че само е бутнал 76-годишната жена, тя паднала и издъхнала. При огледа на трупа обаче са установени множество синини по цялото тяло, а след аутопсията станало ясно, че причина за смъртта е задушаване. 36-годишният Мариян е дипломиран учител по физическо възпитание, но от години не работел. Съседи твърдят, че поведението му през последните месеци ставало все по-неадекватно, намекват, че имал проблем с наркотиците.", "date": "2018.03.12", "title": "Прокуратурата в Бургас иска постоянен арест за 36-годишния мъж, убил майка си"}
{"url": "https://www.24chasa.bg/novini/article/6757650", "text": "Всякакъв напредък в диалога за ядрените оръжия и сигурността, воден със Северна Корея на предстоящата среща на върха ,трябва да бъде придружаван от дискусии за подобряване на човешките права. Това заяви специалният докладчик на ООН за правата на човека в Северна Корея Томас Охея Кинтана, предаде Ройтерс, цитирана от БТА. \"Твърде голямата система от затвори на тази страна и строгите ограничения на всички форми на свобода на словото, на движението и на достъпа до информация продължават да подхранват страха от държавата и оставят хората на милостта на безчет държавни служители\", заяви Охея Кинтана. Делегацията на Северна Корея, която не признава мандата на докладчика, не присъства на дебатите в Женева. Европейският съюз изрази дълбоко безпокойство от продължаващите нарушения на правата на човека, казвайки, че някои от тях могат да са равносилни на престъпления срещу човечеството.", "date": "2018.03.12", "title": "ООН: Диалогът със Северна Корея трябва да\nвключва и въпроса за човешките права"}
{"url": "https://www.24chasa.bg/novini/article/6757666", "text": "В 10.30 часа днес, в междугарието Пловдив разпределителна изток – Крумово, подбивна машина, преминаваща транзит по път 2 в посока Димитровград, удря служител на ДП НКЖИ. Загиналият е на 49 години и е изпълнявал служебните си задължения във връзка с извършвания текущ ремонт на стрелки по път 1 в участъка. Това съобщиха от пресцентъра на ДП НКЖИ. Извършва се разследване от специализираните органи и ДП НКЖИ. Движението на влаковете в междугарието е преустановено. По тази причина престояват два бързи и един пътнически влак. Това са бързият влак № 1621 София - Свиленград, който престоява в Пловдив, бързият влак № 8610 Бургас - София, който престоява в Катуница и пътническият влак № 10142 Свиленград - Пловдив, който престоява в гара Крумово. Отменени са пътническите влакове № 19213/19214 Пловдив - Асеновград - Пловдив и № 18204/19205 Пловдив - Пещера - Пловдив. За пътниците от тези влакове е осигурен превоз с автобуси. ДП НКЖИ изразява искрените си съболезнования към близките на загиналия.", "date": "2018.03.12", "title": "Служител на железопътна инфраструктура загина при трудова злополука край Пловдив"}
{"url": "https://www.24chasa.bg/novini/article/6757678", "text": "Китай може да се окаже маргинализиран в резултат на прекия диалог между Северна Корея и САЩ и рискува да загуби много, ако бъде изключен от евентуално споразумение между Вашингтон и Пхенян, който е исторически съюзник на Пекин, подчертават анализатори, цитирани от БТА. Миналата седмица президентът на САЩ Доналд Тръмп прие поканата на Ким Чен-ун да участва в двустранна среща, която ще се състои до края на май и цели цели обсъждане на денуклеаризацията. Очаква се срещата да бъде историческа, но за момента в нея не е предвидено участие на Пекин, въпреки че е съсед, основен търговски партньор и най-голям дипломатически поддръжник на Северна Корея. Вярно, че традиционната хармония между китайците и севернокорейците, неизменни съюзници по време на Студената война, беше нарушена, след като Пекин подкрепи множество санкции на ООН, целящи да сложат край на ядрената и ракетна програми на Северна Корея. По време на телефонен разговор с президента на САЩ Доналд Тръмп в петък китайският му колега Си Цзинпин приветства \"позитивните намерения\" на американския държавен глава и призова Вашингтон \"да започне възможно най-бързо диалог\" с Пхенян. \"Китайците трябва да запазят спокойствие и умереност и да не мислят, че Китай е на път да бъде маргинализиран\", опита да увери в редакционна статия китайският всекидневник \"Глобал таймс\", който често заема националистически позиции. Според вестника \"основният интерес на Пекин на Корейския полуостров е денуклеаризацията и мира. Това е далеч по-важно от отношенията на Китай със Северна и Южна Корея и игрите на влияние\".", "date": "2018.03.12", "title": "Срещата на високо равнище между Тръмп и Ким е риск за Китай"}
{"url": "https://www.24chasa.bg/novini/article/6757682", "text": "Със заповед на заместник-министъра на регионалното развитие и благоустройството Валентин Йовев е одобрен подробен устройствен план за изграждане на нова въздушна електропроводна линия на територията на Република България. Трасето на електропровода ще свързва подстанциите „Марица-изток“ в България и „Неа Санта“ в Гърция, съобщиха от пресцентъра на МРРБ.  Проектът е част от приоритетния електроенергиен коридор „Север-юг“ и е определен за национален обект и обект с национално значение. Предвидено е въздушният електропровод да поддържа високо напрежение от 400 kV. Енергийният проект представлява елемент на техническата инфраструктура извън границите на урбанизираните територии и ще бъде изграден на териториите на общините Симеоновград, Хасково, Харманли, Кърджали, Момчилград и Кирково. Изграждането на електропровода ще допринесе за увеличаване на електропреносните възможности на енергийната система в региона, както и на сигурността на обмена на електроенергия между двете държави.", "date": "2018.03.12", "title": "Изграждат нова въздушна електропроводна линия между България и Гърция"}
{"url": "https://www.24chasa.bg/novini/article/6757728", "text": "Най-малко 50 души са загинали в катастрофа на бангладешки пътнически самолет, разбил се при кацане на международното летище на Катманду, съобщи Ройтерс. Агенцията се позовава на говорител на армията. По рано полицията в столицата на Непал съобщи за 38 загинали, 23 ранени и 10 човека, чиято съдба още не е ясна, предаде Асошиейтед прес, цитирана от БТА.  Самолетът, двумоторен турбовитлов \"Даш 8\", производство на канадската група \"Бомбардие\", се отклонил на няколко пъти от траекторията си, преди да се разбие близо до пистата на летище \"Трибхуван\" и да се запали. Той се е разпаднал на няколко големи парчета. На борда е имало 71 души. Летателният апарат е собственост на частната бангладешка авиокомпания \"Ю Ес Бангла еърлайнс\". Летял е от Дака, столицата на Бангладеш.", "date": "2018.03.12", "title": "Най-малко 50 загинали при самолетната катастрофа в Непал (Снимки, видео)"}
{"url": "https://www.24chasa.bg/novini/article/6757746", "text": "Германският вестник с най-голям тираж - \"Билд\", съобщи, че преустановява публикуването на снимки на топлес модели, предаде Асошиейтед прес. Вестникът поясни, че много жени в редакцията му и сред читателките му намират тези снимки за оскърбителни и срамни, предава БТА.  \"Билд\" вече преустанови публикуването на снимки на топлес модели от първата до средните си страници през 2012 г. Новата обява се появи на 9-та страница заедно със снимки на оскъдно облечени жени \"в нов по-съвременен стил на фотографията\". Вестникът уточни, че макар да спира публикуването на свои топлес снимки, голи снимки, за които се говори в страната, ще продължат да излизат на страниците му.", "date": "2018.03.12", "title": "Германският вестник \"Билд\" спира публикуването на снимки на топлес модели"}
{"url": "https://www.24chasa.bg/novini/article/6757747", "text": "Европейската комисия представи днес експертен доклад, свързан с разпространението на дезинформация в ЕС. В документа се предлага определението, че дезинформация е погрешна, неточна или подвеждаща информация, подготвена, представена и разпространявана, за да набави облага или причини умишлено вреда на обществото, предаде БТА. Отбелязва се, че тези действия са заплаха за демократичния процес и могат да бъдат насочени към ясни цели като здравето, науката, образованието и финансите. Експертите препоръчват създаването на кодекс с принципи за онлайн платформите и социалните мрежи. Препоръчва се платформите и мрежите да съдействат информацията от сериозни източници да бъде виждана от потребителите с предимство. Отбелязва се, че подобни мерки са особено важни в навечерието на избори. От ноември досега ЕК е получила близо 3000 сигнала за умишлена дезинформация, свързана особено с повлияването на изборния и миграционния процес. По данни от проучване на Евробарометър, 83 на сто от гражданите заявяват, че наблюдават много фалшиви новини и оценяват това като заплаха за демокрацията. По мнение на гражданите, най-голямо е доверие като източник на новини в радиостанциите (70 на сто), телевизиите (66 на сто) и вестниците (63 на сто). Едва 26-27 на сто вярват на новини, прочетени в интернет. От източниците в интернет европейците се доверяват на данни от специализирани сайтове и блогове, на новинарски и обществени агенции (на 70 на сто доверие).", "date": "2018.03.12", "title": "83% от гражданите на ЕС оценяват фалшивите новини като заплаха за демокрацията"}
{"url": "https://www.24chasa.bg/novini/article/6757776", "text": "Няма опасни нива на вредни вещества в атмосферния въздух  , съобщиха от Регионална инспекция по околната среда и водите /РИОСВ/ в София. От РИОСВ е извършено обследване с уред - газанализатор за аварийни ситуации /Gasmet DX 4040/ след възникналия пожар в района на Цариградско шосе. Моментните стойности на показателите на качеството на атмосферния въздух, измерени в непосредствена близост до площадката за производство на пластмасови тръби към \"Хидросъоръжения\" ООД, не са отчели опасни нива на вредни вещества в атмосферния въздух, като към момента на измерването, концентрациите са под границите на откриване.", "date": "2018.03.12", "title": "Няма опасни нива на вредни вещества във въздуха след пожара на Цариградско шосе"}
{"url": "https://www.24chasa.bg/novini/article/6757775", "text": "Почти една трета от историческия център на Венеция се оказа под вода в резултат на лошото време, предаде АНСА, цитирана от БТА.  Миналата нощ на редица места нивото на водата достигна 199 сантиметра. Средното ниво на покачването на водата в града е 119 сантиметра, а за критично се смята ниво от 120 сантиметра. Проливни дъждове обхванаха северните области на страната, а в южните области се установи нетипично за сезона топло време. Топлата вълна там последва сибирските студове, донесли на Апенините сняг, дори в столицата Рим, както и бурни ветрове. Според прогнозите в идните дни се очаква ново захлаждане.", "date": "2018.03.12", "title": "Почти една трета от историческия център на Венеция е под вода"}
{"url": "https://www.24chasa.bg/novini/article/6757818", "text": "Президентът Румен Радев сезира Конституционния съд с искане за установяване на противоконституционност на разпоредбите на чл. 5, ал. 1, т. 6, чл. 27, чл. 28, чл. 29 и § 1, т. 2 , както и на свързаната с тях разпоредба на § 1, т. 5 от Закона за частната охранителна дейност (ЧЗОД) (обн. ДВ. бр.10 от 30 януари 2018 г.), които регламентират охраната на урбанизирани територии като вид частна охранителна дейност. Според изложените от държавния глава мотиви, посочените разпоредби противоречат на чл. 4, ал. 1, чл. 7, чл. 8, чл. 105, ал. 2, чл. 143, ал. 3 от Конституцията. Това съобщиха от президентския пресцентър. В мотивите си президентът посочва, че общественият ред е ценност, която крепи целостта на обществото и дейностите по опазването му трябва да съответстват на нормите на Конституцията и законите, а те поверяват опазването му върху определени органи на публичната власт. „Държавата няма право да абдикира от грижата за сигурността и спокойствието на хората в населените места, вкл. в т.нар. урбанизирани територии. Възможността, която дава ЧЗОД на търговски дружества да извършват действия по охрана на урбанизирани територии, по същество е отказ от страна на държавата чрез нейните изпълнителни органи да осъществява възложените функции по охрана на обществения ред“, посочва Румен Радев в обръщението си към Конституционния съд. Конституцията натоварва с функции за осигуряването на общественото спокойствие и обществената безопасност изрично Министерския съвет и областния управител, а осигуряването на обществения ред е част от ръководенето и осъществяването на вътрешната политика на страната, напомня държавният глава. Президентът посочва още, че в обновения ЗЧОД не е поставено изискване служителите, които се грижат за опазването на обществения ред, независимо от длъжността, която заемат, да са политически неутрални и да се ръководят единствено от закона. Такова изискване въвеждат чл. 116, ал. 1 от Конституцията, чл. 9 ал. 1 от Закона за политическите партии и чл. 146, ал. 3 от Закона за МВР. „Министерството на вътрешните работи е строго йерархична структура с присъщата й субординация, отчетност и контрол. Поверяването на функции по опазване на обществения ред на частноправни субекти, спрямо които са неприложими посочените принципи, поражда риск при осъществяване на тази дейност“, посочва още държавният глава в мотивите си. Между аргументите на президента за сезирането на Конституционния съд са и липсата на специфични изисквания и конкретика относно патрулирането и комплекса специфични дейности, които ще бъдат прилагани за защита на имуществото и населението в урбанизираните територии, както и ограничаването на конституционната защита, която получават гражданите под формата на отговорност на държавата за вредите, причинени от собствените ѝ органи и лица, поставяйки охраната на урбанизираните територии във формата на частната охранителна дейност. Пълния текст на искането на президента можете да откриете на интернет страницата на държавния глава.", "date": "2018.03.12", "title": "Президентът сезира Конституционния съд за Закона за частните охранители"}
{"url": "https://www.24chasa.bg/novini/article/6757804", "text": "Върховният представител на Европейския съюз по въпросите на външните работи и политиката на сигурност Федерика Могерини заяви по време на посещението си в Украйна, че страната трябва да направи много повече в борбата срещу корупцията и да установи специализиран съд с препоръките на Венецианската комисия, предава Ройтерс, цитирана от Фокус. По време на посещението си в Киев, Могерини заяви, че няма „изтощение“ от страна на ЕС спрямо Украйна, както е демонстрирано от решението на Съюза да удължи с шест месеца санкциите срещу Русия и да предостави финансова помощ на Украйна.", "date": "2018.03.12", "title": "Могерини: Украйна да направи повече в борбата срещу корупцията"}
{"url": "https://www.24chasa.bg/novini/article/6757735", "text": "Сайтът на \"24 часа\" (24chasa.bg) вече официално е най-големият новинарски сайт в България, показват новите данни на Gemius за февруари (виж таблицата по-долу). Той е имал 1 280 214 уникални посетители през периода, изпреварвайки окончателно сайта Вести бг.  За януари 24chasa.bg бе на второ място в класацията на новинарските сайтове, като само 5000 уникални посещения го деляха от първия в класацията \"Вести\", който почти няма свои новини и препубликува информации от други източници, като разчита основно на трафик, прехвърлен от други сайтове в неговата група. През февруари \"24 часа\" вече води убедително пред него, с над 24 000 уникални посетители. 444 248 са чели онлайн \"24 часа\" на своите настолни компютри, а  990 430 - от своите мобилни устройства. За периода са отчетени близо 19 млн. импресии - важен резултат за рекламодателите. Резултатът на \"24 часа\" за февруари е много сериозен предвид факта, че месецът е с три дни по-къс от предходния и въпреки това е регистриран сериозен ръст. Почти всички новинарски сайтове са \"паднали\" в същия период. Вероятно за добрия резултат на \"24 часа\" роля има и промененият алгоритъм на Facebook - според анализатори крайният ефект от промяната облагодетелства сайтове като \"24 часа\" -  Реално  , защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. В статистиката на Gemius влизат и читателите на \"24 часа\" в Instant Articles - 24chasa.bg e и една от първите български медии, които създадоха в началото на 2017 г.  , където вече има над 40 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме с Google, където вече четат средно 40 000 уникални потребители всеки ден, които в пикови дни надминават 80 000. В края на 2017 г.   - иновативна новинарска платформа за създаване и монетаризиране на съдържание. \"24 часа\" спечели финансирането от Google в конкуренция с 685 проекта от 29 държави. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  Най-много  медийни канали  има брандът „24 часа” – общо 10, между които десктоп и мобилни сайтове, фейсбук, вайбър и туитър канали, както и други мултимедийни платформи.  ", "date": "2018.03.12", "title": "\"24 часа\" вече e новинарски сайт № 1! Официално!"}
{"url": "https://www.24chasa.bg/novini/article/6757848", "text": "Жертви на нападение в офис на една белградска фирма в центъра на сръбската столица станаха двама души, съобщи ТАСС, позовавайки се на в. \"Вечерне новости\". Според изданието уволнен служител във фирмата нахлул днес в офиса и започнал да стреля по своите бивши колеги. Той убил един човек, а друг ранил тежко. Спасявайки се от нападателя един от служителите в компанията скочил от прозореца. След това нападателят се върнал вкъщи и опитал да се самоубие, посочва ТАСС, цитиран от БТА.  Официалните органи засега не потвърждават броя на загиналите и ранените. От Бърза помощ съобщиха, че са получили две спешни повиквания. Първо получихме повикване от улица \"Рузвелт\", а след няколко минути получихме ново повикване, че един човек е скочил от прозорец на улица \"Никодин Милаш\", която се намира наблизо, съобщи говорителката на белградската Бърза помощ Нада Мацура. Според вестник \"Блиц\" 30-годишният Небойша С., който бил уволнен преди няколко дни от фирма, която се занимава с изработване на софтуеър, пристигнал днес гневен във фирмата, в която някога е работил, извадил пистолет и стрелял директно в главата на един от служителите. След това той продължил да стреля. Нападателят се върнал у дома, където активирал бомба и направил опит да извърши самоубийство. Той е открит в апартамента си с тежки телесни наранявания и е прехвърлен в реанимацията на центъра за спешна помощ, пише в. \"Блиц\".", "date": "2018.03.12", "title": "Уволнен работник във фирма за софтуеър в Белград стреля по свои бивши колеги"}
{"url": "https://www.24chasa.bg/novini/article/6757823", "text": "Гръцката полиция е издала заповед за арест на президента на футболен клуб ПАОК Иван Савидис и за още четирима души след инциденти по време на мач от националното първенство на Гърция между отборите ПАОК и АЕК, предаде ТАСС, като цитира информация във в.\"Катимерини\", който се позовава на телевизионния канал Скай. Мачът вчера между ПАОК и АЕК е бил прекъснат. Руският олигарх с гръцки корени Савидис излязъл на терена, след като съдията на срещата отменил гол на неговия отбор заради засада. Според очевидци Савидис заплашвал рефера и искал да се зачете голът. На снимки, разпространени от медиите, се вижда, че на колана му е имало кобур с предмет, приличащ на пистолет. Съдията променил мнението си и решил да зачете гола, но напусналите терена футболисти на АЕК са отказали да излязат отново от съображения за сигурност. От пресслужбата на руския предприемач са заявили пред ТАСС, че по време на мача Савидис не е заплашвал никого с оръжие, предава БТА. Отбелязва се, че заповедта за задържане е издадена заради излизането на Савидис на терена, а не заради евентуално носене на оръжие. Савидис се издирва за \"нарушаване на спортния закон\", а не за носене на оръжие, тъй като \"той има лиценз\", е посочил полицейски източник пред АФП.", "date": "2018.03.12", "title": "Издадоха заповед за арест на президента на футболен клуб ПАОК Иван Савидис в Гърция"}
{"url": "https://www.24chasa.bg/novini/article/6757888", "text": "41-годишен мъж е пострадал при катастрофа в Асеновград. Това съобщиха от ОДМВР - Пловдив. Сигналът постъпил в полицията в неделя към 10.00 часа. На кръстовище между ул. „Индустриална“ и околовръстно шосе на града лек автомобил „Мерцедес“ отнел предимството и се сблъскал с лек автомобил „Мазда“, който се ударил в бетонна стена. Пострадал е 41-годишен пътник от втората кола. Пробата с дрегер на водача ѝ, 39-годишен асеновградчанин, отчела наличието на 1,26 промила. С полицейска заповед мъжът е задържан за едно денонощие. 65-годишният шофьор на „Мерцедес“-а също е тестван с дрегер, резултатът е отрицателен. По случая е образувано досъдебно производство.", "date": "2018.03.12", "title": "41-годишен мъж пострада при катастрофа в Асеновград"}
{"url": "https://www.24chasa.bg/novini/article/6757855", "text": "Сградата на Съдебната палата в Бургас бе окупирана от маскирани, тежковъоръжени полицаи днес следобед, заради \"мозъка\" на \"Килърите\" Георги Вълев. Той бе докаран в съда под засилена охрана за частно дело от граждански характер, което води, казаха запознати. В средата на декември, м.г. 59-годишният Вълев, осъден на доживотен затвор, отново бе докаран по подобен начин в Бургас. Тогава той бе свидетел по дело  в Административния съд, заведено от банковия обирджия Стефан Стефанов от Сливен, който съди държавата за 36 хил. лв. заради лоши условия в затвора. Освен Вълев свидетел по делето бе и помориецът Иван Рибов, който е с доживотна присъда за атентата срещу Митьо Очите, при който загинаха първата му жена Тянка, брат й и техен бодигард. След като бяха изслушани, двамата затворници-свидетели бяха изведени от сградата на Съдебната палата отново под засилена охрана. Вълев бе облечен с елегантен костюм.", "date": "2018.03.12", "title": "Маскирани полицаи пак окупираха съда в Бургас заради \"мозъка\" на Килърите"}
{"url": "https://www.24chasa.bg/novini/article/6757934", "text": "27-годишният варненец, който бе задържан, след като успя да проникне в банков офис в морската столица и да открадне малка сума пари, ще отговаря пред съда и за друго престъпление. Малко преди да влезе в банката, той обрал магазин за часовници на бул. \"Владислав\", откъдето задигнал стока за 2000 лв. М.М. е с изключително богато досие. Той е осъждан повече от 30 пъти, бил е в затвора за различни престъпления, предимно посегателства срещу собствеността. Затова съдът в морската столица го остави в ареста, още след като му бе повдигнато обвинение за обира в банковия офис. Съдът прие, че от събраните доказателства може да се направи обосновано предположение за авторството на деянието, както и че е налице реална опасност да се укрие или да извърши ново престъпление. Новото му обвинение за грабеж също е квалифицирано в условията на опасен рецидив.", "date": "2018.03.12", "title": "Банковият обирджия от Варна обрал и магазин за часовници"}
{"url": "https://www.24chasa.bg/novini/article/6757938", "text": "Стената на язовира е компрометирана. Хубаво е, че преливникът функционира, добре оразмерен е, с циментова обшивка, така че с него няма проблем. Това каза министърът на регионалното развитие и благоустройството Николай Нанков след инспекция на състоянието на яз. „Бързина“, предаде „Фокус“. „Проблемът е със стената и към момента да се извършват аварийни дейности тук, е безсмислено. Когато падне водата през летните месеци, тогава да са съответно проектиранията и да се прави ремонт. Със сифони ще работим, докато не намалее водата през летните месеци. Нямаме опасност от скъсване, не е аварийно състоянието. Въпросът е наистина да се реши цялостно проблемът с отремонтиране по проект при ниски води в летните месеци. Хубаво е, че имаме преливник“, коментира Нанков. По думите му на яз. „Рогозен“ 1 ще решават проблема тепърва с преливника, като намалеят и там обемите на водата. „Може би в следващите няколко месеца – от два до три, с актуализация на проектите и вече не аварийни, а планови ремонти по двата язовира – преливника на „Рогозен“ 1 и стената на „Бързина“. Областният управител на Враца Малина Николова е изключително активна и като организация на дейности, и като превантивна подготовка, но без инструментариум, най-вече финансов, докъде ще я докараме, ако прехвърлим язовирите на областните управители да представляват държавата“, допълни той и уточни, че ще докладва и на премиера Бойко Борисов, за да видят как ще осигурят финансовия ресурс, тъй като не е малък. „Колегите от ДАМТН ще излязат с одит в рамките на следващите няколко седмици. Подготвят се нормативни промени за категоризация на язовирите. Проблемите язовири са точно малките. Темата е комплексна, не е само за двата, които към момента ще решим. Кметът не може да не е доволен. Решаваме конкретния казус и ще го решим качествено. Ще трябва да се вместим в отпуснатите 3 млн. лв. за двата язовира. Мисля, че няма да има проблеми. Предвижда се довечера валежите да започнат и мисля, че към момента с около 2 метра падна нивото на яз. „Рогозен“ 1“, обясни още регионалният министър.", "date": "2018.03.12", "title": "Нанков: Няма опасност от скъсване на стената на яз. \"Бързина“"}
{"url": "https://www.24chasa.bg/novini/article/6757941", "text": "Според френския президент Еманюел Макрон решаването на сирийската криза трудно може да се представи без диалог с Русия, предава ТАСС, цитирана от Фокус. „Франция от май миналата година води постоянна и последователна политика по отношение на Русия“, заяви Макрон по време на посещението си в Индия. „Стремим се към ефективен диалог, който да доведе до конкретни резултати“, допълни той. „Дали пълното отсъствие на диалог с Русия през последните години е помогнало да има напредък по сирийския въпрос? Не ми се струва това. Затова и сега залагаме на постоянен и необходим диалог“, заяви френският президент.", "date": "2018.03.12", "title": "Макрон: Сирийският въпрос не може да се реши без диалог с Русия"}
{"url": "https://www.24chasa.bg/novini/article/6757975", "text": "Служители на затворническото общежитие във варненското село Разделна откриха различна дрога в килията на единия от лишените от свобода. Униформените извършили внезапна проверка на помещението, в което излежавал присъдата си 58-годишен мъж. Последвал личен обиск, при който у него били открити четири пакетчета с различна дрога - производно на амфетамин, трева и марихуана. По случая е образувано досъдебно производство, уведомен е прокурор от Районна прокуратура – Варна. Не е ясно как затворникът е успял да се снабди с наркотиците, но това не е изолиран случай. На няколко пъти в Разделна са засичани колети, в които на най-невероятни места е имало скрита дрога - предимно хероин. Забранени субстанции са откривани и в килиите.", "date": "2018.03.12", "title": "Намериха дрога в затворническа килия"}
{"url": "https://www.24chasa.bg/novini/article/6757979", "text": "Бебе е с тежка черепо-мозъчна травма и опасност за живота в болница след катастрофа на автомагистрала \"Хемус\". Инцидентът стана в неделя следобед, малко преди отбивката за Девня. 27-годишен варненец карал прекалено бързо, настигнал и блъснал с аудито си варненско пежо. При съблъсъка е пострадал виновният шофьор, който е с черепно-мозъчна травма, съпругата му, която е със счупен крак и бебето им, което е било оперирано по спешност. Тримата са настанени в болница. С леки травми се разминал шофьорът на ударената кола. Високата скорост е причината и за друг тежък пътен инцидент, станал на пътя Добрич - Варна. 18-годишен шофьор бил зад волана на семейния опел, но заради скоростта изтървал контрола над возилото, излетял от пътя, блъснал се в дренажна шахта и се преобърнал няколко пъти през таван в крайпътна нива. Той е настанен за лекарско наблюдение в болница със сътресение на мозъка, а 72-годишния му дядо е със счупена ръка. По случая има образувано досъдебно производство.", "date": "2018.03.12", "title": "Бебето, пострадало при катастрофа на \"Хемус\", е с опасност за живота"}
{"url": "https://www.24chasa.bg/novini/article/6758167", "text": "Японският министър на външните работи Таро Коно заяви, че със скорошния пробив на преговорите със Северна Корея ситуацията на Корейския полуостров е „чудо“, предава Ройтерс, цитирана от Фокус. „Таро Коно заяви по време на посещението си в Сеул, че е благодарен на усилията на Южна Корея да преобърне напрегнатата ситуация“, съобщава южнокорейското президентство в официално свое заявление. Той е обсъдил с началника на разузнавателната служба на Южна Корея Су Хун скорошното му пътуване до Пхенян, в резултат на което двете корейски държави се разбраха да проведат среща на високо равнище следващия месец.", "date": "2018.03.12", "title": "Япония: Скорошният пробив на преговорите с КНДР е чудо"}
{"url": "https://www.24chasa.bg/novini/article/6758152", "text": "20 години затвор при строг режим за Космас Космас и 18 години, също при строг решим за Ренета Димитрова. Това са присъдите на двойката наркомани, които състав на Варненския окръжен съд призна за виновни за грабеж, придружен с убийството на 61-годишния таксиметров шофьор Васил Ашиков. Двамата признаха вината си и поискаха делото срещу тях да се гледа по така наречената съкратена процедура. В такъв случай съдът е принуден да намали наказанията на виновните с една трета и така Ренета ще лежи 12 години, а съучастникът й - 13 години и половина. Състав на Варненския окръжен съд уважи частично гражданските искове на тримата наследници на жертвата в размер на по 120 000 лева. Двамата подсъдими бяха осъдени да заплатят и направените по делото разноски в размер на по близо 4000 лева за всеки. В последната си дума, преди да чуят наказанията си, и двамата изразиха твърде формално съжаление за стореното, като дори изразиха съболезнования на близките на таксиметровия шофьор. Грабежът, който бил предварително планиран наркозависимите влюбени, които били и безработни, е извършен на 9 срещу 10 април 2017 г. Целта на тежкото криминално престъпление било живеещите на семейни начала да си набавят средства за живот. Единственият доход на двойката била социалната пенсия на 27-годишния младеж, който страда от детска церебрална парализа. Около 23,37 ч. на 9 април м.г. Космас спрял такси на фирма „Транстриумф“ на автобусната спирка на автогарата във Варна. Колата била управлявана от 69-годишния В.А. Подсъдимите нарочили за жертва Васил заради възрастта му. Двамата действали по предварителна уговорка - и с избора на жертвата, и с избрания маршрут извън града. Приготвили си и кухненски ножове. Ренета трябвало да се качи на предната седалка до шофьора, а Космас – на задната седалка. На разклона за село Каменар, на отбивката за военно поделение, Космас спрял таксито с искане да отиде до тоалетна. Ренета изпуснала нарочно портмонето си в краката на таксиметровия шофьор. Там била и личната карта на Космас. Помолила шофьора да й подаде изтървания портфейл, под предлог че е бременна. Таксиметровият шофьор отказал. Тогава с ножа младата жена нанесла удар в дясната ръка на водача. Той се опитал да го отнеме, но през отворения преден прозорец на таксито Космас нанесъл удар с друг нож в гърба му. След разкриване на престъплението съдебните медици описали в експертизата си над 61 порезни и прободно-порезни наранявания по цялото тяло на жертвата. Двамата го удряли и с дръжка на четка, която намерили в багажника на таксито. Въпреки молбите на пребития мъж да не го убиват, Ренета и Космас нанасяли удари с ножовете до момента, в който спрял да дава признаци на живот. От автомобила двамата взели 20 лева и мобилния телефон на шофьора. Според съдебната експертиза стойността на ограбеното общо е 55 лева. Двамата се опитали да инсценират нападение над тях пред постовите на военното поделение, които повикали бърза помощ и полицейски екип. След задържането им химическа експертиза установила наличие на метамфетамини в кръвта и урината им. 24-годишната Ренета е с висше образование. И тя, и Космас са с чисто съдебно минало, което е единственото смекчаващо вината обстоятелство за двамата. Като отегчаващи вината обстоятелства представителят на обвинението посочи особената жестокост на престъплението и особено мъчителния начин за смъртта на жертвата, както и употребата на наркотици.", "date": "2018.03.12", "title": "25 години затвор за убийците на таксиметровия шофьор от Варна"}
{"url": "https://www.24chasa.bg/novini/article/6758193", "text": ", бе докаран преди минути в Бургаския окръжен съд. Всеки момент там ще започне делото за мярката му за неотклонение. 36-годишният мъж е обвинен в умишлено убийство по чл.116 ал.1 от НК, за което се предвижда от 15 до 20 г. лишаване от свобода, доживотен затвор или доживот без право на замяна.", "date": "2018.03.12", "title": "Вижте Мариян от Бургас, който удуши майка си (Снимка)"}
{"url": "https://www.24chasa.bg/novini/article/6758211", "text": "Лидерите на управляващите партии в Германия подписаха коалиционния договор днес на обяд. В предшестваща пресконференция Ангела Меркел поздрави усилията на България за нормализиране на отношенията на ЕС със съседите си и за намаляване на напрежението между Гърция и Турция. Точно в 14 часа в Берлин лидерите на трите управляващи партии подписаха коалиционния договор. На 14 март Меркел ще бъде предложена за канцлер в Бундестага, който трябва да гласува новия й мандат. Веднага след това клетва ще положи и кабинетът. На пресконференция по повод подписването на договора, Меркел отговори на въпроси на журналисти от цяла Европа. Тя специално поздрави Блгария за усилията й да нормализира отношенията в източносредиземноморския регион и инциирането на среща с турския президент Ердоган. „Поздравявам България за това, че се ангажира за намаляването на напрежението в региона, България се ангажира и за добрите отношения със страните от Западните Балкани, в които голяма роля играе и Турция. Важно е да останем в готовност да водим разговори и да не крием едни от други различните си мнения, но трябва да останем в диалог.” Тя отговори и на въпрос дали новата голяма коалиция ще работи за свалянето на санкциите от Русия. Условие за това е изпълнението на споразуменията от Минск, а там все още не успяваме да имаме дори примирие за повече от 10 дни, посочи тя. На въпрос на руски журналист дали е вярно, че изпраща бира „Радлер” на Путин, защото той я обича и какво получава в замяна, тя се разсмя и отговори: „Чудесна пушена риба”. Новият финансов министър от социалдемократите Олаф Шолц пък посочи, че в новата си роля ще се грижи за по-добър диалог с европейските партньори. Новата голяма коалиция ще се насочи към благополучието на малките хора, заяви пък лидерът на баварския ХСС Хорст Зеехофер. Целта й е да облекчи семействата и хората то средната класа и да задържи безработицата на сегашните рекордно ниски нива.", "date": "2018.03.12", "title": "Меркел хвали България на пресконференция в Берлин"}
{"url": "https://www.24chasa.bg/novini/article/6758207", "text": "4 години затвор е наказанието на 33-годишния Виктор Попов от Търговище. Той се възползва от съкратеното съдебно производство, при което признава вината си, а съдът е длъжен да намали наказанието му с една трета. Така вместо отсъдените му 6 години, рецидивистът ще лежи 4. Виктор бе признат за виновен за грабеж, представляващ опасен рецидив, като употребил сила и заплахи, за да запази откраднатото, което е за около 1500 лева. На 6 юни 2017 г., само половин година след като излязъл от варненския затвор, 33-годишният мъж проникнал в жилище в приземния етаж на кооперация във Варна, наето от две момичета. Разходил се в стаите и решил да вземе лаптоп, мобилен телефон, скъпа сребърна гривна, мъжки часовник и дори пепелник, всичко на стойност 1460 лева. Докато приготвял вещите, с които възнамерявал да си тръгне, Виктор бил изненадан от едно от момичетата. Жената се прибрала от работа около 23,30 часа и забелязала разхвърляните вещи в спалнята. Чула и подозрителен шум от отваряне на врата. В този момент видяла, че в жилището има непознат мъж, който изсипвал съдържанието на дамската й чанта и прибирал мобилния й телефон и 10 лева. Виктор държал нож в ръката си и одеяло, което скривало лицето му. Изплашена, тя избягала в кухнята и се опитала да притисне вратата, за да не влезе непознатият. Извикала за помощ, като викът й бил чут от преминаващата наблизо хазяйка. По заповед на Виктор, момичето трябвало да се завие с одеялото и да не позволи на хазяйката си да влезе под предлог, че в стаята е приятелят й. Приготвил чанта с откраднатите вещи, сред които и две дебитни карти и излязъл през прозореца, от който проникнал в жилището. Бягството му било забелязано от съседи. Докато тичал, от джоба на 33-годишния мъж изпаднал отнетият часовник. На следващия ден Виктор продал лаптопа, мобилния телефон и скъпата сребърна гривна, а пепелникът и банковите карти изхвърлил в шахта. Изготвената по делото съдебно-психиатрична експертиза на подсъдимия установила, че той страда от синдрома на наркотичната зависимост към хероин. Справката за съдимост показала богато съдебно минало с многократни и ефективни присъди за кражби, извършени при условията на опасен рецидив.", "date": "2018.03.12", "title": "Рецидивист от Търговище влиза за 4 години в затвора"}
{"url": "https://www.24chasa.bg/novini/article/6758216", "text": "Македонски журналисти протестираха днес пред сградата на правителството в Скопие по повод заплахи, отправени към председателя на Съюза на македонските журналисти Насер Селмани от страна на Бекир Асани, високопоставен партиен служител на Демократичния съюз за интеграция, който е коалиционен партньор в правителството на Зоран Заев, предаде агенция МИА. \"Време е да се направи разлика кой е за свободна и демократична Македония, а кой за насилниците\", заяви Селмани на протеста. Журналистите носеха плакати \"Свободните медии не може да бъдат накарани да млъкнат\" и заявиха, че заплахите срещу Селмани са заплахи срещу всички журналисти. Те поискаха полицейска защита на председателя на Съюза на македонските журналисти и намеса на прокуратурата, предаде БТА \"Правителството трябва да вземе мерки във връзка с този случай. Нужни са дела, а не реакции и съобщения\", заяви Тамара Чаусидис, председателка на Независимия синдикат на журналистите и медийните работници, който организира протеста. Пред протестиращите говори и министърът без портфейл Роберт Поповски, който от името на всички коалиционни партньори остро осъди всички нападения срещу журналисти в страната, независимо от коя страна идват заплахите.", "date": "2018.03.12", "title": "Македонски журналисти: Насилието, заплахите и натискът трябва да спрат"}
{"url": "https://www.24chasa.bg/novini/article/6758219", "text": "Президентът на Полша Анджей Дуда се изказа за укрепване на ролята на държавния глава и за разширяване на неговите пълномощия в интервю, публикувано днес в изданието \"Дженник газета правна\", цитирано от ТАСС. Дуда посочва в интервюто, че смята да зададе въпрос за ролята на президента в хода на инициирания от него референдум за промяна на конституцията, планиран за есента на тази година. \"Президентът уж е част от изпълнителната власт, но повечето инструменти, с изключение на блокиращите, може да използва опосредствено, чрез разни договорки с правителството. Аз искам да попитам поляците: или да укрепим президента, или да да ограничим ролята му до церемониална, както е в Германия\", отбеляза Дуда. Според него неголямо разширяване на правомощията няма да е достатъчно. \"Ако държавният глава, например, влияе върху външната политика и въпросите на отбраната, то управляващото мнозинство трябва да съгласува с него кандидатурите за министри на външните работи и на отбраната\", посочи президентът. Той призна, че управляващата партия на Ярослав Качински \"Право и справедливост\" не вижда необходимост от укрепване на ролята на държавния глава и затова по въпроса следва да се произнесат гражданите.", "date": "2018.03.12", "title": "Анджей Дуда: Мисля да попитам хората на референдум за мнението им за ролята на президента"}
{"url": "https://www.24chasa.bg/novini/article/6758238", "text": "България високо цени позитивния диалог между Република Корея и Корейската народно-демократична република и усилията за сближаване и укрепване на мира на Корейския полуостров, принос за което имат и двете държави. Това заяви президентът Румен Радев пред агенция “Йонхап нюз” преди работна среща с посланици от държави от Азия в България. Това съобщиха от прессекретариата на президента. Току-що направихме снимка, на която сме заедно с посланиците на Република Корея и Корейската народно-демократична република, която според мен има исторически символизъм, заяви още Румен Радев и добави, че международната общност трябва да подкрепи диалога за развитието на приятелски отношения между двете държави. Държавният глава поздрави институциите и народа на Република Корея и за отличната организация на Зимните олимпийски игри в Пьонгчанг и за успеха им да използват този повод като „силен политически инструмент“ за насърчаването на диалога между Република Корея и Корейската народно-демократична република. В отговор на въпрос за перспективите за последващо задълбочаване на двустранните отношения между България и Република Корея, президентът Радев оцени високо резултатите от посещението на министър-председателя Ли Нак-Йон през есента на м.г. у нас. „Имахме много ползотворни разговори за развитие на двустранното партньорство в много сфери – индустрия, инвестиции, търговия, информационни технологии, автомобилостроене, туризъм, наука и образование и трябва да работим за реализирането на този потенциал“, заяви Румен Радев. Държавният глава поднови поканата си към своя колега президента на Република Корея Мун Дже-ин да посети страната ни.", "date": "2018.03.12", "title": "Румен Радев: България високо цени позитивния диалог между Корея и КНДР"}
{"url": "https://www.24chasa.bg/novini/article/6758248", "text": "Кражба на диамантни и златни накити за над 15 000 лв. е извършена в частен имот на ул. „Ген. Колев”. Това съобщиха от ОДМВР - Добрич. На 10 март около 11.15 часа е получено съобщение за извършена домова кражба от частен имот по ул. „Ген. Колев” в град Добрич. По данни на тъжителя е извършена кражба на диамантни и златни накити с общо тегло около 130 грама и сумата от 15 000 лева. По случая е образувано досъдебно производство.", "date": "2018.03.12", "title": "Откраднаха диамантни и златни накити за над 15 000 лв. от къща в Добрич"}
{"url": "https://www.24chasa.bg/novini/article/6758262", "text": "\"Това е доста емоционален ден за всички евреи по света, за всички българи, тъй като това е първата официална визита от българската страна в Скопие, за да отбележим паметта на депортираните евреи от Македония. Всички ние считаме, че това е много паметен момент в нашата съвременна история. Това каза Ние се чувстваме горди български граждани. Гордеем се с историята на България, гордеем се с факта, че българският народ казва „не“ на нацистката машина по това време. В същото време като човешки същества симпатизираме и скърбим за загиналите невинни наши съграждани и сънародници от Беломорска Тракия, Македония, в град Пирот, които бяха депортирани към лагерите на смъртта\". Това заяви пред   председателят на Организацията на евреите в България „Шалом“ Александър Оскар в отговор на въпрос дали българският премиер трябва да се извини за депортираните евреи.", "date": "2018.03.12", "title": "\"Шалом\": Депортацията от Беломорска Тракия и Македония не омаловажава спасяването на евреите в България"}
{"url": "https://www.24chasa.bg/novini/article/6758277", "text": "При катастрофата на  , са загинали 49 души и 22 са ранени, предаде ДПА, цитирайки говорител на непалската полиция. \"Открихме 40 тела в самолета. Девет други починаха в болницата\", заяви говорителят. На борда на самолета на бангладешката авиокомпания \"Ю Ес Бангла еърлайнс\" е имало общо 71 души. Пътниците са били 33 непалци, 32 бангладешци и по един гражданин на Китай и на Малдивите. Двамата пилоти и двамата членове на екипажа са били бангладешки граждани. Катастрофата вероятно се дължи на объркване на пилота, показва анализ, базиращ се на публикувания във в. \"Непали таймс\" разговор между пилота и контролната кула. Времето е било облачното, при пристигането си в Катманду самолетът е направил неочакван завой, закачил е оградата на летището и е избухнал в пламъци, заяви Радж Кумар Четри, главен мениджър на летището, цитиран от Ройтерс. Той съобщи, че малко след като самолетът получил разрешение да кацне, пилотът заявил, че иска да отиде на север направил два завоя, но на два пъти потвърдил, че няма проблеми. След това контролната кула му съобщила, че самолетът не е насочен правилно, но отговор не бил получен, предаде БТА. \"Самолетът изведнъж се разтърси силно и се чу силен трясък\", заявява един от оцелелите, Басанта Бохора, пред в. \"Катманду пост\". \"Бях седнал близо до прозорец и успях да се измъкна през него\", добавя той. Непал е известен с ниска сигурност на въздушния транспорт. В страната работи мрежа от малки самолети, които често изпадат в затруднения на отдалечени летища. Катастрофиралият самолет е бил на 17 години, производство на канадската група \"Бомбардие\".", "date": "2018.03.12", "title": "49 са загиналите при самолетната катастрофа в Непал, ранените са 22"}
{"url": "https://www.24chasa.bg/novini/article/6758287", "text": "Нека всички в автомобилите да използват колани, защото това спасява живот. Това каза главен инспектор Росен Рапчев по време на брифинг за започналата днес специализирана полицейска операция у нас, организирана от TISPOL. Акцията на \"Пътна полиция\" ще се провежда до неделя, като полицаите ще следят за нарушители, които не използват обезопасителни средства, детски обезопасителни системи, а мотористите - каски. Акцент в операцията ще има върху пасажерите, които се возят на задните седалки за това дали се спазва промяната в закона от миналата година, според която те също трябва да слагат колани. Главен инспектор Рапчев обясни, че ако пасажер на задната седалка се вози без колан, то глобяван ще бъде както той, така и водачът на превозното средство. Глобата, която е по закон за това нарушение е 50 лв. Той отбеляза още, че в автобусите, в които има колани, пътниците също трябва да си ги слагат. Рапчев допълни, че не е добър процентът на използване на детски обезопасителни системи в автомобилите и каза, че при най-малкия пътен инцидент децата могат да пострадат много тежко.", "date": "2018.03.12", "title": "\"Пътна полиция\" ще проверява за колани и на задните седалки тази седмица"}
{"url": "https://www.24chasa.bg/novini/article/6758370", "text": "Това са същите обвинения , които прокуратурата ми повдигна през 2016 г. В последствие те бяха оформени като окончателен акт в прокуратурата и ходих да ги подпиша. Сега следва следващият акт на влизане в съда. От началото на това повдигане на обвинение нищо не се е случило. Сега просто ги внасят в съда. Това заяви бившият здравен министър Петър Москов пред   по повод обвиненията срещу него. \"Искрено казано, не допускам да вляза в затвора – аз съм абсолютно спокоен, мога да го докажа с факти и обстоятелства, че съм защитил обществения интерес – и здравния и финансовия. Това е нещо, което всеки един запознат с тези неща, знае. И тук спирам по въпроса, останалото ще стане ясно в съда\", твърди той. \"Става въпрос за ситуация, в която държава, може би за първи път от много години, стъпи на мястото си. Противопостави се на финансовия интерес на фармацевтични компании, които искаха да извиват ръцете, намери допълнителен начин и осигури гарантиран имунизационен календар\", коментира Москов. \"Държавата беше осигурила пари, ако тези фирми се бяха явили на търгове, държавата щеше да вземе техните ваксини. Това са същите ваксини, на много по-ниска стойност, взети от Турция – но същите, произведени в същия завод в Лион на фирмата „Пастьор”. Това е проблем – но само за търговския интерес на определени фармацевтични компании\", допълни той.  \"Ваксините, които бяха прилагани върху българските деца, са със същото качество и същия произход както всеки един път. И няма никакво нарушение в интереса на държавата. Надявам се с моите адвокати да докажем това\", категоричен е Москов.  Москов коментира и решението на ДБГ да напуснат Реформаторския блок, защото РБ не е достатъчно опозиционен. „Да викаме срещу управлението е добре, но работата на партиите е да формират алтернативни решения. България в следващите 10 години ще се управлява от коалиции – или левоцентристки, с БСП, или десноцентристки – с ГЕРБ (…) Без наличието на ясна политическа алтернатива, която е убедила гражданите, че има по-добрите решения, резултатът ще бъде по-лош от сега, защото ще доведе до лявоцентристко правителство”, смята Москов. „Хората избраха ГЕРБ, за да спрат БСП. Държавата трябва да контролира не собственост, а дейност – в енергетиката. Зад едно действие трябва да стои подготвеност и познание за резултата (…) В момента, в който се сгънеш пред БСП и обясняваш, че е ОК да одържавяваме икономиката, защото към момента било евтино, това означава, че се връщаме към времена, когато нещата не изглеждаха добре”, посочи Москов. „За да се прекрати грандкорупцията в България, трябва да се прекрати възможността на модела „Кремъл” да влияе и да закупува български политически партии. И ако мнозинството, лидерите на това мнозинство, не се разграничат от позициите на „Атака”, това ще означава, че това мнозинство е зависимо – от политическа партия, която не е българско-патриотична, а руско-националистическа”, заяви Москов. „Не говорим за някаква коалиция с Валери Симеонов”, категоричен беше той.", "date": "2018.03.12", "title": "Москов: Ваксините, прилагани върху българските деца, са със същото качество"}
{"url": "https://www.24chasa.bg/novini/article/6758404", "text": "Албанското министерство на отбраната съобщи, че четирима алпинисти бедстват в скована от сняг и лед планина в южната част на страната, предаде Асошиейтед прес. Говорител на министерството заяви днес, че четиримата албаници се намират в планината Сотир, на около 270 километра южно от столицата Тирана, близо до гръцката граница, предаде БТА. След като се обадили от мобилен телефон тази сутрин, армията изпратила хеликоптер, за да ги прибере, но той не успял да кацне. Сега части на специалната полиция и армейски сили ще се опитат да достигнат пеша до тях.", "date": "2018.03.12", "title": "Четирима алпинисти са блокирани в планина в южната част на Албания"}
{"url": "https://www.24chasa.bg/novini/article/6758403", "text": "Президентът Румен Радев изрази днес интереса на България за активизиране на политическия диалог, икономическото и инвестиционно сътрудничество с държавите от Азия на работна среща с дипломатически представители от азиатските държави у нас. В срещата, организирана от посланика на Република Корея Шин Бу-нам, участваха посланиците на 13 държави от Арабския и от Азиатско-тихоокеанския регион – на Държавата Палестина, Социалистическа република Виетнам, Република Индонезия, Ислямска република Пакистан, Монголия, Кралство Саудитска Арабия, Япония, Ливанската република, Република Казахстан, Ислямска република Афганистан, Ислямска република Иран и Република Ирак. По думите на президента благоприятни предпоставки за това са дългогодишните приятелски връзки на България с тези държави, както и политиката на Европейския съюз на тясно ангажиране с региона. Това съобщават от прессекретариата на президента.  Според Румен Радев България трябва да си постави за цел привличането на стратегически бизнес партньори в приоритетни за страната ни инфраструктурни, енергийни, транспортни и други проекти; осигуряване на благоприятни условия за излизането на български стоки и услуги на пазарите в региона. „В рамките на българското председателство на Съвета на ЕС продължаваме активно да допринасяме за формирането на политиката на ЕС по отношение на страните от Азиатско-тихоокеанския регион, който е ключов за растежа на световната икономика, влияе все по-сериозно върху динамиката на международните процеси и включва важни стратегически партньори на ЕС и членове на влиятелни регионални и международни организации“, заяви на срещата Румен Радев. Държавният глава подчерта също така, че държавите от Азия са все по-значим фактор в световната политика, икономика и финанси и играят важна роля за мира и стабилността. Президентът открои посещенията на високо и най-високо равнище в България през последните месеци - първото посещение на японски премиер Абе през януари т.г. , визитата на южнокорейския премиер Ли Нак-йон на 25 октомври 2017 г., държавното посещение на Емира на Катар през миналата седмица, както и визитите на външните министри на Саудитска Арабия, Иран и др. Румен Радев беше категоричен, че взаимното доверие и политическия диалог не съответстват на равнището на търговско-икономическия и културно-образователния обмен с България. Президентът припомни и активните връзки на страната ни с държавите от Азия, изградени благодарение на десетки хилядиа български специалисти, които десетилетия наред са работили в много от тези страни, хилядите студенти, завършили своето образование у нас, които в момента заемат достойни позиции в своите държави, както и създадената със съвместни усилия солидна договорно-правна база и институционална рамка на взаимните връзки. По време на срещата държавният глава Румен Радев беше поканен от посланиците да бъде патрон и да открие фестивала на Азиатските държави в София през май т.г.", "date": "2018.03.12", "title": "Румен Радев: Държавите от Азия стават все по-значим фактор в световната политика"}
{"url": "https://www.24chasa.bg/novini/article/6758407", "text": "Балканският маршрут на мигрантите отново е отворен, предупреждава германската федерална разузнавателна служба БНД, пише германското списание \"Фокус\", цитирано от Дойче веле, съобщи БТА. От 2016 г. би трябвало мигрантският път през източна Европа да бъде херметически затворен, но банди трафиканти отдавна отново прехвърлят хиляди бежанци месечно. Изглежда реалността е по-различна, пише в статията. Цитират се случаи на открити мигранти в Германия, на ужасното пътуване на мигрантите към Германия и сумите, които е трябвало да платят на трафикантите. \"В поверителен анализ на БНД пише, че броят на мигрантите, които нелегално се прехвърлят в Германия по балканския път, от половин година постоянно нараства. По данни на БНД в Германия сега влизат средно годишно по 15 000 души. Трафикантите печелят от това до 120 милиона евро месечно\", пише в статияга. Посочва се, че според БНД причината за нарастването на трафика е преди всичко корупцията.", "date": "2018.03.12", "title": "Германската разузнавателна служба:  Балканският маршрут на мигрантите  е отворен"}
{"url": "https://www.24chasa.bg/novini/article/6758434", "text": "Евродепутатът Николай Бареков като част от делегацията на Бюрото на Европейските консерватори и реформисти посети държави от Близкия Изток. Делегацията бе водена от председателя на групата на ЕКР Саид Камал и зам.-председателя Джефри Ван Орден. Като единствен български политик, приет официално от правителството на най-либералната и модерна арабска държава – Кралство Бахрейн, Николай Бареков е получил признание за приноса си в развитието на отношенията Европейски съюз - Балкани - Близък Изток, съобщиха от пресцентъра му. В рамките на посещението на островната държава Кралство Бахрейн членовете на Европейския парламент от Великобритания, Холандия, Дания, Полша и България са се срещнали с политически фигури на най-високо ниво. Сред тях са били външният министър на Кралството Шейх Абдула Бин Ахмед Ал Кхалифа, първият заместник - председател на Парламента на Кралство Бахрейн Али Абдула Ал Аради и министърът на правосъдието и ислямските въпроси в Кралство Бахрейн шейх Халид Бин Али Ал Кхалифа. Делегатите са провели срещи още с г-н Юсиф Бу Забуон, ръководител на Бахрейнското дружество за толерантност и религиозно съжителство, г-жа Хала Мохамед Джабер Аланари, генерален секретар и член на Върховния съвет за жените и д-р Ферийд бин Якуб Ал Муфта, заместник-министър на Министерството на правосъдието. Представителите на Европейския парламент в рамките на визитата са взели участие и в съвместна конференция по законодателни въпроси на Европейската делегация на консерваторите с президентството на Shura consul - горната камара на Парламента на Бахрейн, назначена от Краля. По време на визитата в столицата на Обединените арабски емирства Абу Даби европейските консерватори са реализирали срещи на високо ниво в Министерство на външните работи и са имали официален обяд във Федералния национален съвет на ОАЕ. Темите, които са били обсъждани по време на срещите, са били свързани с борбата срещу тероризма с цел противодействие и повишаване на сигурността и ролята на Европейския парламент и Европа.", "date": "2018.03.12", "title": "Бареков с признание в Бахрейн, че е развил отношенията на Близкия Изток с ЕС"}
{"url": "https://www.24chasa.bg/novini/article/6756799", "text": "Тия дни ще бъде заловен висш чиновник с внушителен подкуп. Обеща го първият шеф на комисията за борба с корупцията Пламен Георгиев. Много политици са обещавали тези, които вземат рушвети, да бъдат в затвора. Разликата сега е, че правомощията на Комисията за противодействие на корупцията и отнемане на незаконно придобитото имущество (КПКОНПИ) са големи, очакванията - още повече. Пламен Георгиев има 6 г. мандат да смени кабинетите на подкупните с килии. Комисията ще проверява декларациите на елита и при разминаване с 20 хил. лв. между доходите и имуществото ще започва дело за конфискация. Ще следи още за конфликт на интереси, ще ползва СРС-та, ще проверява сигнали на граждани. “Приемам тази длъжност като кауза и ще направя този орган работещ”, казва Пламен Георгиев и без излишна скромност напомня, че където е работил, е оставял “ярка следа”. Георгиев бе начело на комисията за конфискация на незаконно придобитото имущество (КОНПИ) през последните 5 г. Тя замени друга комисия, известна като “Кушлев”. Нейното име се свързваше преди всичко с роднински назначения и щедри възнаграждения, които членовете сами си бяха определили. Назначаването на Георгиев начело на КОНПИ през 2013 г. съвпада с промяната на закона - отнемането на престъпното имущество бе заменено с гражданска конфискация. Основната разлика е, че преди 2013 г. гражданският съд отнемаше имущество след влязла в сила присъда, а сега такова изискване няма. За 5-те години начело на КОНПИ Георгиев успя да опази себе си и колегите си от шумни скандали. Не стана и обект на нападки, въпреки че през 2013 г. не всички приеха еднозначно гражданската конфискация. Атакува го само издателят Иво Прокопиев, след като през 2017 г. комисията му запорира имущество. Георгиев превърна КОНПИ в единствената институция у нас, оценена положително в мониторинговите доклади на Европейската комисия. За миналата година комисията е конфискувала имущество за 24 млн. лв., а предната година - 18 млн. лв. През 2016 г. тя вкара в съда и най-големия иск у нас - срещу банкера Цветан Василев, в размер на 2,2 млрд. лв. Така логично КОНПИ се превърна в гръбнака на новия антикорупционен орган. “Аз съм прокурор, моето място е в прокуратурата”, декларира в парламента Пламен Георгиев. Кариерата му започва през 2001 г. в столичното следствие, след като завършва право в Софийския университет. От малък се възхищавал на съдиите, прокурорите и следователите от филмите. Вероятно при избора му е повлиял и баща му - известният следовател Георги Димитров. Синът минава последователно в Софийската районна, Софийската градска и върховната прокуратура. “Специализира” в битката срещу корупцията с най-шумните дела - срещу бившия депутат от ДПС Митхат Табаков и срещу бивши шефове в “Софийски имоти”. През 2009 г. по негово разследване за корупция в митница Свиленград е подслушван тогавашният шеф на митниците Ваньо Танов. Георгиев отрича, че прочутият запис “Ало, Ваньо” е по делото. “Не съм разследвал такъв разговор, защото той не е бил докладван нито на мен, нито на екипа ми”, казва той. Пламен Георгиев за кратко отива и в специализираната прокуратура. През 2011 г. тогавашният правосъден министър Диана Ковачева го кани в екипа си. Той отговаря за затворите. “Ако нямаме антикорупционна култура, няма да се получи и борбата срещу нея”, казва Георгиев. Затова той се е заел да гради нетърпимост срещу престъпленията на “белите якички” и у младите. Служители на комисията ще преподават на студенти от УНСС.", "date": "2018.03.12", "title": "Прокурорът, който има  6 г.  да смени кабинетите на корумпираните с килии"}
{"url": "https://www.24chasa.bg/novini/article/6758431", "text": "\"Австрия има споделена отговорност в жестокостите на националсоциализма\", заяви днес австрийският президент Александър ван дер Белен на възпоменателна церемония по повод 80-ата годишнина от Аншлус (анексията на Австрия от нацистка Германия на 12 март 1938 г.), предаде Франс прес. Президентът допълни, че Австрия е признала тази споделена отговорност прекалено късно. На 12 март призори преди 80 години 200 000 военни, полицаи и есесовци на Хитлер нахлуват в неговата родна страна и обявяват нейното анексиране към територията на Третия райх. Така се отваря една мрачна страница в историята на Австрия, отбеляза днес Ван дер Белен, цитиран от БТА. \"Незачитането на демокрацията, както и нетолерантността и насилието се загнездиха коварно в сърцето на Австрия през годините, предшествали германското нахлуване, подготвяйки благодатна почва за вземането на властта от нацистите\", допълни президентът. Той определи това като \"поход към катастрофата\" и каза, че той трябва да послужи да урок за настоящето. \"Аншлус е урокът, който ни показва, че дискриминацията е първата стъпка към дехуманизацията, че расизмът и преди всичко антисемитизмът не изчезват просто така, а продължават да съществуват, че е важно да надигнем глас навреме и да се изправим срещу всяка нехуманна идеология\", заяви държавният глава. Ван дер Белен произнесе речта си в бившия имперски дворец Хофбург. Той говори пред аудитория от видни личности и министри. Сред тях бяха и шестимата министри на крайнодясната Австрийска народна партия. От декември Австрия е управлявана от коалиция, съставена от консерваторите на Себастиан Курц и от крайнодясната Австрийска народна партия на вицеканцлера Хайнц-Кристиан Щрахе. Сред основателите на АНП има бивши нацисти. Днес партията е една от основните антиимигрантски и крайнодесни формации в ЕС. Канцлерът на Австрия Себастиан Курц, който на 31 години е най-младият лидер в света, подчерта днес, че неговото поколение е \"едно от последните, които могат да чуят разказите на свидетели, преживели нацисткото превземане на властта в Австрия\". \"Австрия дълго време търсеше отговорността у другите\", допълни Курц. Едва през 1994 г. Австрия призна отговорността си в нацистките жестокости. Това стана в реч на държавния глава, християндемократът Томас Клестил пред израелския парламент. Дотогава австрийски представители казваха, че Австрия е първата жертва на Адолф Хитлер. Днес стана ясно, че Австрия ще изгради мемориал в памет на жертвите на Холокоста, предаде ДПА. Това ще бъде стена във Виена, на която ще бъдат изписани имената за над 65 000 австрийски евреи, убити при режима на националсоциализма. По този повод канцлерът Себастиан Курц каза, че \"Австрия не трябва да забравя тази мрачна глава в историята си\". Новият монумент ще бъде в допълнение на съществуващия официален мемориал за жертвите Холокоста, който е дело на британската концептуалистка Рейчъл Уайтрийд. Той бе открит през 2000 г. на централен площад във Виена. Мемориалът прилича на библиотека, в която лавиците са покрити с книги, но гърбовете им вместо навън са обърнати навътре и така не биха могли да се прочетат заглавията. Мемориалът е известен с името \"Безименната библиотека\". Висок е 3,8 метра, дълъг - 10 метра и широк 7 метра. Изграден е от стомана и бетон.", "date": "2018.03.12", "title": "Австрия отбеляза 80-та годишнина на анексията от нацистка Германия"}
{"url": "https://www.24chasa.bg/novini/article/6758441", "text": "Веществото в подозрителния пакет, изпратен в парламента в Лондон, не е опасно, обяви британската полиция, цитирана от Ройтерс. , съобщи полицията, предаде БТА. Според представител на Скотланд ярд, цитиран от ТАСС, подозрителният пакет бил доставен в сградата \"Норман Шоу\", където са офисите на депутатите. Тя се намира близо до историческата сграда на Уестминстърския дворец, където заседават Камарата на общините и Камарата на лордовете.", "date": "2018.03.12", "title": "Британската полиция: Веществото в пакета, изпратен в парламента в Лондон, не е опасно"}
