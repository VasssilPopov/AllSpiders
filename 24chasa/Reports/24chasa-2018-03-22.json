{"url": "https://www.24chasa.bg/novini/article/6776586", "text": "Плащанията към държавата с банкова карта да е без такси, предвиждат промени в закона за плащането в брой, приети от бюджетната комисия в четвъртък. Сред мотивите, които вносителят и шеф на комисията Менда Стоянова представи, е, че се вижда положителният ефект от виртуалния ПОС терминал в НАП. С измененията щели да отпаднат таксите към банките посредници. От Министерството на финансите подкрепиха новите текстове и добавиха, че от началото на февруари тази година се предлага виртуалният ПОС терминал в НАП, като през него са минали 3,3 млн. лева. Предвижда се и възможност за плащания с карта към АПИ, включително и за предстоящата толсистема. ", "date": "2018.03.22", "title": "Плащанията  към държавата без такса"}
{"url": "https://www.24chasa.bg/novini/article/6776790", "text": "Самолет Ф-16 на турските военновъздушни сили се е разбил край град Невшехир, област Кападокия, предава БТА. Катастрофата е станала в близост до селището Гюлшехир, окръг Невшехир, където е паднал самолетът. Пилотът е загинал, съобщи кметът на Невшехир Хасан Юнвери. Той каза още, че към мястото на катастрофата са изпратени екипи за спешна помощ и военни коли. От щаба на турската армия потвърдиха,че самолетът е паднал по време на учебен полет.", "date": "2018.03.22", "title": "Турски военен самолет се разби, пилотът е загинал"}
{"url": "https://www.24chasa.bg/novini/article/6776659", "text": "Ангела Меркел отхвърля идеята за въвеждане на цялостна забрана за движение на дизелови превозни средства в Германия, предаде Ройтерс. Вместо това канцлерката призова за подходящи решения за намаляване на емисиите от автомобилите в силно замърсените градове. “Ние сме против национални забрани”, каза Меркел пред депутатите в Бундестага. Тя подчерта, че германските автомобилостроители трябва да компенсират за грешките, които са допуснали в миналото. Преди седмица новият германски министър на транспорта Андреас Шойер каза, че ще направи всичко по силите си, за да избегне забрана за каране на дизелови автомобили. В края на февруари германски съд даде зелена светлина за забрана на старите дизелови автомобили в центъра на най-замърсените градове, като мерките ще се вземат от местните власти. ", "date": "2018.03.22", "title": "Меркел против обща забрана на дизела"}
{"url": "https://www.24chasa.bg/novini/article/6776805", "text": "БСП подкрепи изцяло петицията за въвеждане на задължителни квоти за нови български музикални произведения в радиоефира. Тя бе разгледана от парламентарната комисия по взаимодействие с неправителствените организации и жалбите на гражданите, която се оглавява от зам.-шефа на червената група Антон Кутев. \"В 11 от 28 държави членки на ЕС е предвидено гарантирането на присъствие на музикално съдържание в радиоефира, създадено на съответния национален език или от композитори, продуценти и изпълнители от съответната държава. Посочени са изрични квоти - най-малко 8% до най-много 65%. В две от останалите 17 държави членки на ЕС също е регламентирано, но без изрично да са посочени проценти\", заяви Кутев. Той обясни, че има различни квоти за частни и обществени доставчици. Депутатите Нона Йотова и Крум Зарков дори заговориха преди няколко месеца за законопроект, който да въведе не само за БНР, а и за частните радиостанции. \"Квотата за българска музика е всеобщо призната необходимост. Не трябва да си задаваме въпроса дали трябва да се направи, а как да стане\", каза вчера Крум Зарков, който също е зам.-шеф на ПГ на \"БСП за България\". Петицията от музиканти и автори била разпратена на 40 места. Инициативата е на \"Сдружение на независимите автори, музиканти и продуценти\" с председател Пепи (Петър) Писарски, вдъхновител и китарист на \"Атлас\". Подкрепена е от Българската музикална асоциация, както и от най-голямата организация за защита на колективни права в музиката \"Музикаутор\". Засега иницииторите не посочват за какъв процент гарантирани БГ песни в ефира се борят. Те искат промяната да стане с промени в Закона за радиото и телевизията. 10 субекта са отговорили, а девет от тях я подкрепят. Единствено СЕМ е изразил опасения, поясни Кутев. Той направи уговорката, че медийният регулатор трябва да прецени дали ще може да контролират подобна промяна в закона. \"Това е национален въпрос, лобизъм за българската музика. Не съм си представял, че на народен представител, българин, ще му се налага да защитава идеята, че българските радиа трябва да излъчват българска музика. Трябва да се каже не дали, а веднага да се започне писането на закон\", настоя и Георги Свиленски. \"Аз съм автор и изпълнител на българска музика. В момента няма конкуренция, а геноцид над независимите български автори\", смята Нона Йотова. В момента дори и \"най-голямата глупост\", направена от само 3 големи компании, задължително се пускала по радиата. Според Кутев трябва да се има предвид и как точно се определя кое произведение е ново, защото в повечето държави за нови се смятат създадени през последните 5 години. Министерството на културата не предвижда въвеждането на задължителни квоти, каза през декември в парламентарния контрол министър Боил Банов.", "date": "2018.03.22", "title": "БСП иска задължителни квоти за българска музика"}
{"url": "https://www.24chasa.bg/novini/article/6776802", "text": "Президентът на САЩ Доналд Тръмп е провел разговор с турския си колега Реджеп Тайип Ердоган. Двете държави се опитват да загладят различията си относно начина за водене на борба срещу „Ислямска държава“, пише The Hill, цитиран от Фокус. По данни на Белия дом двамата лидери са обсъдили нуждата от силни отношения между САЩ и Турция и са поели ангажимент „да продължат с усилията за засилване на сътрудничеството по споделените стратегически предизвикателства“. По-рано тази седмица правителството на САЩ съобщи, че е „дълбоко загрижено“ относно докладите, че турските военни сили са превзели сирийския град Африн от кюрдите. Това поставя турската политика в разрез с американската, предвид, че Вашингтон подкрепя кюрдските сили в Сирия в борбата им срещу „Ислямска държава“. Турция смята, че кюрдските групировки са терористични.", "date": "2018.03.22", "title": "Тръмп се чу с Ердоган по телефона, обсъдиха ситуацията в Сирия"}
{"url": "https://www.24chasa.bg/novini/article/6776624", "text": "От 2000 до 2017 г. НАП е събрала 197 млрд. лв. за бюджета, съобщи в четвъртък шефката на приходната агенция Галя Димитрова. За последните 10 г. приходите растат с 50% повече, отколкото е увеличението на БВП. За 3 г. увеличението е с над 5 млрд. лв., а над 93% от нововъзникващия дълг се събират в рамките на годината, каза Димитрова. За 10-годишния период приходната агенция е установила с ревизии нарушения по ДДС за 16 млрд. лв. Несъбрани до момента са 5,8 млрд. лв., от които 5,4 млрд. са определени като несъбираеми. Несъбраното ДДС по ревизионни актове през 2017 г. е 4 пъти по-малко спрямо 2011 г. Злоупотребите с ДДС са общ проблем в Европа, като годишните загуби се оценяват на 150 млрд. евро в рамките на съюза, посочиха от НАП. ЕК обмисля сериозни промени в ДДС законодателството, защото в настоящия си вид самият ДДС като механизъм е силно уязвим за измами. ДДС измамите освен всичко са и наказателноправен въпрос - данъчните престъпления, особено при организирани престъпни групи, не могат да бъдат преодолявани с ревизионен акт, а изискват и наказателно преследване. НАП и прокуратурата вече изградиха механизъм за взаимодействие, така че тези престъпления да не остават ненаказани, посочи Димитрова. Тъй като събирането на дългове от хора и фирми без авоари и имущество е невъзможно, законодателно бе въведено ограничаване на прехвърлянето на фирми на социално слаби и безработни. Въведе се и разваляне на сделки, когато се разпродава имущество на фирми, участвали в данъчни измами, подчерта Димитрова. ", "date": "2018.03.22", "title": "197 млрд. лева приходи от НАП за 17 г., 5,4 млрд. от ДДС - несъбираеми"}
{"url": "https://www.24chasa.bg/novini/article/6776809", "text": "Американският министър на отбраната Джим Матис каза днес на саудитския престолонаследник Мохамед бин Салман, че има спешна нужда да се намери политическо решение за слагане на край на войната в Йемен, предаде Ройтерс. Попитан от репортери в началото на преговорите им дали ще повдигне въпроса с цивилните жертви в Йемен, Матис каза: \"Ще сложим край на тази война, това е основното\". Министърът на отбраната на САЩ похвали Саудитска Арабия за \"значителните количества хуманитарна помощ\", които е доставила на цивилните в Йемен, предава БТА. Предвожданата от Рияд коалиция заяви по-рано през годината, че ще достави в страната хуманитарна помощ на стойност 1,5 милиарда долара, припомня Ройтерс. Салман, от своя страна, изтъкна солидарността в отношенията между Саудитска Арабия и САЩ. \"Днес си сътрудничим по много теми, за да се борим със заплахите срещу нашите страни\", каза саудитският престолонаследник. Кървавата гражданска война в Йемен между правителствените сили, подкрепяни от Саудитска Арабия, и хусите, поддържани от Иран, отне живота на близо 10 000 души. Десет цивилни, включително жени и деца, загинаха днес при въздушен удар на оглавяваната от Саудитска Арабия коалиция в йеменската провинция Сада, съобщиха лекари и местни жители.", "date": "2018.03.22", "title": "Джим Матис: Спешно трябва да сложим край на войната в Йемен"}
{"url": "https://www.24chasa.bg/novini/article/6776811", "text": "Певицата Дивна, която причини катастрофа преди няколко дни, към този момент я заплашва само глоба. Това заяви адвокат Людмил Рангелов пред вестник \"Телеграф\". При автомелето пострада тежко моделката Кристин Илиева. Младото момиче претърпя няколко операции, но никой не може да се ангажира за колко време ще се възстанови. В социалните мрежи вчера се обединиха миски и моделки, които призоваха да се дари кръв за Кристин. Адвокат Рангелов коментира, че по закон за средна телесна повреда наказанието е до 3 години затвор. Когато обаче човекът, който в случая е бил зад волана, не е бил под въздействието на алкохол и наркотици и е с чисто съдебно минало, му се налага административно наказание - глоба до 5 000 лв. Именно в тази хипотеза попада и Дивна. Рангелов обясни още, че съществува и разпоредба, според която, ако пострадалата  заяви, че няма претенции към Дивна, то тя няма да носи никаква отговорност. По думите на авторитетния юрист при тези условия певицата няма как да влезе в затвора.", "date": "2018.03.22", "title": "Дивна я заплашва само глоба"}
{"url": "https://www.24chasa.bg/novini/article/6776815", "text": "Промени в правилата за управление на електроенергийната система залагат участие на индустрията в осигуряването на т.нар. студен резерв. Това съобщи министър Теменужка Петкова на среща с бизнеса, цитирана от вестник \"Труд\". Предвижда се новите правила да влязат в сила от юли тази година. Сега към осигуряването на енергийния резерв се включват само енергийните предприятия. Електроенергийният системен оператор вече внесе предложение за минимално увеличаване на средночасовата разполагаема електрическа мощност за студен резерв в размер на 650 MW.", "date": "2018.03.22", "title": "Индустрията ще осигурява ток за студения резерв"}
{"url": "https://www.24chasa.bg/novini/article/6776560", "text": "4980 българи са се възползвали от възможността да се пенсионират година по-рано през 2017 г. Това показва информационният бюлетин на Националния осигурителен институт. От 2016 г. влезе в сила правото на работещите в третата категория да излязат в пенсия една година преди да навършат възрастта. Условието е да имат необходимия стаж. Те обаче ще получават пожизнено с по 0,4% по-ниска пенсия за всеки недостигащ месец стаж. От тази възможност са се възползвали 2705 жени и 2275 мъже. Почти всички са на възраст между 60 и 64 години. Средно те са получили пенсии в размер на 376,72 лв. на месец. Разбивката по пол обаче показва, че мъжете вземат около 417,73 лв., докато жените се пенсионират с по-малки пенсии - 342,23 лв. Всяка втора предсрочна пенсия е до 300 лв. Таванът от 910 лв. са взели 191 души, от които 127 са мъже. Най-високи предсрочни пенсии са вземали софиянци - средно 503,66 лв. В класацията следват Бургас и Стара Загора, където средните размери са съответно 402,44 лв. и 394,28 лв. С най-ниски пенсии с намален размер към края на 2017 г. са пенсионерите във Видин - 309,05 лв. От тази възможност можеха да се възползват жените, които навършват през 2017 г. 61 г. и имат стаж от 35 г. и 4 месеца, и мъжете, които навършват 64 г. и имат осигурителен стаж не по-малък от 38 г. и 4 месеца. Новоотпуснатите пенсии през миналата година пък са били 97 637. Според Кодекса на труда, ако човек е работил в последните 10 години преди пенсиониране при един и същ работодател, има право на шест брутни заплати при спиране на работа. Ако служителят е във фирмата по-малко от десет години, има право на две брутни заплати.", "date": "2018.03.22", "title": "За година 5000 избрали ранна, но намалена пенсия"}
{"url": "https://www.24chasa.bg/novini/article/6776579", "text": "По 270 лв. за чифт кубинки се готви да плати Министерството на отбраната, става ясно от обявена от министър Красимир Каракачанов обществена поръчка. 12 000 чифта нови полеви обувки трябва да бъдат закупени през тази и следващата година, а обявената от министерството прогнозна стойност е 2 700 000 лв. без ДДС. С добавянето на 20% данък сумата става 3 240 000 лв., което означава, че чифт от полевите обувки - т.нар. кубинки, ще излезе по 270 лв. Новата кубинка трябва да е с комбинирана сая от кожа и текстил и да издържа 300 000 прегъвания, без да пострада. Подметките трябва да са гумени. А обувките трябва да осигуряват комфорт при температури от минус 25 до плюс 15 градуса, пише в техническите изисквания на военните. Подобни тактически обувки може да бъдат намерени в търговската мрежа на цени от 129 до над 300 лв. в зависимост от марката, показа проверка на “24 часа”. Плановете на военните са да получат 6000 чифта тази година, а останалите до края на 2019 г.", "date": "2018.03.22", "title": "Поръчват нови кубинки за войската по 270 лв. чифта"}
{"url": "https://www.24chasa.bg/novini/article/6776732", "text": "2\\3 от пешеходните пътеки у нас са направени с фрапиращи нарушения на наредбите, а кметовете и Министерството на регионалното развитие и благоустройството (МРРБ) до 30 юни трябва да ги поправят. Това обявиха главният прокурор Сотир Цацаров, вътрешният министър Валентин Радев и регионалният Николай Нанков в четвъртък. Ако кметовете не изпълнят предписанията, ще бъдат глобявани от 2 до 7 хил. лв. по Закона за МВР. На 27 декември 2017 г. прокуратурата възложи на МРРБ и МВР проверка на всички зебри в България след няколко инцидента, при които хора бяха убити при пресичане. Оттогава са проверени 14 000 пешеходни пътеки на териториите на общините и по републиканската пътна мрежа. Липсващи знаци, неправилно разположение и маркиране, както и грешна сигнализация са сред най-често срещаните нарушения.  “За първи път имаме пълна картина на състоянието на пешеходните пътеки за цялата страна. Областите Благоевград, Пазарджик, Стара Загора, Хасково и Варна са сред най-големите нарушители. Те ще получат конкретни предписания”, каза вътрешният министър Валентин Радев. “Това е срамен списък на нарушителите, защото тук става дума за човешки животи”, заяви главният прокурор Сотир Цацаров. Той посочи, че при наказателни дела нарушителите често оспорват законността на зебрата, на която са блъснали човек, заради липсата на знак, изтрита маркировка и други формалности. Прави впечатление, че областите - системни нарушители, са от по-развитата южна част на България. Областите от Северозапада - Видин, Монтана и Враца, не са отбелязани в нито една от позорните карти. 1501 са зебрите, които са неправилно маркирани. Това означава, че или са оцветени с различен от бялото цвят - жълти, сини, оранжеви, или маркировката е износена. Шампионът по неправилно оцветени зебри е Пазарджик - 228 в областта. “Там положението е “Оранжево небето, оранжев и градът”. Може би това е естетическото разбиране на кмета, но то е в разрез с наредбите”, каза Сотир Цацаров. Останалите “цветни” области са Бургас (166), Хасково (146), Стара Загора (116) и Благоевград (102).  18% от всички зебри са изградени там, където движението се регулира от светофари. Варна, Кюстендил, Стара Загора и Перник са първенци по зебри, дублирани със светлинна сигнализация. По закон зебрите трябва да са разположени на разстояние над 250 м една от друга. Повече от половината - 53%, са направени в нарушение на разпоредбите, показва проверката. Най-гъсто са разположени в София-град, Варна, Бургас и Благоевград. Над 10 хил. пешеходни пътеки нямат знаци и задължителната сигнализация В Бургас, Варна, Пазарджик, Пловдив и София-област има най-много такива. Освен при пешеходните пътеки тип “зебра” нарушения има и при т.нар. прекъснати пътеки, които са общо 2674. И тук отново шампион по нередности е Пазарджик - липса на знаци и сигнализация, неправилна маркировка и разстояние една от друга. Същото е положението и при повдигнатите пешеходни пътеки, които са най-малко - 980.  80 пешеходни пътеки от републиканската пътна мрежа ще бъдат премахнати, съобщи регионалният министър Николай Нанков. Те са ненужни и повечето са на магистрали. Една от тях е на АМ “Тракия” на влизане в София. 80% от всички 3531 пешеходни пътеки под контрола на МРРБ не отговарят на изискванията, сочи проверката. Причината е наскоро въведеното условие, че на зебрата трябва да има надпис “Погледни” със стрелка, противоположна на посоката на движението на колите. В 12% от случаите са използвани бои с цвят, различен от белия, а в 7% са на разстояние по-малко от 250 м. Нередностите ще бъдат поправени и това ще струва 3,7 млн. лв., обяви Николай Нанков. Министърът на вътрешните работи изрази готовност МВР да помага финансово с пари от глоби. ЛЮБО ИЛКОВ Издал съм заповед и започваме демаркиране на пешеходните пътеки и цялата пътна маркировка в Пазарджик и общината според нормативните изисквания, съобщи преди дни кметът Тодор Попов. За пребоядисване в бяло на пътната маркировка чрез обществена поръчка в Пазарджик очакват доставката на 10 т сертифицирана бяла боя. Служители на общината и полицаи са извършили пълно обследване на пътните маркировки в района и са направили промени там, където е необходимо. Има и изготвен график, според който пребоядисването на маркировката ще започне на 2 април и трябва да бъде завършено до празника на Пазарджик, който е на 22 май. Тодор Попов обясни, че преди години, когато пешеходните пътеки в Пазарджик са били боядисани в жълто, тогава това не е било нарушение в действащата наредба. Използването на жълта боя за маркиране на пешеходните пътеки имаше за цел по-добра видимост и заостряне на вниманието на шофьорите, особено в тъмната част на деня, за предотвратяване на катастрофи, каза кметът Попов. “Не насърчавам споделената отговорност да размива конкретната отговорност на всяка от институциите. Трябва да се засили превенцията.” Това заяви главният прокурор Сотир Цацаров при представянето на данните от проверката на пешеходните пътеки. Той е разпоредил на МРРБ да изготви регистър на зебрите в страната.  Министър Нанков се ангажира Агенция “Пътна инфраструктура” да го направи до 30 април. След това с информация от МВР регистърът ще бъде допълнен със зебрите в населените места и общинските пътни мрежи. “До 30 юни трябва да има и предложения за законодателни промени, за да се направи експертна оценка на пешеходните пътеки, да се разпорежда на местната власт да ги привежда в изправност и да се въведат строги санкции, без значение на каква длъжност е този, който не го е направил”, каза Сотир Цацаров. След 30 юни ще има и нова проверка на зебрите в страната, но само там, където има най-много нарушения. 26 души са убити на пешеходни пътеки в България през 2017 г., сочи статистиката на МВР. Над 4 пъти е увеличението на жертвите в сравнение с 2016 г. Тогава са били прегазени и са починали 6 души. За 5-те години от 2013-а до 2017-а убитите на зебри са 76 души, показва справка на Института за пътна безопасност. Любопитна подробност е, че до 2015 г. няма нито един загинал на пешеходна пътека извън населено място. За 2017 г. са 4.  Общо загиналите пешеходци през 2017 г. са 157, а ранените са 1800. В тази статистика преобладават жертвите, които са пресичали неправилно. Инцидентите с МПС и пешеходец са 1847. През 2016-а са били по-малко - 1759 инцидента, 114 загинали и 1729 ранени. “Отчита се увеличаване на броя на произшествията, загиналите и ранените от вида “блъскане на пешеходец”. Запазва се тенденцията за занижен контрол над поведението на пешеходците като участници в движението. Високият дял на травматизма се дължи на конфликтността между пешеходното и автомобилното движение, на необезопасяване на най-рисковите участъци и кръстовища в населените места и на ниското ниво на транспортна култура и дисциплина на пешеходците и водачите”, пише в анализа на Пътна полиция за 2017 г.", "date": "2018.03.22", "title": "2/3 от пешеходните пътеки у нас в карта на срама - незаконни (Обзор)"}
{"url": "https://www.24chasa.bg/novini/article/6776662", "text": "Премиерът на България Бойко Борисов е на заседание на Европейския съвет тази вечер. Той публикува снимки от него в личния си профил във фейсбук. Европейският съвет ще реши дали ще се състои насрочената за 26 март среща ЕС-Турция във Варна. Очаква се да бъдат приети заключения, свързани със спора между Турция и Кипър за проучването на възможностите за добив на газ в кипърската икономическа зона, предаде БТА. Премиерът Бойко Борисов, от името на българското председателство на Съвета на ЕС, ще представи напредъка в подготвяните промени в европейската система за предоставяне на убежище.", "date": "2018.03.22", "title": "Борисов на заседание на Европейския съвет, решават за срещата ЕС-Турция във Варна (Снимки)"}
{"url": "https://www.24chasa.bg/novini/article/6776528", "text": "Над 100 000 български шофьори може да станат безработни, ако ЕК приеме новите регулации. Това алармира инициативен комитет от превозвачи, който се събира в петък. “Приеме ли се новата регулация, фалираме, а хиляди шофьори остават без работа”, заяви Петко Ангелов от Камарата на автомобилните превозвачи в България. 70 000 са българските камиони, които возят стоки в Европа, а 17 % от БВП се формира от транспортния бранш, посочва той. По думите му големите страни в Европа се страхуват, че българските, полските, унгарските и румънските камиони вземат дял от пазара им. За новата регулация настояват най-много Германия и Франция. Тя предвижда на всеки три седмици българските шофьори да се прибират у нас. На практика те спират да работят, а превозвачите не могат да изпълняват сключените договори. Превозвачите настояват правителството да се възползва от европредседателството и да постави остро въпроса. Те обмислят и протести. ", "date": "2018.03.22", "title": "100 000 шофьори може да останат без работа"}
{"url": "https://www.24chasa.bg/novini/article/6776693", "text": "Тежка катастрофа затвори изцяло за движение Северната скоростна тангента в посока Калотина. Пет коли и тир се удариха. Двама души са откарани в болница, съобщава  Минути по късно в района стана втора катастрофа. При нея няма пострадали и жертви. Временно е ограничено движението за всички превозни средства в платното от „Ботевградско шосе” в посока Калотина, съобщават от АПИ. Обходният маршрут е по Околовръстния път.", "date": "2018.03.22", "title": "5 коли и тир се блъснаха на Северната тангента в София, двама са в болница"}
{"url": "https://www.24chasa.bg/novini/article/6776731", "text": "Президентът на САЩ Доналд Тръмп отново изрази готовност да даде показания пред специалния прокурор Робърт Мълър, който разследва предполагаемия таен сговор между предизборния щаб на Тръмп и Русия, предаде Франс прес, цитирана от БТА. \"Да, бих искал да (свидетелствам)\", каза днес лаконично президентът на САЩ в отговор на журналистически въпрос. Като признак за напрежението в правния екип на Тръмп, главният адвокат на президента по руското разследване Джон Дауд подаде оставка по-рано през деня, отбелязва Франс прес.", "date": "2018.03.22", "title": "Тръмп: Искам да свидетелствам по разследването за руска намеса в изборите"}
{"url": "https://www.24chasa.bg/novini/article/6776595", "text": "Лесничеи застрeляха крокодил, който предизвика паника сред хората на малък град в северната част на Зимбабве, блокирайки входа на местната болница, съобщава Франс прес, цитирана от БТА. Земноводното си избрало за убежище площта пред фасадата на здравното заведение в гр.Хванге. В продължение на два часа то тероризирало посетителите и пациентите на болницата \"Сейнт Патрик\". След това крокодилът бил застрелян. Според властите в Зимбабве силните дъждове напоследък са породили многобройни подобни инциденти в страната.", "date": "2018.03.22", "title": "Застреляха крокодил, блокирал входа на болница в Зимбабве"}
{"url": "https://www.24chasa.bg/novini/article/6776621", "text": "Главният адвокат на американския президент Доналд Тръмп в разследването на руската намеса в президентските избори в САЩ през 2016 г., Джон Дауд, е подал оставка, съобщи в. \"Ню Йорк таймс\", цитирайки запознати източници. Според един от тях Дауд се е оттеглил, след като заключил, че Тръмп все повече пренебрегва съветите му, предава БТА. Дауд беше водещ адвокат от лятото на миналата година, след като дългогодишният личен адвокат на Тръмп Марк Касовиц напусна. За най-новата промяна в юридическия екип обаче се говори от няколко дни, отбелязва Ройтерс. По-рано през седмицата Тръмп подсили правния си екип с адвокат, обвиняващ ФБР и министерството на правосъдието, че се опитват да скалъпват фалшиви обвинения срещу Тръмп в съглашателство с Русия по време на предизборната кампания през 2016 г. Това може да е знак за по-агресивна кампания за дискредитиране на специалния прокурор Робърт Мълър. Според юриста Джей Секулоу, който също представлява Тръмп в разследването на специалния прокурор, тази седмица към юридическия екип ще се присъедини вашингтонският адвокат Джоузеф Дидженова. Миналата седмица запознат източник каза за Ройтерс, че името на опитния вашингтонски адвокат Емет Флъд се обсъжда във връзка с пост в Белия дом в помощ на Тръмп в разследването за руска намеса.", "date": "2018.03.22", "title": "Адвокат на Тръмп в разследването за руската намеса на изборите подаде оставка"}
{"url": "https://www.24chasa.bg/novini/article/6776636", "text": "Сергей и Юлия Скрипал остават в \"критично, но стабилно състояние\", съобщи днес директорът на болницата в Солсбъри, където са настанени двамата, предаде Франс прес, цитирана от БТА. Сара Чарлз-Баркс каза още, че вече е излязъл от болница британският полицай, който също е бил изложен на нервнопаралитичното вещество, използвано срещу бившия руски разузнавач, превърнал се в двоен агент, шпионирал в полза на Великобритания, и дъщеря му. Сержант Ник Бейли е открил Сергей и Юлия Скрипал в безсъзнание на пейка в Солсбъри, Югозападна Англия, на 4 март. Подробности за състоянието му няма да бъдат разкривани в името на личната му неприкосновеност, каза Чарлз-Баркс, цитирана от Асошиейтед прес. 48 човека са потърсили съвет в болницата в Солсбъри след атаката с нервнопаралитично вещество. Те били прегледани и получили съвети. \"Хората ме питат как се чувствам - но наистина няма думи, за да опиша как се чувствам точно сега\", каза самият Бейли в изявление, разпространено от местната полиция в Солсбъри, предаде Ройтерс. \"Сюрреалистично е думата, която не спира да изниква в съзнанието ми, и това наистина е напълно сюрреалистично\", коментира той.", "date": "2018.03.22", "title": "Скрипал и дъщеря му остават в критично, но стабилно състояние, изписаха пострадалия полицай"}
{"url": "https://www.24chasa.bg/novini/article/6776736", "text": "Председателят на македонския парламент Талат Джафери очаква или подпис, или официално писмо от президента Георге Иванов, че няма да подпише закона за езиците. Той заяви, че е предал на държавния глава, че срокът за ратифицирането на закона е изтекъл, но е получил в отговор мълчание, предава македонската медия \"24 Вести\". Джафери не пожела да съобщи дали неговият план Б е след като мине срока за подписването на закона за изборите, той в ролята си на председател на парламента да го подпише на две места. \"Конституцията не оставя алтернатива дали да подпише се закона или не, но е задължение съгласно член 75 от Конституцията. В момента чакам срокът да изтече\", заяви Джафери, цитиран от Фокус. \"Мнозинството смята, че Иванов може да направи наказателни обвинения за нарушения на Конституцията, ако не подпише закона. Че правителството понастоящем няма решение за влизането в сила на закона\", заяви високопоставен член на македонската медия СДСМ. Той допълни, че в момента работи за намирането на правния път. Той допълни, че решението не е двоен подпис на председателя на парламента. Тълкуването на част от юристите е, че законът с двоен подпис на Джафери може да влезе в сила единствено в случай на смърт на президента или в случай на импийчмънт, ако законът е приет от повече от 2/3 от депутатите.", "date": "2018.03.22", "title": "Талат Джафери: Очаквам подпис или писмо от Георге Иванов за закона за езиците"}
{"url": "https://www.24chasa.bg/novini/article/6776761", "text": "Атаката с невротоксично вещество срещу бившия руски двоен агент Сергей Скрипал и дъщеря му Юлия може да е нанесла тежки поражения на умствените им способности и не е ясно дали те ще могат да се възстановят, каза британски съдия, цитиран от Ройтерс и БТА. Лондонски съд разреши днес да се вземат кръвни проби от бившия шпионин и дъщеря му, за да бъдат проучени от експертите по химически оръжия и да се потвърди заключението на британската лаборатория за военни изследвания Портън Даун. Произнасяйки решението си, съдия Дейвид Уилямс каза, че според неназован консултант, лекуващ двамата Скрипал, бившият руски шпионин, превърнал се в двоен агент, предавал информация на Великобритания, и дъщеря му са силно упоени, некомуникативни са и е невъзможно да се каже кога и до каква степен може да възстановят умствените си способности. Двамата са в стабилно физическо състояние и са лекувани въз основа на презумпцията, че биха искали да останат живи, казал консултантът според съдията от Лондонският съд за закрила, който взема решения за благосъстоянието на хора, които не са в състояние да правят това сами. Според неназован анализатор от Портън Даун кръвните проби, взети от Сергей и Юлия Скрипал, са показали, че двамата са били изложени на действието на нервнотоксичен реактив. Пробите са показали присъствие на нервнотоксично вещество от рода на \"Новичок\" или много близък до него реактив, постанови в решението си съдията.", "date": "2018.03.22", "title": "\"Новичок\" може да е увредило необратимо умствените му способности на Скрипал и дъщеря му"}
{"url": "https://www.24chasa.bg/novini/article/6776626", "text": "5,1 евро е средното заплащане на час в България, което нарежда страната ни на последно място в Европа по този показател. Това показва статистика на Евростат за 2017 г. Средният европеец работи за 23,1 евро на час. Освен българите под 10 евро взимат румънците - 5,5 евро, поляците - 6,3 (за 2016 г.), унгарците - 7,6, литовците - 8,4, хърватите - 8,5 (също за 2016 г.), и латвийците - 8,6. На другия полюс се намира Люксембург. През 2016 г. жителите на страната са получавали възнаграждение 43,8 евро на час. На второ място е Дания с 39,7 евро, следвана плътно от Белгия, където почасовото заплащане през 2016 г. е било 37,9 евро. Останалите държави, в които надницата е над 30 евро, са Франция, където тя е 33 евро, Холандия, където преди две години е била 33,7 евро, и Германия, която плаща 32,3 евро на час на работниците си. В Испания за час можеш да заработиш 19,8 евро, в Италия - 22,7, в Австрия възнаграждението е 29,8 евро, а във Великобритания - 25,5. Всъщност Великобритания заедно с Гърция са единствените две държави в Европейския съюз, в които сумата, заплащана на час, е намаляла в сравнение с 2007 г. 10 години по-рано в Обединеното кралство тя се е равнявала на 27,3 евро, което е спад от 7%. С толкова процента е паднало възнаграждението и в южната ни съседка - от 12,1 на 11,2 евро. Най-големият ръст на почасовото заплащане се наблюдава в България - през 2007 г. то е било 2,3 евро, което е скок от 122%. Голямо увеличение се наблюдава и в Естония (67%), Словакия и Литва (по 62%).", "date": "2018.03.22", "title": "Средният европеец работи за 23,1 евро на час, а българинът за 5,1 евро"}
{"url": "https://www.24chasa.bg/novini/article/6776574", "text": "        Държавата ще субсидира обучението на 45 918 студенти в 37 държавни висши училища. Първокурсниците от тях ще са 38 704 - това е бройката за образователно-квалификационни степени след средно образование през академичната 2018/2019 година, сочи публикуван за обществено обсъждане проект за броя на приеманите студенти и докторанти в университетите и научните организации. През тази година се очаква 56 737 младежи да завършат средно образование. Да държат задължителната матура по български език и литература обаче, се записаха по-малко - 55 167 абитуриенти. За втората задължителна матура (по предмет по избор) са регистрирани само 44 850. Без оценка от зрелостен изпит няма как да кандидатстваш в университет. Катосе извадят от общата бройка абитуриенти тези, които са си набелязали частен университет или следване в чужбина, както и тези, които няма да ходят на матура и нямат капацитет да следват, излиза, че всеки желаещ ще си намери място в държавните висши училища. Ще бъде утвърден и приемът на студенти срещу заплащане в държавните висши училища. За учебната 2018/2019 година са предвидени 10 692 места, от които 6677 след средно образование. Частните вузове чакат 9 350 първокурсници, ще приемат общо 14 340 студенти. И миналата година местата са били почти колкото абитуриентите. 45 584 студенти, от които 38 555 след средно образование, а 54 346 завършиха училище. Разширява се приемът в 8 направления с намаляващ брой студенти, но важни за икономиката и обществото - “Математика”, “Физически науки”, “Химически науки”, “Химически технологии”, “Енергетика”, “Материали и материалознание”, “Педагогика на обучението по...” и “Религия и теология”. Повече младежи ще приемат за новооткритите “Педагогика” и “Компютърни науки” в Техническия университет - София, и Висшето военноморско училище във Варна. Новите докторанти ще са 2417. За държавните вузове местата са 2263, за частните - 154, а за научните организации - 290. 2000 места отделно има за българи от чужбина, 40 от които са за докторанти. България отново ще приеме 150 македонски младежи.", "date": "2018.03.22", "title": "Всеки желаещ тази година може да стане студент, държавата плаща за 38 704"}
{"url": "https://www.24chasa.bg/novini/article/6776564", "text": "Уникалното технологично училище “Електронни системи”, което от 30 г. е част от Техническия университет в София, е останало извън регламентите на Закона за предучилищното и училищното образование. Това стана ясно от отворено писмо на родители на гимназисти от училището, преподаватели и представители на IT бизнеса до министъра на образованието Красимир Вълчев. 553 родители на ученици от 8-и до 12-и клас в ТУЕС настояват училището да остане в структурата на Технически университет - София. Преподавателите, преобладаващата част от които са университетски кадри, също ги подкрепят. Напрежението около статута на училището възникнало след искане на министерството на образованието чрез РУО да бъде извадена гимназията от структурата на вуза. Причината е, че в закона то не е посочено като училище със специален статут. В закона са указани изключения за училищата по култура, изкуства и спорт, както и за международни училища, но не и за училища като ТУЕС. Технологично училище “Електронни системи” към ТУ-София, е създадено през 1988 г. като експериментално и продължава да работи като част от структурата на университета. Настояваме за намиране на нормативно решение за утвърждаване на уникалния образователен модел, пишат родителите до министър Вълчев. Те искат още да се запазят привилегиите за прием на учениците от ТУЕС в ТУ-София, задължителната практика след 11-и клас, както и досегашната учебна програма, която започва от 8-и клас и включва специализирани предмети. ", "date": "2018.03.22", "title": "Родители молят министър училище да остане  към  Техническия университет"}
{"url": "https://www.24chasa.bg/novini/article/6776771", "text": "Лондонски съд започна днес разследване на обстоятелствата около смъртта на руския бизнесмен Николай Глушков, който живееше в изгнание в британската столица, предаде Франс прес, цитирана от БТА. Глушков беше намерен мъртъв в дома си в Южен Лондон на 12 март. Британската антитерористична полиция също се е самосезира за разследване - \"като предпазна мярка и заради връзките\", които е имал Глушков, обясни Скотланд ярд. Според полицията бизнесменът е починал от натиск в областта на врата. Започналото днес разследване ще бъде извършено от съдебен лекар.", "date": "2018.03.22", "title": "Съд в Лондон започна разследване на смъртта на бизнесмена Глушков"}
{"url": "https://www.24chasa.bg/novini/article/6776777", "text": "Закон, приет в началото на годината, освобождава румънците с месечен доход под 2500 леи (1048 лв.) от банкови такси при основни операции като внасяне и теглене на суми, пише вестник \"Сега\". За влезлия в сила закон знаят малко клиенти и никоя финансова институция не говори за него, отбелязва \"Ромъния либера\". Законът прилага в Румъния европейска директива от 2014 г., която цели да осигури достъп на \"уязвимото\" население до най-простите банкови услуги. Европейските власти позволиха на всяка страна да определи понятието \"уязвим потребител\". Според управляващите в Румъния това ще се определя като 60 на сто от прогнозираната средна заплата за страната. У нас неотдавна бе приет закон за платежните услуги и платежните системи, но той не транспонира тези изисквания на евродирективата.", "date": "2018.03.22", "title": "Букурещ освободи бедните от банкови такси"}
{"url": "https://www.24chasa.bg/novini/article/6776776", "text": "Личните данни на гражданите на ЕС \"трябва да бъдат напълно защитени\", заяви днес председателят на Европейския съвет Доналд Туск, цитиран от ДПА и БТА. Той каза това след като държавните и правителствените ръководители на страните членки обсъдиха на срещата си в Брюксел скандала с британската компания Кембридж Аналитика за неправомерно използване на личните данни на милиони потребители на Фейсбук. \"За всички лидери бе ясно, че личната неприкосновеност и данни на гражданите трябва да бъдат напълно защитени. Взимаме този въпрос много на сериозно\", каза Туск. Той призова за спазване и прилагане на европейското и националните законодателства в тази сфера.", "date": "2018.03.22", "title": "Туск: Личните данни трябва да са напълно защитени"}
{"url": "https://www.24chasa.bg/novini/article/6776566", "text": "Пролетният сняг натрупа между 10- 25 см покривка и затвори пътища и пристанища. Валежите пък вдигнаха нивата на реките и язовирите, а само за денонощие р. Дунав се качи с 40 см. Най-силно валя в Западна България. 440 снегорина бяха изкарани на пътищата. Временно за почистване бе затворена и магистрала “Люлин”. Заради силния снеговалеж спряха тировете през Предела, по пътищата Велинград – Якоруда, Самоков - Дупница и Самоков – Ихтиман. Ограничен бе и трафикът на превозните средства над 12 тона с ремаркета и полуремаркета по Юндола – Белово. Лошото време и мъглата затвориха за няколко часа и пристанището във Варна. Жп линията между Пловдив и Карлово бе прекъсната, след като в района на спирка Песнопой се активизира свлачище. Близо 40 кубика камъни и пръст са се изсипали до коловозите. “Скатът, който се намира над линията, се е преовлажнил и се е свлякъл. Нарушени бяха габаритите на железния път. По самите релси няма поражения”, съобщи началникът на дирекция “Поддържане и ремонт” в жп секция Пловдив Гошо Къчков. Две машини са разчиствали грамадата от земна маса. Пет влака не са успели да стигнат до крайните си точки. Композициите са пътували само до с. Долна махала, където пътниците били качвани на автобуси до Баня за сметка на БДЖ, а оттам отново са се прехвърляли на влак до Карлово. Само за 24 часа нивото на река Дунав при Ново село, Видин и Лом се е покачило с около 40 см. То достигна над 7 метра, при Лом- 788 см, Ново село -718 см, Видин-764 см. Заради високото ниво на река Средецка в Дебелт са в готовност за евакуация. Нивото на р.Тунджа до Елхово е над оранжевия праг и се повишава. В Русенско се изпускат два язовира, които може да повишат нивото на река Русенски Лом, но няма опасност от преливане. Над 130 снегорина чистиха вчера София. Машините излязоха още в нощта на сряда срещу четвъртък, но въпреки това сутринта някои линии на градския транспорт имаха сериозни закъснения. По обяд временно беше спряно и движението на коли до планината Витоша. След опесъчаване движението беше възстановено в ранния следобед. По разпореждане на столичния кмет Йорданка Фандъкова фирмите няма да получат средства за обработките, които са направили сутринта. В повечето квартали работата им между 8 и 9,30 ч не е била качествена. Бедстващи щъркели се появиха на различни места в Бургаска област и вдигнаха на крак общини и РИОСВ. От зоологическата градина в Айтос обявиха, че имат готовност да ги приютят, но до редакционнното приключване на броя щъркели там не бяха закарани.  Сняг ще превалява и днес, по-интензивно в Североизточна България, но през деня в по-голямата част валежите ще спират. Температурите в ранния следобед ще са от -2-0 до 7-8 градуса в крайните южни райони. Това съобщиха от TV-MET. В събота също ще има слаби снеговалежи, но следобед ще спират и облаците ще се разкъсат. В неделя вече ще има и слънчеви часове. Повече облаци се очакват следобед, като в нощта срещу понеделник над Южна България ще вали дъжд. От запад на изток в понеделник ще превали дъжд, ще започне затопляне и температурите ще са от 4-5 до 13-14 на юг. Във вторник се очакват и слънце, и краткотрайни валежи. Чувствително затопляне ще настъпи през втората половина на седмицата. В събота и на Цветница ще е слънчево, термометрите ще показват 17-22 градуса. ", "date": "2018.03.22", "title": "До 25 см пролетен сняг затвори пътища и пристанища,  Дунав се качи с 40 см и чакат  още (Обзор)"}
{"url": "https://www.24chasa.bg/novini/article/6776506", "text": "Софийската районна прокуратура даде на съд мъж на име Исус Асенов заради опит да открадне кола с репатрак. На 18 януари той се обадил по телефона на собственик на паяк и поискал да го наеме. Обяснил, че ще го ползва, за да премести колата, която си купил, и се съгласил на поиската сума от 30 лв. Асенов се срещнал с човека от обявата в столичния кв. “Овча купел”. Посочил му паркирана “Ланча Ипсолин” и му казал, че това е колата му. Собственикът на репатрака обаче обяснил, че е паркирана лошо и трябва да бъде преместена. Исус се позавъртял около колата, говорил и с таксиметров шофьор. Водачът му помогнал да избутат ланчата и тогава Асенов отново подканил собственика на репатрака да вдигнат автомобила. Мъжът обаче се усъмнил и поискал от Исус документи, че наистина е купил автомобила. Тогава Асенов избягал, но след дни бил заловен. Той е в ареста и ако бъде осъден, може да получи до 8 г. затвор.", "date": "2018.03.22", "title": "Исус опита да открадне кола с репатрак"}
{"url": "https://www.24chasa.bg/novini/article/6776498", "text": "Посещенията на чуждестранни туристи в България през 2017 г. са с 25 на сто повече спрямо 2015 г., което показва, че страната ни устойчиво надгражда постигнатите резултати и се превръща във все по-търсена дестинация за четири сезона. Това е заявила министърът на туризма Николина Ангелкова на среща с представители на ръководството на Камарата на строителите в България начело с председателя на управителния й съвет инж. Илиян Терзиев, цитирана в съобщение от пресцентъра на Министерството на туризма. Заслуга за тези успешни резултати имат и българските строители, които правят нашите курорти по-привлекателни и удобни за своите гости, е посочила министър Ангелкова. Според нея рекордните постижения на входящия туризъм у нас налагат изграждане на нови петзвездни хотели, тъй като расте устойчиво и интересът на високия клас туристи. Като акцент в политиката на ведомството Ангелкова е изтъкнала привличането на платежоспособни клиенти. Тя е прогнозирала още от 5 до 10 на сто ръст на чужди туристи през наближаващото лято и е изтъкнала значението на добре подготвените професионални екипи, за да може да се реализира този растеж. Проблемът с кадрите е сред основните в нашата туристическа индустрия и ние работим активно с всички заинтересовани институции и бизнеса, за да се справим с него, е посочила министърът. По този повод е и предприетата съвместна инициатива с Министерството на образованието и науката за създаване на Център за квалификация и преквалификация на кадрите в туризма, за който ще бъде използван и опитът на други държави. Министерството на туризма и Камарата ще продължат активно да си сътрудничат при изграждането и поддържането на качествена материална база в туризма, от която до голяма степен зависят сигурността и комфортът на потребителите, е станало известно на срещата.", "date": "2018.03.22", "title": "Ангелкова: Ръстът на чуждестранните \nтуристи у нас е 25% спрямо 2015 г."}
{"url": "https://www.24chasa.bg/novini/article/6776511", "text": "Гигантска баклава, приготвена в Анкара, влезе в Книгата на рекордите Гинес, съобщава турската частна телевизия НТВ, цитирана от БТА. Баклавата, която тежи 515 килограма - почти двойно повече от предишния рекорд, е приготвена от майстори, пристигнали от различни краища на страната. Тя е поставена в тава, дълга 7,5 и широка 2,5 метра, и е разделена на 11 800 парчета. Сладкото изкушение е било представено като част от прояви в турската столица по повод туристическото изложение \"Травъл експо\" и \"Гастрономическа среща на върха\". Махмет Канбур, ръководителят на 14-имата сладкари, участвали в направата на баклавата, каза, че подготовката за десерта е продължила шест месеца, предаде Ройтерс. \"Както знаете, турците ядат сладко, като се раждат, и ядат сладко, като умират... Затова казваме на целия свят: яжте сладко, говорете сладко\", посочи Канбур.", "date": "2018.03.22", "title": "Най-голямата баклава в света направиха \nв Анкара"}
{"url": "https://www.24chasa.bg/novini/article/6776502", "text": "Владимир Стоянов, който нападна лекарка заради плацентата на бебето си, е умрял в съня си на 12 март, научи “24 часа”. 38-годишният мъж е починал от болест, казаха запознати, но не уточниха каква. На 1 юни миналата година Стоянов, който стана известен като Владо Плацентата, нападна и наби д-р Албена Гагова в столичната АГ болница “Шейново”. Причината бе, че лекарката, която току-що изродила със секцио първородния му син, отказала да му даде плацентата на бебето. Мъжът я искал, за да прави генетични експерименти с нея в лабораторията си в столичния кв. “Красна поляна”. След като я ударил, той избягал и дори подстригал косата си, за да затрудни разпознаването. Номерът му обаче не мина и той беше обвинен от прокуратурата и даден на съд. При всяко появяване в съда Стоянов се държеше нагло, караше се със съдиите и прокурорите и идваше с маска на лицето. Мъжът твърдеше, че не помни да е удрял лекарката. Веднага след побоя приятелката му отказа да запише бебето с неговата фамилия. Срещу Плацентата имаше още няколко дела. Едното бе за укриване на бежанци, другото - за държане на незаконна пушка, с която ги заплашвал. Разследваха го и за грабеж на сребърно синджирче от непълнолетен. В миналото той е бил осъждан за притежание на дрога, грабеж и незаконно влизане в страната.", "date": "2018.03.22", "title": "Владо, който би лекарка за плацента, умрял в съня си"}
{"url": "https://www.24chasa.bg/novini/article/6776368", "text": "Израелските власти разследват Фейсбук за възможно нарушаване на правилата за защита на личните данни на гражданите на страната. Поводът са съобщенията за придобита по неправомерен начин от британската консултантска компания \"Кембридж аналитика\" информация за потребители на социалната мрежа, заяви израелското министерство на правосъдието, цитирано от Ройтерс. Предметът на разследването е да се установи \"дали лични данни на израелски граждани са били използвани незаконно по начин, който нарушава личните им права и постановките в израелския Закон за защита на личните данни\", предава БТА. Според израелското законодателство личните данни може да се използват единствено за целта, за която са предоставени, и то с разрешението на даденото лице, припомни правосъдното министерство. Най-голямата социална мрежа в света е под все по-голямо наблюдение от властите в Европа и САЩ, отбелязва Ройтерс. Това стана след твърденията на информатор, че \"Кембридж аналитика\" е придобила неправомерен достъп до информацията на потребители на социалната мрежа, за да състави профил на американските избиратели, който по-късно бил използван по време на президентските избори през 2016 г., за да помогне за победата на Доналд Тръмп Шефът на Фейсбук Марк Зукърбърг обеща по-строги мерки за защита на информацията за потребителите. Фейсбук и \"Кембридж аналитика\" посочиха като отговорен учения Александър Коган, който е осигурил данните, след като ги събрал чрез анкетно приложение в социалната мрежа. Коган заяви, че са го превърнали в изкупителна жертва.", "date": "2018.03.22", "title": "Израелските власти разследват \"Фейсбук\"\nза нарушения на личната неприкосновеност"}
{"url": "https://www.24chasa.bg/novini/article/6776374", "text": "Шофьорите да карат внимателно и със скорост, съобразена със зимните условия и без резки маневри. Над 1000 машини почистват пътните настилки в районите със снеговалеж в момента. Работата на екипите не е спирала, но при продължаващи валежи е невъзможно пътищата да са почистени до асфалт. Агенция „Пътна инфраструктура“ припомня, че поддържането на пътната инфраструктура е разделено на четири нива, регламентирани в Наредбата за поддържане и текущ ремонт на пътищата от 2012 г. Същите са изискванията и в Германия, и в редица други европейски държави. В ниво „А“ на поддържане са пътищата с интензивност на движението над 4 000 моторни превозни средства на ден, каквито са магистралите и първокласните пътища и направленията, свързващи съседни области. Допустимата дебелина на снежната покривка на платното при снеговалеж за ниво „А“ е 3 см. Максималният срок за провеждане на снегопочистващите дейности от момента на спиране на снеговалежа или от момента на констатиране на заледяването до постигане на изискванията за ниво „А“ е 2 часа. В ниво „Б“ са пътищата с трафик между 2 000 и 4 000 МПС на ден. Допустимата дебелина на снежната покривка на платното при снеговалеж е 5 см. Максималният срок за провеждане на снегопочистващите дейности от момента на спиране на снеговалежа или от момента на констатиране на заледяването на пътищата до постигане на изискванията за ниво „Б“ е 3 часа. В ниво „В“ са пътищата с трафик между 500 и 2000 МПС на ден. Допустимата дебелина на снежната покривка на платното при снеговалеж е 7 см. Максималният срок за провеждане на снегопочистващите дейности от момента на спиране на снеговалежа или от момента на констатиране на заледяването на пътищата до постигане на изискванията за ниво „В“ е 5 часа. В ниво „Г“ са пътищата с трафик по-малко от 500 МПС на ден. Допустимата дебелина на снежната покривка на платното при снеговалеж е 10 см. Максималният срок за провеждане на снегопочистващите дейности от момента на спиране на снеговалежа или от момента на констатиране на заледяването на пътищата до постигане на изискванията за ниво „Г“ е 8 часа.", "date": "2018.03.22", "title": "АПИ: Шофьорите да карат внимателно, над 1000 машини почистват пътищата"}
{"url": "https://www.24chasa.bg/novini/article/6776375", "text": "Турският президент Реджеп Тайип Ердоган разговаря по телефона с американския президент Доналд Тръмп, съобщи в.\"Миллиет\", като се позовава на президентския говорител Ибрахим Калън. В разговора са били обсъдени двустранни и регионални въпроси, предава БТА. Нашият президент проведе телефонен разговор с американския президент Доналд Тръмп. В разговора бяха обсъдени двустранни и регионални въпроси, посочи Калън.", "date": "2018.03.22", "title": "Ердоган и Тръмп обсъдиха двустранни и регионални въпроси по телефона"}
{"url": "https://www.24chasa.bg/novini/article/6776383", "text": "Председателят на косовския парламент и лидер на управляващата Демократическа партия Кадри Весели заяви, че няма възможност за \"промяна на границите\" в региона, но все пак много би искал южните сръбски области с албанско население да бъдат присъединени към Косово, ако Сърбия се съгласи, добавяйки, че Косово \"няма какво да даде на Сърбия\", предаде Танюг. \"Най-много бих искал Прешево и Медведжа да се присъединят към Косово. Ние на драго сърце ще приемем двустранно споразумение, ако Сърбия приема такова нещо, но нямаме какво да дадем\", каза Весели за телевизия Т7, предава БТА. Весели, който по-рано заплашваше, че \"границите на Косово ще бъдат до Ниш\", все пак отбелязва, че отварянето на въпроса за границите на Балканите винаги е означавало война. \"Ще го кажа направо - не, няма възможност за промяна на границите в региона\", заяви председателят на косовския парламент. Той подчерта, че никога, на нито една среща с международни представители не е била споменавана възможността за \"размяна на територии\".", "date": "2018.03.22", "title": "Председателят на парламента в Косово: Няма възможност за промяна на границите"}
{"url": "https://www.24chasa.bg/novini/article/6776398", "text": "В детската градина в Момчилград са възмутени от декларацията на ВМРО срещу тях\"Декларацията срещу тържеството ни е политически театър. Някой се опитва да трупа политически дивиденти. Така коментира директорката на Детска градина \"Щастливо детство в Момчилград Виолета Джарова  . В нея политическата партия твърди, че в градината е проведено скандално тържество за първа пролет с ориенталска музика на турски език. В детската градина категорично не приемат твърденията в декларацията и твърдят, че клипът с турския танц е изваден от контекста на цялото тържество. \"Тържеството се водеше на български език. Аз също поздравих на български език и няма как да е иначе, защото съм етническа българка\", твърди Виолета Джарова. Тя допълни, че празникът е започнал с българско хоро, след което са изпълнявани руски и турски танц. \"Тържеството завърши с песен за България. Не е имало напрежение или негативни реакции от родители, напротив много от тях благодариха на колегите\", каза директорката.", "date": "2018.03.22", "title": "В детската градина в Момчилград са възмутени от декларацията на ВМРО срещу тях (Видео)"}
{"url": "https://www.24chasa.bg/novini/article/6776404", "text": "Братовчедът на покойния либийски диктатор Муамар Кадафи заяви, че обвиненията за корупция, повдигнати срещу бившия президент на Франция Никола Саркози „са божие наказание“ за ролята в свалянето на дългогодишния лидер на северноафриканската държава, предава ABC News. Ахмед Кадафи ал Дам, който в момента живее в Кайро, заяви, че знае за милиони евро, които братовчед му приживе е давал за предизборната кампания на Саркози. Следствието в момента разглежда обвиненията, че режимът на Кадафи тайно е предоставил на Саркози 50 милиона евро за неговата предизборна кампания през 2007 г, предава Фокус. Саркози отрича обвиненията. Като президент Саркози постави Франция начело на кампанията на НАТО, подкрепила бунтовниците в Сирия. Кадафи ал Дам заяви, че повечето либийци, замесени в предаването на парите са или в затвора, мъртви или страхуващи се за живота си.", "date": "2018.03.22", "title": "Братовчед на Кадафи: Обвиненията срещу Саркози са божие наказание"}
{"url": "https://www.24chasa.bg/novini/article/6776399", "text": "Полското правителство се разграничи днес от изказване на бащата на премиера, че евреите доброволно са отивали в гетата по време на германската окупация на страната, за да избягат от християнските си съседи, предаде Асошиейтед прес. Агенцията отбелязва, че коментарът на Корнел Моравецки, депутат и баща на премиера Матеуш Моравецки, е най-новият епизод напрежението след приемането в Полша на противоречив закон, свързан с Холокоста, предава БТА.  Моравецки-старши каза неотдавна в интервю, че евреите не са били принуждавани от немците да отидат да живеят в гета, а са отишли там доброволно, защото \"им било казано, че ще има анклав, където ще могат да избягат от гадните поляци.\" Коментарът е исторически неточен. Той освен това омаловажава трагедията на евреите и внушава, че те частично са виновни за нея, защото са изпитвали омраза към поляците, посочва АП. Полският заместник-министър на външните работи Бартош Чихоцки каза, че тези думи не отразяват позицията на правителството. Чихоцки посети наскоро Израел, където води разговори за намаляване на вредните последици от гневния спор, предизвикан от новия полски закон. Той криминализира неоснователни публични изявления, обвиняващи Полша за Холокоста. Генералният прокурор и министър на правосъдието Збигнев Жбро каза днес, че една част от закона е неконституционна. Това изявление е изненадващо, като се има предвид, че Жобро бе сред инициаторите на нормативния акт, подготвен от ръководеното от него ведомство. Очаква се Конституционният съд да се произнесе скоро по спорния закон и според мнозина е възможно съдът да отмени поне част от него, отбелязва АП. В разгара на яростните дебати около закона премиерът Матеуш Моравецки също предизвика критика с коментари, възприети като безчувствени и исторически погрешни. На Мюнхенската конференция по сигурността миналия месец той каза, че сред хората, участвали в Холокоста, е имало и евреи, сякаш внушавайки, че евреите са частично отговорни за изтребването си, посочва АП.", "date": "2018.03.22", "title": "Полското правителство се разграничи от изказване за евреите и гетата"}
{"url": "https://www.24chasa.bg/novini/article/6772281", "text": "Традиционните хотели и хостели няма да изчезнат с годините и ще продължават да изпълняват своята функция, но техен значителен конкурент в последните години станаха платформите за споделени имоти. Те действат като микс от сайтове за резервация на нощувка и социална мрежа, където ключова роля играе собственият ви рейтинг. Най-популярни сред платформите, които ви дават възможност да опитате живота на местните, са airbnb и каучсърфинг. Стартирала през 2004 г., каучсърфинг е малък и ексцентричен проект на мечтатели, убедени, че хората по света нямат търпение да приютяват непознати. Сега платформата е глобална общност от над 14 млн. души в повече от 200 000 града по целия свят. Каучсърфинг е мрежа от хора в различни държави, които са готови да приемат в дома си пътешественици за известен период от време. Настаняването е безплатно за гостуващия. Да спиш в даунтауна на Чикаго със спираща дъха гледка към небостъргачите в центъра, и то в замяна само на българска мусака, таратор и приятелски разговор. Това е едно от най-запомнящите се мои преживявания при използването на платформата каучсърфинг. Американският бизнесмен Джим Форд, занимаващ се с продажбата на фалирали фирми, често приема в дома си гости напълно безплатно през каучсърфинг. Водещата причина е необикновената среща, казва самият той. Преди пътуването ни до Чикаго писахме на Джим с молба да отседнем у тях. За същия период му пишат и две момчета от Германия, но той избира Алтернативата му, казва Джим, е да прекара поредна вечер сам пред телевизора. Нощувката през платформата е напълно безплатна. Прието е все пак да се отплатиш по някакъв начин - в нашия случай начинът бе да представим България не само с разказ, но и с традиционна вечеря. Джим Форд бе възхитен от мусаката и таратора с много чесън. Той от своя страна ни подари вечер с чаша хубаво вино на панорамния покрив на небостъргача, в който живее, и съвети за посещение на чудесни, но неизвестни за масовия турист места в Чикаго. Четири години след появата на каучсърфинг през август 2008 г. е основана airbnb. Платформата е базирана в Сан Франциско като общностен пазар, основан на доверие, в който хората могат да откриват, избират и резервират уникални места за настаняване в целия свят. До основаването на компанията Airbnb в Сан Франциско се стига почти на шега. На единия от създателите - Браян Чески му хрумва да отдадат под наем едната стая от къщата, в която живее със свои приятели, защото парите не им стигат. Тъй като нямат и легла, надуват матраци (на англ. - air bed). Предлагат на гостите си закуска (на англ. Bеd and Breakfast). Така се стига и до името еърбнб (Airbnb). От първоначално екстравагантно звучаща идея сайтът се превръща в една от най-мощните платформи за наемане и отдаване на жилища по целия свят. Чрез сайта хората предлагат своите свободни стаи, апартаменти, вили, замъци на тези, които пътуват и търсят подслон за кратко време. Днес услугата има над 200 млн. клиенти в повече от 65 000 града от 191 страни. Сайтът е пример как успешно функционира икономиката на споделяне - и се разплащат изцяло онлайн. Airbnb стана сериозен играч и на световната туристическа сцена, като за мнозина вече е първото място, където поглеждат в търсене на място за настаняване. Алтернативи на традиционния престой в хотел Със сигурност всеки е отсядал в хотел и знае как те работят. Обикновено плащате висока цена, настанявате се в самостоятелна стая и имате минимален контакт с местните при престоя си (персоналът в хотела не се брои). Затова за пътуващите сами или тези, които копнеят да усетят автентичната атмосфера на дадено място, резервацията чрез платформите airbnb или каучсърфинг може да бъде чудесна алтернатива на престоя в хотел. За разлика от хотелите и хостелите, които са имоти с търговска цел, настаняването, което предлагат airbnb и каучсърфинг, е в истински домове на частни собственици. При airbnb, в зависимост от държавата, има и ограничения за броя дни годишно, които можете да отдавате имота си, за да не бъде превърнат в хостел. Амстредам например ограничава домакините до 60 дни за календарна година, а Париж - до 120 дни. За да резервирате престой в airbnb или да си уредите къде да отседнете за ден-два през каучсърфинг, първо трябва да си създадете профил. След като вече имате регистрация, може да изберете и да подадете заявка за резервация на предпочитана от вас airbnb обява, а домакинът има до 24 часа, за да я приеме.  Процедурата е подобна при каучсърфинг, където трябва да се свържете с хора, посочили, че искат да са домакини на пътешественици в дома си, и да уточните подробностите за престоя си. Както домакините, така и гостите общуват чрез официалната платформа на тези две мрежи, като много често водещо при избор на домакин или приемане на гост е съответният му рейтинг в платформата. Той от своя страна зависи от мненията, които са давали за него, гости, които е приемал, или домакини, при които е отсядал. Докато платформите споделят някои прилики, има ярки разлики в начина, по който те работят. Като се има предвид, че те са два уникални бизнес модела, то разбираемо притежават някои диференциращи фактори, с които да се открояват от другите конкуренти на пазара. Търсенето на уникално място за пребиваване в платформа airbnb е опростено подобно на търсенето на хотел или хостел през различните сайтове за резервации. Ако искате да отдадете жилище под наем, пускате обява през сайта по строго определена матрица. Обявата включва подробно описание, снимки, карта. Наемодателите сами определят цената и условията за настаняване. Към тях има изискване да предоставят действително всичко, което са описали в обявата, има задължение винаги да дават чисти чаршафи, кърпи, препоръчва се да поддържат хигиена, да общуват с гостите си, като им дават информация или предлагат закуска. Ако сте от другата страна и търсите жилище, бързо може да добиете представа какво точно се предлага заради подробната информация и описания. Плащането става онлайн. Веднъж регистрирали се, при резервиране на всяко следващо жилище системата ви дръпва парите от кредитната карта след две кликвания. Като “сърфист” трябва да влезете в профила си в платформата и да потърсите града, който ще посетите. После се свързвате с няколко хоста в града с искане да пренощувате в дома им и чакате да получите отговор от домакина. Той е в правото си да откаже поради невъзможност да ви приеме в дадения период или просто заради ниския ви рейтинг, което крие редица рискове. Накратко, в сравнение с airbnb каучсърфинг може да изисква повече време и усилия, докато уредите престоя си. В airbnb има такса за обслужване както за домакините, така и за гостите, след като направите резервация. Тя се изчислява автоматично, след като си въведете параметрите за търсене и съответно предлагане. Като гост освен заплащането на хоста за избраното от Вас настаняване ще трябва да заплатите такса за обслужване, която е между 6 - 12% при завършване на резервацията. Освен това в повечето случаи има такса за почистване или допълнително плащане, ако броят на наемателите расте. При домакините таксата е 3%. Точно обратното е при каучсърфинг, където не се изисква абсолютно никаква такса, за да се присъедините към общността. Регистрирането като домакин също е безплатно. Платформата каучсърфинг определено е предпочитана от туристите с ограничен бюджет, които искат да опознаят света без да прахосват пари за настаняване. Платформата airbnb предлага три типа ваканционни помещения - общи помещения, самостоятелни стаи или цели къщи или апартаменти. Очевидно, ако резервирате обща или самостоятелна стая, ще се срещнете с други туристи, както и с домакините, които ще живеят с вас в имота. Ако предпочитате цялостно уединение, резервирайте цяла къща или апартамент. При каучсърфинг, както подсказва името, ще пренощувате на дивана или на някакво импровизирано временно място за сън в дома на домакина. Тъй като това е безплатна схема за настаняване, няма самостоятелни помещения за резервиране, а домакинът почти сигурно ще бъде с вас. Понякога дори може да се срещнете с други гости, които са отседнали при същия хост. На airbnb, тъй като предварително сте платили за настаняването при потвърждението на резервацията, със сигурност знаете къде ще останете при пътуването, подобно на хотел. При потвърдена резервация си гарантирате по-малко непредвидено нарушаване на планове за пътуване. Предвид нулевите разходи, които имате за използването на каучсърфинг, вашият хост може да реши да отмени престоя ви поради непредвидени обстоятелства в последния момент. В края на краищата ще бъдете настанени безплатно в дома на домакина и не можете да ги обвинявате за такива инциденти. Затова тези, които искат да избегнат изненадите в последната минута, може да е по-добре да намерят място за настаняване в airbnb. Моделът не само че бързо добива популярност, ами стана една от емблемите на така наречената икономика на споделяне - да предоставиш за ползване нещо на някого, от което нямаш нужда. През последните две-три години лавинообразно се появяват нови видове на тази услуга благодарение на интернет. Хора дават под наем стаи, коли, лодки, техника. Логиката е проста - замислете се колко често ползвате бормашината си и дали, вместо да седи в килера, не може да ви носи от време на време малки суми, с които да се изплати. Или пък от обратната гледна точка - защо да си купувате такава, когато случайно ви се наложи да пробиете дупка и можете да вземете назаем срещу символична сума. Каучсърфинг (от англ. couch – диван) стартира като малък проект през 2004 г., подхранван от идеята, че хората навсякъде биха искали да споделят домовете си с непознати. Идеята за платформата се заражда през 2000 г., когато бъдещият основател на каучсърфинг Кейси Фентън решава да пътува до Исландия с евтин самолетен билет. Тъй като няма къде да нощува, той изпраща писма до 1500 студенти от Исландия с молба да отседне при тях. Отговарят му около 50 човека и в резултат на това се среща с няколко групи студенти, които искат да го разведат из Рейкявик. След завръщането си от ваканцията Фентън решава завинаги да избяга от услугите на масовия туризъм и за тази цел заедно с Дан Хофър, Себастиан ле Туан и Леонардо Силвейра основават каучсърфинг. Хотелиерският бранш води люта съдебна битка на няколко фронта и континента срещу платформите за настаняване. Основният довод на властите по света е, че краткосрочен наем през airbnb повишава изкуствено цените в големите градове и слага край на идеята за жилища на достъпни цени. Освен това платформите създават нелоялна конкуренция, защото хората, които предлагат своите имоти под наем чрез подобни сайтове не са длъжни да изпълняват същите изисквания като хотелите и техните собственици. През февруари министърът на туризма Николина Ангелкова обяви, че подема инициатива за нов европейски регламент. По думите ѝ те предлагат туристически услуги и трябва да бъдат регистрирани за това. Под прицела на евентуални регуалции влизат основно сайтове като като booking и airbnb, тъй като при липсата на заплащане платформи като каучсърфинг реално не изпълняват търговска дейност. Ангелкова излезе с предложение тези сайтове да бъдат принудени да позволяват промотирането само на лицензирани хотели. Това на практика изцяло би елиминирало предлагането на имоти през тази платформа от страна на частни лица.", "date": "2018.03.22", "title": "Airbnb или каучсърфинг - как да спестим от нощувки"}
{"url": "https://www.24chasa.bg/novini/article/6776443", "text": "Продължава обработката срещу заледяване, като работят 50 машини, а 80 са на стоянките, защото се очаква нов снеговалеж късно вечерта. Фирмите трябваше да предвидят всичко това и да се справят по-добре. Категорично няма да им бъде заплатено за обработката на сутрешния трафик. Това каза кметът на София Йорданка Фандъкова в пряко включване по  Тя допълни, че КАТ и СДВР са помогнали в ограничаването на движението там, където има нужда от обработка на пътя.", "date": "2018.03.22", "title": "Фандъкова: Няма да платим на фирмите за обработката на пътищата сутринта"}
{"url": "https://www.24chasa.bg/novini/article/6776453", "text": "Шофьорите да карат внимателно и със скорост, съобразена със зимните условия, и без резки маневри, апелират от Агенцията \"Пътна инфраструктура\" /АПИ/. Над 1000 машини почистват пътните настилки в районите със снеговалеж в момента. Работата на екипите не е спирала, но при продължаващи валежи е невъзможно пътищата да са почистени до асфалт, посочват в съобщение от агенцията. АПИ припомня, че поддържането на пътната инфраструктура е разделено на четири нива, регламентирани в наредба. В ниво \"А\" на поддържане са пътищата с интензивност на движението над 4000 моторни превозни средства на ден, каквито са магистралите и първокласните пътища, и направленията, свързващи съседни области. Допустимата дебелина на снежната покривка на платното при снеговалеж за ниво \"А\" е 3 см. Максималният срок за извършване на снегопочистващите дейности от момента на спиране на снеговалежа или от момента на констатиране на заледяването до постигане на изискванията за ниво \"А\" е 2 часа. В ниво \"Б\" са пътищата с трафик между 2000 и 4000 МПС на ден. Допустимата дебелина на снежната покривка на платното при снеговалеж е 5 см. Максималният срок за извършване на снегопочистващите дейности от момента на спиране на снеговалежа или от момента на констатиране на заледяването на пътищата до постигане на изискванията за ниво \"Б\" е 3 часа. В ниво \"В\" са пътищата с трафик между 500 и 2000 МПС на ден. Допустимата дебелина на снежната покривка на платното при снеговалеж е 7 см. Максималният срок за извършване на снегопочистващите дейности от момента на спиране на снеговалежа или от момента на констатиране на заледяването на пътищата до постигане на изискванията за ниво \"В\" е 5 часа. В ниво \"Г\" са пътищата с трафик по-малко от 500 МПС на ден. Допустимата дебелина на снежната покривка на платното при снеговалеж е 10 см. Максималният срок за извършване на снегопочистващите дейности от момента на спиране на снеговалежа или от момента на констатиране на заледяването на пътищата до постигане на изискванията за ниво \"Г\" е 8 часа.", "date": "2018.03.22", "title": "АПИ: Шофьорите да карат внимателно и съобразено със зимните условия"}
{"url": "https://www.24chasa.bg/novini/article/6776445", "text": "Борбата с корупцията трябва да има нулева толерантност, ако има нередности си има път. Това каза депутатът от ГЕРБ Димитър Главчев за БНТ. \"В НАП несъбираеми са 5,3 млрд. лева - това е за 18 години. Не искам да омаловажавам числата, но НАП обясниха за какво става въпрос. Подчертавам, че числата са 5,8 млрд. лева, от които несъбираеми са 5,3. Ако направим сравнение че са събрани 197 млрд започват спекулации с процента. Това са под 3% за същия период. Специалисти които следят тези процеси могат да обяснят за какво става въпрос\", каза още Главчев. \"Днес шефът на НАП съобщи анализите. Борбата с ДДС е проблем в цяла Европа. 150 млрд. евро изтичат в рамките на ЕС\", добави още той.", "date": "2018.03.22", "title": "Димитър Главчев: Борбата с ДДС е проблем в цяла Европа"}
{"url": "https://www.24chasa.bg/novini/article/6776459", "text": "Шестима души са приети в Спешното отделение на Университетската болница \"Канев\" в Русе от  . Това заявиха от пресцентъра на УМБАЛ \"Канев\". Сигнал за инцидента е подаден малко след 14.30 ч. в района на Две могили. При обилен снеговалеж и силен вятър е настъпило пътно произшествие между четири превозни средства - автомобил, джип, камион и пътнически автобус, който се е движел по направлението София-Силистра. Веднага на място са изпратени екипи на \"Спешна помощ\" и на полицията. От УМБАЛ \"Канев\" обясниха, че в Спешното отделение са приети общо шестима души, като трима от тях са пътували в автобуса. От пострадалите само жена - от лекия автомобил, е в по-тежко състояние. Тя е с гръдна и коремна травма и в момента я оперират. Изпълнителният директор на УМБАЛ д-р Иван Стоянов е в Спешното отделение и координира работата на екипите.", "date": "2018.03.22", "title": "Шестима са пострадали при тежката катастрофа на пътя Русе-Бяла (Снимки)"}
{"url": "https://www.24chasa.bg/novini/article/6776468", "text": "Снегът не ни е изненадал. Преминават доста мощни средиземноморски циклони, тази нощ също се очаква такъв. В момента всички магистрали са почистени, след половин час ще пуснем и тежкотоварното движение по пътя Русе-Бяла. Направихме проверка на инцидента там - поради несъобразена скорост на тира е станало това. Всеки водач на МПС трябва да се съобразява с пътните условия. Това каза председателят на АПИ Дончо Атанасов в предаването \"Още от деня\" по  Бих искал да съм ясен - българските пътища, които са 44 000 км, работят при много тежки метеорологични условия. Пътят работи ри една амплитуда от 70 градуса, това е единият проблем за получаването на дупки по пътищата. Оттам поради дългото неремонтиране на някои пътища при влизане на вода в пукнатини, буквално за минути или часове се появяват дупки, каза още той.  В Европа условията са други. В Англия няма замръзване на пътищата, ако има то е еднократно. Там, където в последните години сме направили нови пътища, там проблеми няма. Премиерът е гневен, аз също съм гневен. Не възможно, когато вали сняг, дупките да се запълват. В последните години правителството дава достатъчно пари, доколкото е възможно за поддържането на пътищата, допълни той.", "date": "2018.03.22", "title": "Дончо Атанасов, АПИ: Снегът не ни изненада, всички магистрали са почистени"}
{"url": "https://www.24chasa.bg/novini/article/6776529", "text": "Дванайсет души са арестувани за трафик на мигранти на Балканите при съвместна операция на Европол, мисията на ЕС в Косово ЕУЛЕКС и полициите и прокуратурите за организирана престъпност на Косово и Словения, предаде Танюг, цитирана от БТА. Европол съобщи, че вчера в Косово са били арестувани 8 трафиканти, а в Словения - четирима. Групата е транспортирала нелегални мигранти от Косово до Словения по така наречения балкански маршрут, използвайки най-различни начини за преминаване на границите. През миналата година групата е прекарвала средно по 300 мигранти месечно, сред които и малолетни. Трафикантите вземали от 2500 до 3000 евро на човек и всеки месец печелели около 900 000 евро от незаконната си дейност. При операцията са претърсени 12 къщи и са задържани 19 мобилни телефона, 4 пушки и фалшиви паспорти.", "date": "2018.03.22", "title": "Арестуваха 12 в Косово и Словения за трафик на мигранти"}
{"url": "https://www.24chasa.bg/novini/article/6776530", "text": "Английският съд реши, че проба от кръвта на атакувания с нервопаралитичен газ на територията на Великобритания бивш служител на руското ГРУ Сергей Скрипал ще бъде изпратена на Организацията за забрана на химическото оръжие, предава АФП. Съдия Дейвид Уилямс заяви, че лекарите имат право „да вземат кръвни проби за ОЗХО, както и копия от медицинските картони на жертвите“, преава Фокус. Великобритания обвинява Русия за нападението на Скрипал и на дъщеря му в град Солсбъри. В момента те са в кома в болницата в стабилно състояние.", "date": "2018.03.22", "title": "Дават проби от кръвта на Скрипал на ОЗХО"}
{"url": "https://www.24chasa.bg/novini/article/6776542", "text": "Бившият командир на босненските сърби Ратко Младич обжалва присъдата си за геноцид и военни престъпления, призовавайки съдиите от ООН да го оправдаят по всички обвинения, предава АФП. Младич бе осъден на доживотен затвор миналия ноември, включително и за клането в Сребреница. В подадените от него в съда на ООН молби се посочва, че „всички грешни констатации“ трябва да бъдат отменени. Прокуратурата също обжалва, призовавайки международния съд да признае Младич за виновен по обвинението за геноцид в редица босненски градове, по което той бе оправдан през ноември, предава Фокус.", "date": "2018.03.22", "title": "Ратко Младич обжалва доживотната си присъда"}
{"url": "https://www.24chasa.bg/novini/article/6776129", "text": "Европейските лидери ще осъдят твърдо \"незаконните действия\" на Турция в Егейско море и в Източното Средиземноморие, за да засвидетелстват солидарността си с Гърция и Кипър, съобщава АФП, като се позовава на проектодекларация от срещата на върха в Брюксел. Европейският съвет осъжда твърдо продължаването на незаконните действия на Турция в Източното Средиземноморие и в Егейско море и подчертава пълната си солидарност с Кипър и Гърция, се казва в проектодекларацията, предаде БТА. В текста се споменават по-специално напреженията между Анкара и Никозия във връзка с проучванията за газ в Средиземно море, източно от Кипър, и задържането на граждани от ЕС в Турция. Агенция Франс прес отбелязва, че осъждането на действията на Анкара, което се очаква да направят европейските лидери, ще предшества среща между ръководните представители на ЕС и турския президент Реджеп Тайип Ердоган, предвидена за 26 март във Варна. Асошиейтед прес допълва, че въпреки заплахите от Брюксел за отмяна на срещата, подготовката за нея продължава и изглежда, че Ердоган ще има разговори във Варна с председателя на Европейския съвет Доналд Туск, председателя на Европейската комисия Жан-Клод Юнкер и българския премиер Бойко Борисов. Тази вечер Гърция и Кипър са предвидили да повдигнат въпроса за сондажите за газ и за задържането на граждани от ЕС в Турция по време на срещата на върха в Брюксел. Република Кипър, която е член на ЕС, подписа през последните години договори за проучвания за въглеводороди в териториалните води източно от острова с големи компании като италианската компания ЕНИ, френската - Тотал и американската - ЕксънМобил. Но Анкара настоява за прекратяване на всякакви проучвания за газ от кипърските гърци, докато не бъде намерено решение на проблема с разделението на острова. Кипър е разделен от 1974 г., когато северната му част бе окупирана от Турция в отговор на националистически държавен преврат, целящ да присъедини острова към Гърция. Турски военен кораб блокира през февруари сондажен кораб на италианската компания ЕНИ край остров Кипър. Същия месец турски патрулен катер блъсна гръцки кораб близо до оспорвано необитаемо островче в източната част на Егейско море. Друг спорен проблем, засегнат в проектодекларацията на европейските лидери, е арестуването в Турция на двама гръцки войници, задържани, след като патрулирайки в района на гръцко-турската граница, са навлезли по грешка на турска територия. Декларацията на лидерите от ЕС за Турция се очаква да бъде одобрена тази вечер от държавните и правителствени ръководители на ЕС след работна вечеря в рамките на първия ден от срещата на върха.", "date": "2018.03.22", "title": "ЕС ще осъди \"незаконните действия\" на Турция в Егейско море"}
{"url": "https://www.24chasa.bg/novini/article/6776130", "text": "Всичките ми данни са качени в интернет, това е добре, защото хакерите могат да проверяват всякакви глупости, които се пишат за мен. Неслучайно всички говорим за киберсигурност, хакват ни непрекъснато по цял свят, колкото технологично се развива повече светът, толкова защитата на тази мрежа става по-трудна. Така премиерът Бойко Борисов коментира последните събития около кражба на личните данни в фейсбук. \"Аз съм си поставил една единствена цел - продължаване на споразумението с Турция за мигрантите\". Това каза Борисов след среща с председателя на Европейския съвет Доналд Туск в Брюксел. Борисов припомни, че само преди няколко месеца в Харманли и Овча купел бяха бунтовете палежа, боя, знамената, националистите. Според него това може да се възобнови и в хиляди пъти по-големи размери. Тази алтернатива не ми харесва и затова с Туск и Юнкер ще направим всичко възможно да не се стига до там. Срещата 16-17 май е в София, така че няма какво да ни тревожи, другата тема ще е Русия- Великобритания, съобщи Борисов.  Аз не мисля, че имаше човек в света, който да се съмнява, че Путин ще спечели изборите. Има един много опасен факт, който изисква цялата гилдия, която може да разследва подобни престъпления като това със руския шпионин Скрипал, да се заеме с това. Факт е, че имаш терористичен акт, забранен с конвенции и с какво ли не - боен отровен газ във Великобритания, коментира Борисов.  Безпорен е фактът, че извършителите и преди всичко поръчителите, трябва да бъдат разкрити, защото щом във Великобритания могат да пуснат такъв газ, могат и в Брюксел да го направят. С оръжие, което всички сме отрекли и то във Великобритания - това престъпление трябва да е в прожектора на цялата демократична и световна общественост, защото не се ли намерят поръчителите, всички ще живеем в страх и могат да загинат хиляди. Аз мисля, че да давам акъл на Русия и Великобритания, би било нескромно, за мене е важно да се разкрият поръчителите, защото те могат да поръчат навсякъде всичко, каза Борисов.  Относно визитата на Ердоган в понеделник премиерът каза, че подготовката за срещата върви с пълна сила, сега Туск му казал кога ще кацне да го посрещне.   Моето лично мнение е, че ние сме и политически, не само стратегически съюзници в тази ситуация. Пратих съобщение до Ердоган във връзка с двамата гръцки граничари., съобщи Борисов. Граничарите са заподозрени в шпионска дейност.", "date": "2018.03.22", "title": "Борисов: Добре е, че всичките ми данни са качени в интернет (Видео)"}
{"url": "https://www.24chasa.bg/novini/article/6776142", "text": "Пернишкият окръжен съд наложи мярка за неотклонение задържане под стража на 34-годишната Лилия Георгиева, обвинена в убийството на майка си Елка Стоянова. Пред съда младата жена изказа съжаление за стореното и заяви, че майка й никога не е давала повод да й посегне. Лилия Георгиева е направила самопризнания пред разследващите. Тя не е могла да обясни защо е убила майка си, предаде БТА. Жертвата - 57-годишната Елка Стоянова бе намерена мъртва сутринта на 19 март в дома си в пернишкия квартал \"Твърди ливади\". Жената била прободена смъртоносно с нож от дъщеря си. Стоянова е работила като санитарка в столична болница и живеела заедно с двете си деца. Сутринта синът й отишъл на работа. За смъртта на майка си научил, след като сестра му се обадила по телефона.", "date": "2018.03.22", "title": "Дъщерята, убила майка си в Перник, остава в ареста"}
{"url": "https://www.24chasa.bg/novini/article/6776149", "text": "Македонският президент Георге Иванов още не е подписал закона за употреба на езиците, според който албанският става втори официален език в страната, предаде Танюг, цитирана от БТА. Законът бе приет за втори път в парламента на 14 март, а срокът за подписването на указа за обнародване на закона от страна на президента е осем дни след гласуването му. Според информационния портал Журнал по всяка вероятност президентът няма да подпише указа, а председателят на парламента Талат Джафери твърди, че законът може да бъде публикуван в Държавен вестник и без подписа на държавния глава. В редакцията на Държавен вестник казват, че още не са получили от парламента искане за обнародване на закона за употреба на езиците, а от парламента отказват да съобщят дали и кога имат намерение да го изпратят за публикуване. Законът за употреба на езиците бе приет през януари тази година, но Иванов отказа да го подпише и той бе върнат отново в парламента. Опозиционната партия ВМРО-ДПМНЕ представи междувременно 36 000 поправки в закона. На 14 март обаче парламентът прие закона, без да обсъди поправките, и предизвика голямо недоволство сред опозицията. Президентът Георге Иванов отказа за втори път да го подпише, въпреки че според македонската конституция държавният глава не може да наложи вето на закон, одобрен два пъти от парламента. Законът може да влезе в сила само след публикуването му в Държавен вестник.", "date": "2018.03.22", "title": "Георге Иванов още не е подписал закона за албанския език като официален, срокът изтича днес"}
{"url": "https://www.24chasa.bg/novini/article/6776141", "text": "Пламен Георгиев, който е председател на Комисията за борба с корупцията и отнемане на незаконно придобитото имущество (КПКОНПИ) внесе в парламента предложенията си за зам.-председател и трима членове на институцията. За зам.-председател е предложен Антон Славчев, който в момента е директор на дирекция „Противодействие на корупцията“ в комисията. Той е магистър по право от Юридическия факултет на Великотърновския университет. Работил е в ДАНС до вливането в КПКОНПИ на специализираната дирекция, която той оглавява. Има 22 години стаж в структурите на МВР и ДАНС. За членове са предложени Антоанета Цонкова, Силвия Къдрева и г-н Пламен Йоцов.  Антоанета Цонкова в момента е член на КПКОНПИ. Тя е магистър по право от Юридическия факултет на Софийския университет с над 18 години юридически стаж. Съществена част от опита й е на експертни и ръководни длъжности в комисията. Силвия Къдрева е директор на дирекция „Публичен регистър“ в КПКОНПИ. Тя има магистърска степен от Философския факултет на Софийския университет и 19-годишен стаж в Сметната палата, от които 12 в публичния регистър като експерт и директор. Пламен Йоцов е магистър по изчислителна техника от Висшето военно училище в Шумен. Има 20 години стаж в МВР и ДАНС основно в борбата с организираната престъпност. Съгласно приетите от Народното събрание на 21 март 2018 г процедурни правила, в 7-дневен срок всеки от номинираните трябва да представи в парламентарната Комисия за борба с корупцията, конфликт на интереси и парламентарна етика писмена концепция за работата си, както и декларации за несъвместимост, за имущество и интереси. Кандидатите подлежат и на проверка по Закона за достъп и разкриване на документите и за обявяване на принадлежност на български граждани към Държавна сигурност и разузнавателните служби на българската  армия.", "date": "2018.03.22", "title": "Шефът на \"Антикорупция\" предложи екипа си"}
{"url": "https://www.24chasa.bg/novini/article/6776157", "text": "Трима турски войници са били убити днес при експлозия на самоделно взривно устройство по време на операции по разминиране в сирийския анклав Африн /Северна Сирия/, съобщава АФП, като се позовава на турския премиер Бинали Йълдъръм, предава БТА. Днес ние имаме трима мъченици, те загинаха при операции по отстраняване на самоделни бомби, заяви премиерът Йълдъръм в изявление, излъчено по телевизията. В съобщение на армията се посочва още, че трима турски войници са ранени. Град Африн - крепост на кюрдските милиции Сили за защита на народа, бе превзет в неделя от турските сили и от подкрепяните от Анкара бойци на Свободната сирийска армия /ССА/. Турция предприе на 20 януари операцията \"Маслинова клонка\" в района на Африн, насочена срещу сирийските кюрдски милиции Сили за защита на народа /СЗН/ и Партията на демократичния съюз, които Анкара смята за терористични организации, свързани с нелегалната Кюрдска работническа партия /ПКК/.", "date": "2018.03.22", "title": "Трима турски войници са били убити в Африн при експлозия на самоделно взривно устройство"}
{"url": "https://www.24chasa.bg/novini/article/6776183", "text": "Река Средецка преля и навлезе в частни дворове в с. Дебелт, а местните не мигнаха цяла вечер да не ги залее. Някои предвидливо бяха качили дрехи и покъщнина на горните етажи или над гардероби, за да ги спасят, ако водата навлезе в домовете им. За всеки случай общината беше приготвила да раздаде 100 чувала с пясък за най-застрашените къщи, а край пътя Средец-Бургас бяха направени насипи, за да не го залее водата и да откъсне града от областния център. Край него нивите вече са заляти. Цяла вечер не сме спали, чакахме само сигнал за евакуация, да хукнем навън, коментираха стресирани жители на Дебелт, които помнят кошмара от голямото наводнение през 2015 г. До евакуация обаче не се стигнало, след като реката започнала да се връща в коритото си. Имало само една наводнена къща, която била необитаема. Няма опасност за хората, водата е далеч от селото, каза областният управител Вълчо Чолаков след като инспектира района намясто. Пречината за прелялата р. Средецка е скъсана дига, за която \"Напоителни системи\" е обявила процедура за избор на фирма изпълнител за възстановяването й.", "date": "2018.03.22", "title": "Дебелт се размина с евакуация, но качва покъщнина нависоко"}
{"url": "https://www.24chasa.bg/novini/article/6776180", "text": "Мъж пострада, след като скочи от балкон в холандския парламент, завързан за парапета, съобщиха полицията и местни медии, цитирани от Ройтерс.  Мъжът е оцелял и е приет за лечение, заяви полицията. Холандското издание \"Телеграф\" цитира очевидци, по думите на които мъжът първо крачел в превъзбудено състояние, след което завързал нещо за парапета и скочил. Вестникът посочва, че той в продължение на няколко седмици бил лагерувал пред парламента в подкрепа на легализирането на хашиша и марихуаната. В Холандия канабисът на практика е незаконен, но е широкодостъпен и полицията не преследва притежателите и разпространителите на малки количества, предаде БТА.  Порталът Nu.nl цитира служител на парламента, който заявява, че мъжът опитал да се обеси. На кадри от камера в пленарната зала на парламента се вижда как депутатите реагират с шок, след като се чува силен трясък и заседанието бива прекратено. На снимки в социалните мрежи се вижда как мъжът получава първа помощ на една от депутатските банки и след това бива изнесен от парламента на носилка.", "date": "2018.03.22", "title": "Мъж скочи от балкон на холандския парламент при опит за самоубийство"}
{"url": "https://www.24chasa.bg/novini/article/6776187", "text": "1. Метеорологична обстановка: Температурите са в интервала от – 7° до + 8°. 2. Обстановка /състояние/ по РПМ: 2.1. Проходи: - „Айтоски“– отворен за всички МПС; - „Печинско“ – отворен за всички МПС; - „Предел“ – отворен за всички МПС; - „Рожен“ – отворен за всички МПС; -„Републиката“ – забранен за МПС над 12 т само в посока Гурково-Велико Търново – Русе. - „Обзорски“ – отворен за всички МПС; - „Ришки“ – отворен за всички МПС; 2.1.2. Временни ограничения: - „Котленски” – забранен за МПС над 12 т; - „Твърдишки” – забранен за МПС над 10 т; - „Троянски” – забранен за МПС над 12 т; - „Превала“ – забранен за МПС над 12 т; -„Републиката“ – забранен за МПС над 12 т, само в посока Гурково-Велико Търново – Русе. 2.1.3. Целогодишни ограничения за движение по проходите: - „Върбишки” - затворен за всички МПС; - „Златишки” - затворен за всички МПС; - „Дюлински“ – забранен за МПС над 3,5 т; - „Вратник” - забранен за МПС над 10 т; - „Пампорово” - забранен за МПС над 3,5 т; - „Петрохан” - забранен за МПС над 12 т; - „Шипка” - забранено е движението на МПС, предназначени за превоз на товари с технически допустима максимална маса над 12 тона от категория N3, както и тегленето на ремаркета и полуремаркета с технически допустима максимална маса над 10 тона от категория О4. 2.2. Автомагистрали: - А1 „Тракия“: няма ограничения. - А2 „Хемус“: няма ограничения. - А3 „Струма“: няма ограничения. - А4 „Марица“: няма ограничения. - А5 „Черно море“: няма ограничения. - А6 „Люлин“: Област София: Временно движението по АМ \"Люлин\" в посока София е ограничено за всички МПС поради изтичане на кална маса и опасност от срутване на скална маса на пътното платно. Ограничението е от втори тунел \"Люлин\" до първи тунел \"Мало Бучино\" където движението на всички МПС се осъществява двупосочно в платното посока София – Перник. Алтернативни маршрути: - за автомобили до 12 тона по път I-1 от пътен възел Драгичево – Владая – София и обратно. - само за леки автомобили по път 1801 Перник – Мало Бучино – Суходол и обратно. Срок до 04.04.2018 г.; Движението по АМ „Люлин“ в тунел „Мало Бучино“ посока София се осъществява в една лента поради активизирало се свлачище в аварийната лента след тунела. Ограничена е активната лента, като движението се извършва в изпреварващата лента. Срок до 26.03.2018 г. 2.3. Временни ограничения в движението на МПС по първокласната пътна мрежа: - път I-1 /Е79/ Граница Румъния-Видин-Монтана-Враца-София-Благоевград-Кулата-граница Гърция: Област Видин: Ограничено е движението за МПС над 12 т по път I-1 Видин – Монтана в посока Монтана поради силни снегонавявания. Без ограничение е движението в посока Видин. Обходен маршрут в посока Монтана: път II-11 Дунавци - Арчар – път III-112 Добри дол – Тополовец - път III-114 Тополовец – Ружинци. /ограничението е въведено в 07:00 ч. на 22.03.2018 г/, - път І-2 Граница Румъния-Русе-Цар Калоян-Разград-Шумен-Девня-Варна: ОПУ Русе - Разград и Шумен: Ограничава се движението на автомобили над 12 т. по Русе – Шумен поради силен снеговалеж и снегопочистване. - път І-5 Русе-В.Търново-Шипка-Стара Загора-Хасково-Кърджали-Маказа-граница Гърция: област Русе: Временно е ограничено движението на МПС над 12 тона по път I-5 Русе - Бяла поради силен снеговалеж, снегонавявания и снегопочистване; Ограничено е движението по път I -5 Русе- Бяла на км 32+600 разклон за Две Могили поради ПТП. Обходен маршрут: Две могили - Батишница Временно е ограничено движението на тежкотоварни МПС над 12 тона по път I-5 само в посока към Русе в участъка от Хасково до Русе поради ограничение на територията на Област Русе. По същата причина е ограничено и движението на МПС над 12 тона през прохода на Републиката само в посока Русе. - път І-7 Граница Румъния-Силистра-Дулово-Преслав-Върбишки проход-Петолъчката-Елхово-Лесово-граница Турция: ОПУ Шумен и Силистра: Временно е ограничено движението на МПС над 12 тона по път Шумен – Силистра. 2.4. Други въведени извънредни временни ограничения на движението: ОПУ Разград: Ограничава се движението на автомобили над 12 т по път II-49 Разград - Търговище. ОПУ Пазарджик: Път III-842: Движението по път по път III-842 Юндола – Белово е ограничено за МПС над 12 т. с ремаркета и полуремаркета, поради снегопочистване и обилен снеговалеж. Обходен маршрут: Белово-Варвара-Велинград-Юндола. ОПУ-Перник: Път ІІ-63: Движението по път ІІ-63 Брезник – Трън в участъка преди влизането в гр. Трън от км 46+300 до км 46+350 се осъществява в една лента поради пропадане на част от банкета. Движението е регулирано с пътни знаци. Срок до 30.04.2018 г. ОПУ Русе: Ограничава се движението на автомобили над 12 тона по път II-51 Бяла - Попово поради силен снеговалеж и снегопочистване. ОПУ Сливен: Ограничава се движението за автомобили над 12 тона по път II-55 Нова Загора - Гурково Движението по път ІІ-48 Омуртаг – Котел – Мокрен в участъка Тича – Котел при с. Тича на км 24+500 до км 25+500 се осъществява в едната лента, поради срутване на земни маси. Срок до 31.03.2018 г. ОПУ Стара Загора: Ограничава се движението за автомобили над 12 тона по път II-55 Нова Загора - Гурково. ОПУ Смолян: - Временно движението по път ІІ-86 гр. Смолян – с. Средногорци при км 109+450 при разклона за с. Тикале е ограничено за всички МПС поради срутване на скална маса на пътното платно. Обходен маршрут: Смолян – Чокманово – Смилян – Рудозем – Средногорци и обратно. Срок до 26.03.2018 г.; ОПУ Търговище: - Движението по път III-4009 Лиляк – Пресиян от км 7+484 до км 15+230 е ограничено за МПС над 5 т поради свлачище в района на с. Александрово. Участъкът е сигнализиран с пътни знаци. Срок до 30.04.2018 г - Движението по път III-4082 Свободица – Банковец от км 6+485 до км 9+700 е ограничено за всички МПС поради пропадане на водосток. път II-49: Ограничава се движението на автомобили над 12 т. по път II-49 Разград - Търговище.", "date": "2018.03.22", "title": "Вижте обстановката по пътищата към 16 часа"}
{"url": "https://www.24chasa.bg/novini/article/6776211", "text": "Турските власти са открили военни планове на карта за памет на мобилния телефон на един от  , съобщава електронното издание Protothema, като се позовава на материали на турската държавната агенция Anadolu Agency и вестник Hurriyet, предава \"Фокус\". По данни на турските медии продължава прегледът на телефоните на двамата гръцки войници, които към настоящия момент се намират в Одрин. Други подробности не се съобщават.", "date": "2018.03.22", "title": "Откриха военни планове в телефона на единия от задържаните гръцки военни в Турция"}
{"url": "https://www.24chasa.bg/novini/article/6776227", "text": "Несъбраните вземания за периода 2000 - 2017 г. от ДДС по ревизионни актове са в размер на 5,8 млрд. лв. Това съобщиха от пресцентъра на НАП във връзка със събираемостта на ДДС. За последните 10 години приходите на НАП растат с 50% по-бързо от колкото нараства БВП. Над 93% от нововъзникващия дълг се събира в рамките на годината, има сериозно и видимо подобрение и на доброволното плащане на данъци, и на принудителното събиране. Несъбраните вземания за периода 2000- 2017 г. от ДДС по ревизионни актове са в размер на 5,8 млрд. лв., като 5,4 млрд. лв. от тях са определени като несъбираеми. В същото време несъбраният ДДС по ревизионни актове през 2017 г. е 4 пъти по-малко, спрямо 2011 г. ДДС злоупотребите са общ проблем в Европа, годишните загуби се оценяват на 150 млрд. евро в рамките на Съюза. ЕК обмисля сериозни промени в ДДС законодателството, защото в настоящия си вид самият ДДС като механизъм е силно уязвим за измами.", "date": "2018.03.22", "title": "НАП: Несъбраните вземания от 2000 до 2017 г. от ДДС са за 5,8 млрд. лв."}
{"url": "https://www.24chasa.bg/novini/article/6776245", "text": "Нови над 109 млн. евро ще бъдат инвестирани по Програма \"Интеррег V -A Румъния - България 2014-2020 г.\" в пограничния регион между двете страни. Това е станало известно по време на десетото заседание на Комитета за наблюдение на европейската трансгранична програма във Велико Търново, съобщиха от Министерството на регионалното развитие и благоустройството. То е било съпредседателсвано от заместник-министъра на регионалното развитие и благоустройството Деница Николова. На заседанието са били одобрени общо 74 нови проекти между партньори от двете страни в рамките на третата покана за проектни предложения. Деница Николова е отбелязала, че сред одобрените проекти има два на Агенция \"Пътна инфраструктура\" и се отнасят до рехабилитация на важни пътни отсечки в Северна и Северозападна България, което е от изключително значение за свързаността. Близо 4 млн. евро ще бъдат вложени в рехабилитация на около 10 км от третокласния път Гулянци - Долна Митрополия на територията на област Плевен. Вторият проект е за близо 3 млн. евро и предвижда модернизация на 7,7-километров участък от пътя Костинброд-Берковица-Монтана, с което ще се осигури и достъп на град Берковица до транспортен коридор IV. Сред одобрените проекти е и \"Усъвършенстване на съвместните действия за реагиране при аварийни ситуации\" на Главна дирекция \"Пожарна безопасност и защита на населението\", който ще се финансира с над 1 млн. евро. С над 3 млн. евро ИА \"Морска администрация\" ще създаде Аварийни спасителни центрове в Русе, Лом и Турну Мъгуреле с цел превенция и преодоляване на бедствия във връзка с навигацията по Дунав.", "date": "2018.03.22", "title": "Нови 109 млн. евро ще бъдат инвестирани в пограничния регион между България и Румъния"}
{"url": "https://www.24chasa.bg/novini/article/6776241", "text": "Украинският парламент - Върховната Рада - свали имунитета на депутатката Надя Савченко - бивш военен пилот, която стана национална героиня, след като прекара месеци в руски затвор, предаде Асошиейтед прес. Тя бе обвинена в заговор за военен преврат. В реч пред депутатите днес генералният прокурор на Украйна Юрий Луценко каза, че Савченко крояла заговор за нападение срещу парламента с ръчни гранати и автоматични оръжия. Според Луценко тя действала в тайно споразумение с проруските бунтовници в Източна Украйна за организиране на \"терористичен преврат в интерес на враговете на Украйна\". Той представи тайно записани разговори, в които Савченко говори за контрабандно внасяне на оръжия от Изток, предава БТА. Савченко, след като бе помилвана от руския президент Владимир Путин, се върна в Украйна и бе избрана в парламента. Тя каза пред депутатите, че е знаела, че разговорите й се записват и е говорила за такива атаки, описвайки \"сюрреалистична политическа провокация, за да осмее правителството\", което според нея е предало надеждите на хората. Тя бе задържана в сградата на парламента днес веднага след като имунитетът й бе свален, в изпълнение на искането на Луценко да бъде арестувана.", "date": "2018.03.22", "title": "Украинската депутатка Савченко бе арестувана, след като парламентът свали имунитета й"}
{"url": "https://www.24chasa.bg/novini/article/6776242", "text": "Съд в Южна Германия осъди на доживотен затвор млад кандидат за убежище, признал, че е изнасилил и убил 19-годишна студентка през 2016 г., предаде ДПА. Съдът постанови възможно най-тежката присъда срещу кандидата за убежище Хусейн К. Съдът също така прие, че са налице утежняващи вината обстоятелства и разпореди мъжът да бъде превантивно задържан, което прави евентуална пробация почти невъзможна, предаде БТА. След като присъдата беше прочетена, присъстващите в залата представители на обществеността започнаха да ръкопляскат. През 2016 г. жертвата, Мария Л. се удави край брега на река Драйзам в югозападния университетски град Фрайбург, в плитката част на водите й. Заподозреният Хусейн К. призна, че е изпил голямо количество алкохол и е пушил неразрешени субстанции, след което свалил Мария Л. от велосипеда й, изнасилил я, душил я с нейния шал и я хвърлил в реката. \"Знаел е, че е все още жива, когато я е оставил в Драйзам - че ще се удави, че няма как да не се удави\", заяви председателят на съдийския състав Катрин Шенк. Мъжът, за когото се предполага, че е от Афганистан, първоначално твърдял, че е на 17 години, но после заяви, че е излъгал. Няколко експертизи определиха, че към момента на престъплението възрастта му е била поне 22 години. Решението подлежи на обжалване. След ареста на Хусейн К. се разбра, че при бягството си от Афганистан едва не е убил 20-годишна жена в Гърция. Бил арестуван, но по-късно го освободили.", "date": "2018.03.22", "title": "Доживотен затвор за мигрант, убил студентка в Германия"}
{"url": "https://www.24chasa.bg/novini/article/6776262", "text": "Българската академия на науките присъди почетното звание \"Доктор хонорис кауза\" на проф. Ерик Вердин, президент на Бък институт за изследване на стареенето в САЩ. Званието се присъжда за изключителните му научни постижения в областта на биомедицината, съобщи пресцентърът на БАН. За мен е изключителна чест и отговорност да получа това звание, е казал проф. Вердин и е допълнил, че се надява сътрудничеството между Българската академия на науките и Бък институт да се задълбочи. След церемонията в Големия салон на БАН проф. Ерик Вердин е изнесъл академична лекция за връзката между храненето и процесите на стареене в човешкия организъм. Той е представил последните изследвания на учените от Бък институт за факторите, които оказват влияние върху продължителността на живота. Основна цел на американските изследователи е да увеличат броя на годините, в които човешкият организъм да остане незасегнат от болести - като сърдечно-съдови заболявания и сърдечен удар, някои видове рак, Алцхаймер и Паркинсон, артрит, диабет, е обяснил проф. Вердин. Според него задълбочените изследвания на процесите на стареенето ще доведат до новости в медицината.", "date": "2018.03.22", "title": "БАН присъди почетното звание \"Доктор\nхонорис кауза\" на проф. Ерик Вердин, изследващ процесите на стареенето"}
{"url": "https://www.24chasa.bg/novini/article/6776259", "text": "Арестуваният днес главен заподозрян за атаката в Газа срещу кортежа на палестинския премиер Рами Хамдала е издъхнал в болница от раните, получени при престрелката с полицията при задържането му. Това заяви пред телевизионния канал \"Ал Арабия\" представител на силите за сигурност на палестинското движение Хамас, цитиран от ТАСС. \"Главният заподозрян за покушението срещу палестинския премиер Анас Абу Хуса е мъртъв\", заяви представителят на движението. По-рано беше съобщено, че раненият с опасност за живота Абу Хуса е бил откаран в болница в Газа. Оказа се, че той е бил ранен при операция за арест недалеч от населения пункт Нусейрат в ивицата Газа, предаде БТА. При престрелката загинали двама полицаи, а двама съучастници на Абу Хуса били задържани от силите за сигурност. Веднага след покушението палестинският президент Махмуд Абас обяви, че отговорност за взрива носи Хамас. Според Абас атаката срещу кортежа е имала за цел да подкопае палестинското единство.", "date": "2018.03.22", "title": "Арестуван за атаката срещу палестинския премиер в Газа почина от раните си"}
{"url": "https://www.24chasa.bg/novini/article/6775759", "text": "Ограничава се движението на автомобили над 12 т по път I-2 Разград – Шумен заради силен снеговалеж и снегопочистване, съобщиха от пресцентъра на АПИ. Временно е ограничено движението на товарни автомобили над 12 тона по път II-73 Шумен - Карнобат /проход \"Ришки\"/ поради силен снеговалеж, снегонавявания и снегопочистване. Отпада ограничението товарните автомобили над 12 тона да се движат задължително с вериги по път I-6 6 Златица - София /проход \"Гълъбец\"/. Ограничено движението за МПС над 12 тона по път 1-4 Ловеч – Търговище, поради силен снеговалеж и снегопочистване в прохода Боаза на територията на Търговище. Ограничението е само в посока от Варна към Търговище и от Ловеч към Търговище Движението на автомобили над 12 тона е временно ограничено по път II-49 Разград - Търговище. Временно е ограничено движението на тежкотоварни МПС над 12 тона по път I-5 само в посока Русе в участъка от Хасково до Русе и през прохода на Републиката в посока Русе, поради ограничение на територията на Област Русе. Ограничава се движението на автомобили над 12 тона по път II-51 Бяла - Попово, поради силен снеговалеж и снегопочистване.?", "date": "2018.03.22", "title": "Ограничено е движението на камиони над 12 т по пътя Разград - Шумен заради снега"}
{"url": "https://www.24chasa.bg/novini/article/6775751", "text": "Нивото на река Дунав в българския участък е повишено, но е в нормални за сезона граници, заявиха от Агенцията за проучване и поддържане на плавателния път в Русе. Оттам уверяват, че ежечасно се следят показателите на 9-те хидрометрични станции по Дунав. През следващите дни се очаква леко повишения на водните нива, но реална опасност от наводнение няма, успокояват от АППД. Предприети са всички превантивни действия за недопускане на потенциален риск от заливане. Актуална информация за речните нива може да бъде намерена на официалния сайт на Изпълнителна агенция „Проучване и поддържане на р. Дунав“: http://www.appd-bg.org. Най-висок е водният стоеж 788 см на км 743, 30 край Лом, където повишението на нивото е с 19 см. 761 см е нивото при Видин, 670 см пр Русе и Никопол. Дунав трябва да вдигне водния стълб с още повече от два метра, за да застраши площите край реката.", "date": "2018.03.22", "title": "Няма опасност от преливане на Дунав в българския участък"}
{"url": "https://www.24chasa.bg/novini/article/6775778", "text": "Психологът, който е в центъра на скандала със злоупотреба с личните данни на милиони потребители на Фейсбук, е работил с руски учени върху изследване на опасните личностни характеристики. Александър Коган е бил консултант на екип от Санктпетербургския държавен университет, който проучвал дали психопатията, нарцисизмът и макиавелизмът - наричани от психолозите \"мрачна триада\" - са свързани с агресивно поведение в интернет, казва Янина Ледовая, старши преподавател във факултета по психология към университета. \"Искахме да открием тролове, за да подобрим по някакъв начин живота на хората, страдащи от тролове\", каза Ледовая пред Ройтерс, цитирана от БТА. Преподавателят в британския Кембриджки университет Коган - известен и с фамилното Спектър, което избрали двамата със съпругата му - бе подложен на критики заради това, че е предоставил на консултантската компания \"Кембридж аналитика\" данните, събрани чрез личностна анкета във Фейсбук. Анкетата е била сред неколкостотин хиляди души, но приложението, с което е била осъществена, е събирало подробности за техните \"приятели\" в социалната мрежа без тяхното знание или съгласие. Тези данни били използвани за създаване на насочена дигитална рекламна кампания в подкрепа на кандидатурата на Доналд Тръмп за президент на САЩ, призна изпълнителният директор на \"Кембридж аналитика\" Александър Никс пред репортер под прикритие на британския Четвърти канал (Channel Four News). Във вторник Никс бе временно отстранен от поста си на фона на разрастващия се скандал за това как данните са попаднали в ръцете на неговата компания в нарушение на правилата на Фейсбук. Сагата свали с 50 милиарда долара пазарната цена на социалната мрежа. Коган не отговори на изпратено му по имейл искане да коментира работата си в Санкт Петербург, но в сряда каза пред Би Би Си, че е станал изкупителна жертва на Фейсбук и \"Кембридж аналитика\". Тази компания не е свързана с университета. Ледовая разказа, че в периода 2015 - 2017 г. Коган е съветвал санктпетербургския екип по проекта, финансиран от университета. Той пристигал рядко на място и предимно действал от чужбина. Екипът изготвил приложение към Фейсбук чрез анкета с 61 въпроса към рускоезични потребители, целяща да определи до каква степен у тях има прояви на \"мрачната триада\". Приложението събирало отговорите, както и публични данни за респондентите, след като получило тяхното съгласие. Отделно от това изследователите анализирали текстовете в публичните постове на потребителите във Фейсбук. Ледовая каза, че събраните данни не са били предоставяни никому извън петчленния екип, нито са били споделяни с Коган. \"Нямаме право да споделяме с никого данните за тези около 10 хиляди човека. Това е въпрос на етика и ние се придържаме към нея\", каза тя. Проучването на личностни качества, смятани за зловредни, ни връща най-малкото към Зигмунд Фройд - виенския психиатър, който пръв идентифицира нарцисизма, тоест прекомерната самовлюбеност. Макиавелизмът, назован по името на италианския писател и дипломат от ерата на Ренесанса, представлява манипулативно поведение, а психопатията се изразява в липса на съпричастност. Ледовая каза, че една от целите на проекта е била да установи душевното здраве на респондентите и ако се налага, да предложи безплатни съвети. Санктпетербурската връзка на Коган излезе наяве, когато отношенията между Москва и Запада стигнаха до нови ниски равнища. Американският гражданин Коган е роден в Молдова, но се е преселил в САЩ още като дете, съобщи британският вестник \"Гардиън\". В САЩ специалният прокурор Робърт Мълър предяви обвинения към 13 физически и 3 юридически лица в Русия за съучастие в престъпен и шпионски заговор за намеса в президентската кампания в САЩ. Една от линиите на разследването на Мълър е предполагаемо използване на целенасочени призиви във Фейсбук, отправяни от руски групи, сред които работещата в Санкт Петербург \"Агенция за интернет изследвания\". Изследователският екип от Санктпетербургския университет няма нищо общо с \"Агенцията за интернет изследвания\", каза Ледовая. \"Познавам много добре хората, участвали в този проект. Те са последните хора, за които мога да си представя, че са замесени в такива действия\", каза Владимир Волхонски, който е работил до 2011 г. във факултета по психология. Кембриджкият университет каза, че Коган добросъвестно е взел разрешение от ръководителя на катедрата по психология да работи със Санкт Петербург. \"Изясни се, че тази работа и всички съпътстващи я субсидии ще бъдат от частно естество, отделно от работата му в университета\", се казва в изявлението. ", "date": "2018.03.22", "title": "Ученият, замесен в скандала около Фейсбук, работил с руски учени"}
{"url": "https://www.24chasa.bg/novini/article/6775827", "text": "ЦРУ прави  , като страни, в които е имало или има военни действия, се намират след нас в тази класация. Афганистан е на десето място, а Украйна на пето място. През последния четвърт век се промениха всички условия, от които зависи здравето и възпроизводството на населението в България. Това подчерта пред  проф. Трендафил Митев, преподавател по политология в УНСС. \"С какво се храни българският народ? Катастрофата на българското земеделие доведе до това, че изчезна онзи хубав розов домат, изчезнаха хубавите краставици, изчезнаха хубавите плодове, изчезна всичко онова, което беше здрава българска народна храна. През последния четвърт век ние консумираме преди всичко зеленчуци и плодове от Турция, от Гърция, а само преди три дена гръцкото правителство забрани тотално вноса от Турция на каквито и да е било плодове, зеленчуци и ядки, тъй като там се използват пестициди, които са отровни. Нашето население се храни с плодове и зеленчуци, без да познаваме с каква химия се обработват те. Освен това България се превърна в гробницата на старите автомобили в Европа. Въздухът се отрови. Вече втора година се правят някакви усилия, за да се промени и контролира този процес, но очевидно и това трудно се отдава\", коментира той. Очевидно демографската политика на България не е това, което трябва да бъде, добави още проф. Трендафил Митев. \"Не се стимулира раждаемостта достатъчно. Не се осигуряват онези финансови разходи, които са необходими на едно младо семейство, за да отглежда деца, за да може съотношението да бъде в полза на живите, на активните, на младите, които дават прираст във всяко едно отношение\", смята професорът/", "date": "2018.03.22", "title": "Изследване на ЦРУ: Смъртността в България е като при война"}
{"url": "https://www.24chasa.bg/novini/article/6775925", "text": "Софийскията апелативен съд остави за постоянно в ареста трима от обвиняемите за  , съобщиха от пресцентъра на съда, цитирани от БТА. Съдът не е уважил молбите на И. Янински, Р. Цветков, Ю. Цанев да измени мерките им. На четвъртия обвиняем Пл. Попов обаче тя е променена в парична гаранция в размер на 5000 лв. Четиримата са обвинени за унищожаване и отнемане на чужди вещи. Случаят е от 2 март, когато беше взривен банкомат в столицата, а намиращата се в него сума открадната. Обвиняемите са многократно осъждани, като Попов е реабилитиран по право. Видно от справката от Интерпол е, че Цанев е обявен за международно издирване през 2013 г.", "date": "2018.03.22", "title": "Трима заловени за взривения банкомат на бул. \"Рожен\" в София остават в ареста"}
{"url": "https://www.24chasa.bg/novini/article/6775924", "text": "Обичайният за началото на пролетта сняг с жълто-кафяви нюанси с пясъчни частици от Сахара валя през последното денонощие в района на Рожен, информират от Националната астрономическа обсерватория. Оцветеният валеж вече е покрит от чист бял сняг по-късно деня. От НАО- Рожен коментират, че това е обичайно явление за региона през пролетния сезон, като предполагаемо влияние на средиземноморски циклон. Следи от дъжд и сняг с жълто-кафяви песъчинки се виждат и по автомобилите в Смолян днес.", "date": "2018.03.22", "title": "Сняг и дъжд с песъчинки от Сахара валя в Смолянско"}
{"url": "https://www.24chasa.bg/novini/article/6775918", "text": "Синът на бившия либийски лидер Муамар Кадафи - Сейф ал-Ислам, обяви, че има \"силни доказателства\" срещу Никола Саркози. \"Досега нито аз, нито бившият шеф на либийското разузнаване Абдула Сенуси, който има запис от среща на Саркози с баща ми, не сме давали показания по това дело. Но сме готови да свидетелстваме\", каза той пред \"Африка нюз\", цитиран от Dir.bg.  В предишни изявления той твърди, че е присъствал на първото предаване на сума на кандидат-президента през 2007 година. Ал-Ислам благодари на френското правосъдие за решението му да повдигне обвинение на бившия френски президент. Той отново каза, че Франция носи вина за \"хаоса, разпространението на тероризма и незаконната миграция\" в Либия. Сейф ал-Ислам призова сегашния президент на Франция Макрон да подкрепи демократизацията на Либия, за да \"отстрани това, което Саркози направи\".", "date": "2018.03.22", "title": "Синът на Кадафи: Имам силни доказателства срещу Саркози"}
{"url": "https://www.24chasa.bg/novini/article/6775929", "text": "Агенция „Пътна инфраструктура“ стартира тръжни процедури за строителство за 425 млн. лв. без ДДС. Открити са обществените поръчки за изграждането на 33 км от път I-1 между Мездра и Ботевград и за над 6 км от Софийския околовръстен път - от п. в. „Цариградско шосе“ до п. в. „Младост“. Проектите ще се изпълняват със средства от републиканския бюджет, съобщиха от пресцентъра на Агенция \"Пътна инфраструктура\". Строителството на пътя Видин - Ботевград ще започне от една от най-сложните отсечки Мездра - Ботевград, която е с дължина 33 км. Индикативната стойност на поръчките е близо 302 млн. лв. без ДДС. Участъкът е разделен в два лота. Лот 1 е от км 174+800 до км 194+122, а лот 2 от км 161+367 до км 174+800. Отсечката ще бъде с две платна с по две ленти за движение в посока с габарит 20 м. Трасето ще следва съществуващия път като се развива по нов терен в участъците, обхождайки селата Люти дол, Типченица, Новачене и Скравена. Ще бъдат изградени и ремонтирани редица съоръжения - над ж. п. линията Мездра - София, мостове над р. Искър, Малата река, Калница, Бебреш, Рударка, както и пътен възел при село Новачене. Пресичанията на републиканските и общинските пътища ще се осъществява чрез кръгови кръстовища „Мездра“, „Дърманци“, „Ребърково“, „Люти дол“, „Скравена“ и „Ботевград“. Предвидено е построяването на селскостопански надлези, прощадки за отдих и т. н. На обхода на с. Люти дол ще бъдат построени два тунела, с дължини съответно 490 м и 340 м. За участъка от път I-1 (E-79) Мездра – Ботевград, Лот 2 от км 161+367 до км 174+800, индикативната стойност на поръчката за допълнително проектиране и строителство е 178 800 000 лв. без ДДС. Срокът на изпълнение е 1096 дни, от които 180 дни за проектиране и 916 дни за строителство. Кандидатите могат да подават офертите си до 17,30 ч. на 4 юни 2018 г. За участъка от път I-1 (E-79) Мездра – Ботевград, Лот 1 от км 174+800 до км 194+122, индикативната стойност на поръчката за допълнително проектиране и строителство е 123 000 000 лв. без ДДС. Срокът на изпълнение е 1096 дни, от които 180 дни за проектиране и 916 дни за строителство. Кандидатите могат да подават офертите си до 17,30 ч. на 28 май 2018 г. Направлението Видин – Ботевград /167 км/ е приоритетен проект в инвестиционната програма на АПИ и МРРБ до 2022 г., тъй като с цялостното хомогенизиране и модернизация на трасето от Дунав мост 2 ще се осигури бърза и удобна връзка между автомагистралите „Хемус”, „Тракия” и „Струма”. С изпълнението на проекта транзитният трафик ще бъде изведен от населените места, с което ще се повиши безопасността на движение и ще се ограничи вредното въздействие на шума и замърсяването на околната среда от интензивния тежкотоварен трафик. Открита е и обществената поръчка за проектиране и строителство на Софийския околовръстен път II-18 в участъка от км 35+260 до км 41+340. Това е отсечката от пътен възел „Цариградско шосе“ до пътен възел „Младост“. Общата й дължина е 6,08 км. Проектът ще се изпълнява изцяло със средства от републиканския бюджет. Индикативната й стойност е 123 млн. лв. без ДДС. Кандидатите могат да подават офертите си до 17,30 ч. на 11 юни 2018 г. Началото на проектния участък е при км 35+260, което е малко след края на пътния възел при пресичането на бул. „Цариградско шосе“ и Софийския околовръстен път. Краят е при км 41+340, където отсечката ще се свързва с реконструирания през 2012 г. участък от СОП. Отсечката ще бъде с две платна с по 3 ленти за движение в посока, средна разделителна ивица, разделителни ивици между локалите и директното трасе, 2 локални платна и тротоари. Пресичането на Софийския околовръстен път с по-големите пътни артерии в района ще се осъществява чрез 4 пътни възела - п. в. „Стар Лозенски път“, п. в. Патриарх Герман“, п. в. „Самоковско шосе“, п. в. „Младост“. Ще бъдат изградени 3 пешеходни надлеза и мостове над р. Искър и р. Кална. Предвидена е реконструкция на водопроводи, канализация и газоразпределителна мрежа, както и изместване на инженерни съоръжения, телекомуникации и др. Срокът за изпълнение е 910 календарни дни, от които 180 дни за проектиране и 730 дни за строителство. С реализацията на проекта ще се улесни движението на транзитния трафик и връзката между автомагистралите „Струма” и „Тракия”.", "date": "2018.03.22", "title": "АПИ стартира обществени поръчки за близо половин милиард лева"}
{"url": "https://www.24chasa.bg/novini/article/6775933", "text": "Министърът за Българското председателство на Съвета на ЕС 2018 Лиляна Павлова се срещна днес с главния изпълнителен директор на Асоциацията на европейските търговско-промишлени палати (Европалати) Арналдо Абруцини и с председателя на Българската търговско-промишлена палата Цветан Симеонов. Това съобщиха  от Министерството за Българското председателство на Съвета на ЕС. „По време на разговорите обсъдихме предизвикателствата пред бизнеса и преприемачите, и адекватните мерки, които ще ни помогнат да се справим с изискванията на пазара на труда“, посочи министър Павлова. На срещата бе дискутирано още, че както е необходимо гарантирането на правата на работниците и сътрудничество със синдикатите, така е нужна и силна колаборация с бизнеса. Г-н Арналдо Абруцини заяви, че за да се справим с новите предизвикателства на пазара на труда, трябва да се заложи на мерки още от основното училище, както и да се ангажира академичната общност. Изключително важно е представителите на висшите учебни заведения да са активна част във всяка дискусия и действия във сферата на заетостта. „Обединихме се около позицията, че вече знаем и ясно сме идентифицирали проблемите, но е време за конкретни решения. За целта са необходими и добри директиви за свободното движение на работници, стоки, услуги и капитали в Европа“, добави министърът за Българското председателство на Съвета на ЕС 2018. Министър Павлова и гостите й обсъдиха още събитието – „Европейски парламент на предприятията 2018“, което е част от календара на Българското председателство и ще се проведе на 11 юни в София. Форумът представлява сесия на Европейския парламент (ЕП), но с участието на предприемачи. Този формат дава възможност на бизнеса да застане лице в лице с взимащите решения на ниво ЕП и ЕК, и да обсъдят приоритетите за икономическо развитие на ЕС.", "date": "2018.03.22", "title": "Павлова се срещна с главния изпълнителен директор на Европалати Арналдо Абруцини"}
{"url": "https://www.24chasa.bg/novini/article/6775965", "text": "Министърът на регионалното развитие и благоустройството Николай Нанков издаде разрешение за строеж за още близо 2 км от лот 3.1. на АМ „Струма“ за участъка от км 370+400 до км 372+000, който започва от изхода на бъдещия тунел „Железница“ в посока Симитли, съобщиха от пресцентъра на регионалното министерство. В разрешението на строеж са предвидени и строително-монтажни работи за реконструкция на далекопровод, пресичащ АМ „Струма“ при км 371+940. Лот 3.1 от Благоевград до Крупник включва строителство на автомагистрален път от км 359+000 до км 376+000. Разделен е условно на два участъка - участък 1 от км 359+000 до км 366+000 /7 км/, и участък 2 от км 370+400 до км 376+000 /5,6 км/. Между тях е предвидено строителството на тунел „Железница“. Изпълнител на проектирането и строителство е ДЗЗД „АМ Струма 3.1, а стойността на проекта е почти 186 млн.лв. с ДДС. Изграждането на участъка между Благоевград и Крупник от автомагистрала \"Струма\" се финансира от Оперативна програма „Транспорт и транспортна инфраструктура“ 2014-2020 г. „Национална компания железопътна инфраструктура“ получи разрешение за строеж за реконструкция и модернизация на сградата на приемното здание на жп гара „Казичене“ в район Панчарево, която е част от проект „Развитие на железопътен възел София“. Със заповед на заместник-министъра на регионалното развитие и благоустройството Валентин Йовев е одобрен подробен устройствен план – парцеларен план (ПУП-ПП) за близо 17-километров участък от автомагистрала „Хемус“ от пътен възел Буховци при пресичането с път ІІІ-5102 до началото на пътен възел „Белокопитово“. Парцеларният план засяга землищата на селата Макариополско и Буховци в Община Търговище, както и землищата на с.Черенча и с. Градище, намиращи се на територията на Община Шумен. Одобрението му ще допринесе за осигуряването на транзитния трафик по Европейската пътна мрежа от връзката с транспортен коридор №ІV на запад до транспортен коридор №ІX близо до Велико Търново, както и за ускоряването на икономическото и социалното сближаване на регионално ниво.", "date": "2018.03.22", "title": "Нанков издаде разрешение за строеж на още близо 2 км от АМ „Струма“"}
{"url": "https://www.24chasa.bg/novini/article/6775973", "text": "Британската министър-председателка Тереза Мей положи днес венец в памет на петте жертви на терористичната атака на У  Тогава шофьор умишлено връхлетя с колата си върху минувачи по моста, след което уби и невъоръжен полицай пред парламента, предаде Ройтерс. На лентата на венеца пише: \"В памет на онези, които загубихме, и срещу онези, които биха искали да заглушат нашата демокрация\". Мей положи венеца на площада пред парламента, на метри от нападението на 52-годишния Халид Масуд, който бе застрелян при атаката. Това бе първата от общо пет подобни атаки във Великобритания миналата година, които полицията определи като терористични. Убитият полицай бе 48-годишният Кийт Палмър, а сред останалите жертви двама бяха британци, един - румънец и един - американец. Ранените бяха около 50.", "date": "2018.03.22", "title": "Мей положи венец в памет на жертвите на терористична атака в Лондон преди 1 година"}
{"url": "https://www.24chasa.bg/novini/article/6775981", "text": "Американският президент Доналд Тръмп се закани, че ще надвие на бой бившия вицепрезидент Джо Байдън, ако последният изпълни заплахата си \"да му хвърли як пердах\", предаде Асошиейтед прес. В реч в университет в Маями във вторник, Байдън подложи на остра критика Тръмп, като напомни за отправените му обвинения в сексуален тормоз. Той спомена публикуван през 2005 г. видеозапис, в който Тръмп се хвали пред събеседник, че има успех сред жените, на които се харесвало, когато той ги задява, предава БТА. \"Питаха ме дали бих искал да вляза в дебат с този джентълмен (Тръмп), и аз казах: Не!\" - заяви Байдън пред студентите, поддръжници на неговата Демократическа партия. - \"Ако бяхме ученици в горните училищни класове, бих го завел зад физкултурния салон и бих му хвърлил як пердах.\" Днес Тръмп отвърна в Туитър: \"Лудият Джо Байдън се опитва да се прави на нахакано момче. А той, всъщност, е умствено и физически слаб и въпреки това ме заплашва за втори път с физическа разправа. Но той не ме познава - веднага ще бъде сразен и ще лее горчиви сълзи. Не заплашвай хората, Джо!\".", "date": "2018.03.22", "title": "Доналд Тръмп и Джо Байдън се заплашват взаимно с бой"}
{"url": "https://www.24chasa.bg/novini/article/6775987", "text": "В 14.15 часа е възстановено движението на влаковете в участъка Долна махала - Карлово. Това съобщиха от пресцентъра на НКЖИ. Участъкът беше затворен по-рано днес поради паднала скална маса с обем около 50 куб. м. Благодарение на бърза реакция на аварийните екипи на НКЖИ, районът беше разчистен в рамките на няколко часа.", "date": "2018.03.22", "title": "Възстановиха движението на влакове между Долна Махала и Карлово"}
{"url": "https://www.24chasa.bg/novini/article/6775994", "text": "Директорите по сигурността на \"Туитър\" и \"Гугъл\" напускат работните си места. Майкъл Коутс от \"Туитър\" се оттегля от микроблогинг сайта след три години работа там, за да създаде своя фирма в сферата на безопасността. Михал Залевски от \"Гугъл\" напуска търсачката, за да се присъедини към технологичната компания Snap, твърди източник на агенция \"Ройтерс\". В понеделник източници на \"Ройтерс\" съобщиха, че и директорът по сигурността на \"Фейсбук\" Алекс Стамос ще прекрати дейността си в социалната мрежа, защото не е съгласен с подхода на социалната мрежа към разпространяващата се чрез нея дезинформация,  Според \"Ню Йорк таймс\" Стамос е настоявал руската дейност в социалната мрежа да бъде разследвана и разкрита публично – идея, която висшето ръководство е разглеждало с неохота. Репутацията на \"Фейсбук\" вече пострада след разкритието за масовото купуване на реклами, насочени към потенциални привърженици на Доналд Тръмп, от руски акаунти. В последните дни политици от двете страни на Атлантическия океан поискаха по-строги регулации за \"Фейсбук\", след като стана известно, че анализаторите от \"Кеймбридж Аналитика\" (Cambridge Analytica) са събирали без позволение лични данни на близо 50 млн. потребители в полза на кампанията на Тръмп.", "date": "2018.03.22", "title": "Директорите по сигурността на \"Туитър\" и \"Гугъл\" напускат"}
{"url": "https://www.24chasa.bg/novini/article/6775988", "text": "През 2017 год. в област Търговище са били регистрирани 53 измами, от които са разкрити едва 10. Незадоволителните резултати в работата по тези престъпления се дължат основно на телефонните измами - един от нерешените проблеми в работата на Областната дирекция на МВР. Това се казва в отчета на окръжния прокурор на Търговище Драгомир Сяров за работата на прокуратурата през миналата година. Броят на телефонните измами през 2017 г. е 38 срещу 27 през 2016 г. Данните показват, че само през миналата година телефонните измамници са успели да вземат от потърпевшите в областта 123 305 лева и над 500 грама злато. Извършителите на тези измами са надхитрили 32 жени. Във възрастовата граница най-лесната мишена на телефонните измамници се оказват хората над 80-годишна възраст, които са били убедени, че помагат на МВР. Обяснението за този проблем е в изключителното многообразие на начините за извършването на измамите, както и в изобретателността на извършителите. В повечето случаи се установяват само помагачите, тъй наречените \"мулета\", срещу които се повдигат обвинения, пише в прес съобщение на Аперлативната прокуратура във Варна за отчета в Търговище, разпространено днес. В същото време расте броят на бързите производства в съдебния район. От общо 1800 производства 335 са били разследвани като бързи, увеличението в това отношение за 1 години е 45 процента. Увеличение, според отчетния доклад, има и във внесените в съда и решени дела. През 2017 г. са осъдени и санкционирани с влязъл в сила съдебен акт 553 лица. Най-висок дял в новообразуваните досъдебни производства през миналата година заемат общоопасните престъпления - 504 производства, или 38 на сто.", "date": "2018.03.22", "title": "Прокуратурата: Телефонните измами остават проблем за полицията в Търговище"}
{"url": "https://www.24chasa.bg/novini/article/6775996", "text": "Чуждестранните инвестиции в България през януари нарастват за година с 64.6% до 158.8 млн. евро, показват данните на БНБ, съобщава  Те са предимно инвестиции под формата на дългови инструменти (около 90% от всички), които са знак за краткосрочни интереси. Най-много чужди капитали са дошли от Великобритания - 58.8 млн. евро, под формата на дългови инструменти. Традиционният лидер Холандия остава на второ място с 20.8 млн. евро, а Германия и Лихтенщайн следват съответно с 20.1 и 19.6 млн. евро. Принос към общата сума на чуждите инвестиции имат и постъпленията от дялов капитал, които достигат стойност от 19.9 млн. евро. Още няма данни за реинвестираната печалба и затова показателят показва нулеви стойности. Това е тази част от нетния финансов резултат на българските подразделения, която външните вложители оставят в страната, вместо да изтеглят като дивидент. Числата ще бъдат ревизирани, след като БНБ получи отчетите на фирмите. Междувременно статистиката за нивото на преките чуждестранни инвестиции през последните две години е претърпяла значителна ревизия. Първоначалните данни за 2017 г. бяха за близо 902 млн. евро чужди вложения в икономиката, а тези за 2016 г. - 660 млн. евро. Вследствие на ревизията обаче нивото през 2016 г. нараства до 1.08 млрд. евро, изцяло заради реинвестираната печалба, която се повишава почти три пъти. Същевременно дяловият капитал и дълговите инструменти са надолу. Миналогодишната сума пък достига 950 млрд. евро заради повече кредити от чуждестранни фирми към български подразделения. Така първоначалното годишно увеличение на данните за 2017 г. се превръща в понижение.", "date": "2018.03.22", "title": "Чуждите инвестиции у нас нарастват с 64% за година"}
{"url": "https://www.24chasa.bg/novini/article/6776013", "text": "Във връзка с получени сигнали от граждани за бедстващи щъркели в околностите на гр. Карнобат, гр. Айтос, с. Атия, с. Росен, с. Дъскотна, с. Вресово, с. Голямо Буково, кв. Ветрен, кв. Долно Езерово и с. Росеново - общ. Средец, експерти от РИОСВ-Бургас са на проверка в посочените райони, съобщиха от пресцентъра на екоминистерството. При намиране на бедстващи птици в безпомощно състояние в населените места или около тях, гражданите трябва да потърсят помощ на „зеления“ телефон на Регионална инспекция по околна среда и води, в чийто териториален обхват се намират, или да сигнализират в горските стопанства, в съответната община, или кметство. Когато забележите щъркели, които стоят неподвижни с полуразперено оперение и изглеждат безпомощни, това е за да пестят енергия и да съхраняват топлината си, която са събрали тъй като са успели да се нахранят. Във връзка с намирането на бедстващи птици от вида Бял щъркел, от помощ се нуждаят паднали на земята щъркели, допускащи хората до себе си и птици с обледенени и замръзнали крила. Застудяването и снежната покривка през последните дни не застрашават живота на щъркелите. Водоемите не са замръзнали, има мишки полевки, с които щъркелите се хранят. На места и жабите са излезли, така че птиците могат да намерят храна. Когато са нахранени, студът не е проблем за тях", "date": "2018.03.22", "title": "Екоинспекцията в Бургас проверява сигнали за бедстващи щъркели"}
{"url": "https://www.24chasa.bg/novini/article/6776014", "text": "Катастрофа затвори движението по пътя Русе-Бяла, в района на Две могили. Има пострадали, съобщиха от полицията в крайдунавския град. Сигнал за инцидента е подаден малко след 14,30 часа часа. По първоначална информация при обилен снеговалеж и силен вятър е настъпило пътно произшествие между четири превозни средства - автомобил, джип, камион и пътнически автобус. Веднага на място са изпратени екипи на Спешна помощ и на полицията. От Спешна помощ обясниха, че петима пострадали ще бъдат транспортирани с три линейки до Спешното отделение на УМБАЛ \"Канев\" в Русе. Само една жена е с по-сериозни наранявания, предаде БТА. Шофьори съобщиха, че по пътя Русе-Бяла се е получило голямо задръстване от превозни средства. Междувременно на територията на областта са регистрирани още няколко произшествия заради влошената метеорологична обстановка. От полицията апелират шофьорите да се движат с повишено внимание. Обстановката в Русенско се усложни в ранния следобед заради обилния снеговалеж и снегонавявания. За снегопочистване временно е ограничено движението на камиони над 12 тона по пътя Русе - Бяла и Русе-Разград.", "date": "2018.03.22", "title": "Две коли, автобус и тир катастрофираха на пътя Русе - Бяла, има пострадали (Снимки)"}
{"url": "https://www.24chasa.bg/novini/article/6775967", "text": "От началото на тази година са в сила промени в Кодекса за социалното осигуряване, свързани с дадената възможност хората, които са осигурени за втора пенсия, да прехвърлят средствата си от частните фондове в Държавното обществено осигуряване. Всеки сам преценява дали ще взима две пенсии - една от НОИ в намален размер и втора от частния фонд, или само една пенсия в пълен размер от общественото осигуряване. Законодателят дава правото на избор, но предвижда и срокове за преместването на парите. Хората не са наясно с прехвърлянето на партиди от частните пенсионни фондове към НОИ и бъдещото им пенсиониране е обгърнато от неясноти, предава  .  \"Самата пенсионна реформа е една от големите болки на моето поколение и понеже е лишена от категоричност, ние пък нямаме възможност да направим информиран избор\", споделя жителка на Ямбол. \"Затова съм решила за себе си, че ще изчакам първите пенсионери, които са потърпевши по тази реформа - родените през 1960-та година, за които беше задължително допълнително задължителното пенсионно осигуряване, за да видя какви суми ще се калкулират евентуално към техните пенсии. Тогава ще реша оставам ли в частния фонд или преминавам към НОИ. Абсолютно объркани са всички от моето поколение. Прехвърлени по няколко пъти в различни частни фондове, изкушавани от НОИ, непрекъснато правят калкулации и справки в Националния осигурителен институт чрез техните ПИК-ове, за да видят какво могат да разберат и какво не, търсят специалисти, но в крайна сметка, уверявам ви, хората не са наясно\", добави тя. Подуправителят на НОИ Весела Караиванова разясни: \"Към края на 2017-та година към фонд \"Пенсии\" и фонд \"Пенсии за лицата по член 69\" са прехвърлени средства на малко повече от 6 300 лица, на стойност приблизително 43 милиона лева. По наши данни, от правото да прехвърлят средства от Сребърния фонд към Универсалния фонд за 2017-та година са се възползвали 51 лица.\"", "date": "2018.03.22", "title": "Неясноти при новите условия за пенсиониране"}
{"url": "https://www.24chasa.bg/novini/article/6775997", "text": "Районният съд в Бургас замени мярката за неотклонение \"домашен арест\" на 38-годишния Милен Стойчев с \"подписка\". Така обвиненият в интернет измами, станал по-известен като бургаския Спас, вече е на свобода. В залата съдийката Калина Пенева заяви, че от Стойчев се очаква да работи, за да възстанови парите на хората. \"Можете да разчитате на мен, аз съм достоен човек\", отвърна Стойчев. 38-годишният Милен се разследва за измами чрез използване на фалшив профил на красива жена с име Мария Василева в социалните мрежи. \"Мария\" първо контактувала с непознати мъже в сайт за запознанства, след което прехвърляла комуникацията във фейсбук. Бургазлията, който се представял за младата Мария, твърдял, че бедства в Гърция без пари, телефон и документи и не може да се прибере в България. Близо сто мъже от цялата страна му изпращали различни суми пари - от 20 до 200 евро, твърди разследването. Средствата били превеждани в банкова сметка на името на Мария Василева. Името не било избрано случайно - бабата на измамника се казвала Марийка Василева. Двамата живеели заедно в апартамент в бургаския к-с \"Възраждане\". \"Съжалявам искрено за деянието, в което съм обвинен. Осмислих много неща. Аз не съм престъпник, няма и да бъда. Моля да ми дадете шанс за един пълноценен живот. Имам желание и голяма мотивация да върна средствата\", примоли се Стойчев на съда.", "date": "2018.03.22", "title": "Бургаският Спас вече на свобода, искал да върне парите на измамените"}
{"url": "https://www.24chasa.bg/novini/article/6776032", "text": "Хърватското правителство днес прие единодушно Истанбулската конвенция и заедно със свое тълкуване я изпрати за гласуване в парламента, което предизвика противоречиви реакции в обществото, предаде агенция МИА. На заседанието на правителството премиерът Андрей Пленкович каза, че Истанбулската конвенция е най-важната политическа тема през последните дни, и подчерта, че в нея \"няма скрити намерения, няма джендър идеология или трети пол\". \"Трябва да кажем няколко неща, които хърватската общественост трябва да осъзнае, когато заема позиция по този въпрос. Тази конвенция е приета в рамките на Съвета на Европа. Свобода, демокрация, човешки права и върховенство на закона - това са четирите стълба на Съвета на Европа\", каза Пленкович, цитиран от БТА. В тълкуването на конвенцията, изпратено в парламента, между другото се казва, че според хърватското правителство цел на конвенцията е защитата на жените от всички форми на насилие, както и предотвратяване и борба с насилието над жени и семейното насилие. Република Хърватия смята, че разпоредбите на конвенцията не съдържат задължение за въвеждане на джендър идеология в хърватската правна и образователна система, нито задължение за промяна на дефиницията на брака в конституцията, се казва още в документа. По-рано противниците на Истанбулската конвенция в Хърватия заявиха, че ако тя бъде приета, ще искат референдум за нея. Според проучване на агенция Ипсос 31,9 процента от хърватските граждани подкрепят изцяло Истанбулската конвенция, а 34,1 процента я подкрепят по принцип, 22,8 процента са против нея, а 11,2 процента нямат определено мнение.", "date": "2018.03.22", "title": "Хърватското правителство прие Истанбулската конвенция"}
{"url": "https://www.24chasa.bg/novini/article/6776035", "text": " Служител на пътна полиция помогна на закъсал автомобил в столицата. В социалните мрежи се разпространи видео с катаджия, който тика аварирал автомобил на столичен булевард, с цел да не пречи на движението. Времето в цялата страна днес е снежно и затруднява трафика на места. Обявен бе оранжев код за 18 области в страната. Очаква се спиране на снега утре, но през уикенда отново ще превали на места.", "date": "2018.03.22", "title": "Катаджия бута закъсала кола на столичен булевард (Видео)"}
{"url": "https://www.24chasa.bg/novini/article/6776050", "text": "Вицепремиерът и министър на външните работи Екатерина Захариева се срещна днес с представители на парламентарната група за сътрудничество с България в Събранието на Република Македония, водена от заместник-председателя на македонския парламент Фросина Ташевска-Ременски, съобщиха от пресцентъра на външното ни министерство. На срещата присъстваха и председателят на Групата за приятелство с Република Македония в българския парламент Борис Вангелов, както и посланикът на Република Македония в София Мариян Гьорчев. „От подписването на Договора за приятелство, добросъседство и сътрудничество, през последните осем месеца в отношенията между България и Република Македония се случиха много исторически неща. Добре се справяме в усилията си да изградим нов тип открити и приятелски отношения, основани на европейските ценности. Смелостта, която проявиха нашите премиери, както и депутатите от две страни, които ратифицираха Договора вече ни се отплаща и доведе до много положителни резултати“, заяви по време на срещата Екатерина Захариева. Тя отбеляза значението на посещението на македонската парламентарна делегация, което е първата такава визита от 11 години насам. Вицепремиерът Захариева посочи, че на практика още след подписването на Договора отварянето между двете страни е създало позитивен импулс в различни сфери на двустранните отношения. Пример за това са данните за ръст от 11% в стокообмена и 10% ръст при българските туристи, посетили Република Македония. Според проучване на Българската търговско-промишлена палата след подписването на Договора броят на българските компании, желаещи да инвестират в Република Македония се е удвоил в сравнение с 2016 г. Активизира се и сътрудничеството между общините. „Заедно трябва да гледаме напред. Убедена съм, че скоро ще видим и други положителни тенденции в социалния и икономическия живот, които имат реални ползи за гражданите и бизнеса от двете страни. Трябва да оправдаем доверието, което те са ни гласували“, изтъкна Екатерина Захариева. За нас България е искрен приятел и по време на срещите ни тук усетихме тази искреност на практика, изтъкна ръководителят на македонската парламентарна делегация. Фросина Ташевска-Ременски отбеляза, че Договорът, който двете страни подписаха миналата година е много важен и за гражданите на Република Македония, 75% от които го оценяват положително. Тя благодари за усилията и подкрепата на България за европейската перспектива на Република Македония. „Разчитаме на вашата помощ и експертиза в предприсъединителния процес, включително и на институционално ниво“, каза още Фросина Ташевска-Ременски. Ръководителят на групата допълни, че страната й работи активно по изпълнението на плана за реформи. Елемент от усилията в тази посока е и желанието за развиването на активна парламентарна дипломация, чрез групите за сътрудничество в македонския парламент. „България е последователна и категорична в подкрепата си за европейската перспектива на своите съседи. Ние сме искрени и нямаме скрити мисли. Помагаме не само на думи, но и на дела“, заяви Екатерина Захариева пред своите гости. Тя приветства плана за реформи на правителството на премиера Заев и изрази надежда, че в рамките на Българското председателство страната ще постигне необходимите резултати, за да получи дата за начало на преговори. „Процесът на реформи не е лек, но всяко усилие си струва. Надявам се, че и всички партии в парламента на Република Македония ще проявят политическа зрялост и конструктивност и подпомагат неговата реализация. Това е важно за вашите граждани“, допълни министър Захариева. Вицепремиерът подчерта, че България е готова да сподели със своите съседи опит и експертиза, включително и за повишаване на административния капацитет. „Искаме помощта ни да бъде максимално практически ориентирана“, каза още външният министър.", "date": "2018.03.22", "title": "Захариева прие македонска парламентарна делегация"}
{"url": "https://www.24chasa.bg/novini/article/6776081", "text": "Временно е ограничено движението на товарни автомобили над 12 тона по път I-7 Шумен – Силистра и по път II-55 Нова Загора - Гурково, съобщиха от пресцентъра на АПИ. Възстановено е движението на товарни автомобили над 12 т. по път 1-4 Ловеч – Търговище в проход Боаза на територията на Търговище и по АМ \"Хемус\" Варна - Шумен. Временно е ограничено движението на всички превозни средства по път II-34 Гривица - Коиловци поради аварирал тежкотоварен автомобил. Движението е в едната лента по път III-1903 Добринище - Елешница, поради пътнотранспортно произшествие. Шофьорите да се движат с повишено внимание и съобразена скорост, спазвайки указанията на служителите на \"Пътна полиция\". Отпада ограничението на МПС над 12 тона по І-9 Обзор - Слънчев бряг - Бургас /проход \"Обзорски\"/ и през проход \"Ришки\" / път II-73 Шумен - Карнобат/. Отпада ограничението за движение на товарни автомобили над 12 тона по път II-29 Варна – Добрич.", "date": "2018.03.22", "title": "Ограничиха движението на камиони над 12 т на пътя Шумен - Силистра"}
{"url": "https://www.24chasa.bg/novini/article/6776093", "text": "Гръцкият премиер Алексис Ципрас е поздравил днес в телефонен разговор Владимир Путин с победата му на президентските избори в Русия, съобщава агенция ТАСС. В разговора, който се е състоял по инициатива на гръцката страна, е била потвърдена готовността за по-нататъшно развитие на гръцко-руското сътрудничество. \"Със задоволство бе отбелязано засилването на сътрудничеството в търговско-икономическата и хуманитарната сфера. Обсъдени бяха актуални въпроси на европейската сигурност, както и обстановката в Източното Средиземноморие\", се посочва в прессъобщение на Кремъл, предаде БТА. Владимир Путин е поканил Алексис Ципрас да посети Русия, съобщава още пресслужбата на Кремъл. \"Лидерите обмениха мнения за създалата се ситуация след подетата по инициатива на Великобритания вълна от неоснователни обвинения по адрес на Русия във връзка с инцидента в Солсбъри\", се посочва в прессъобщението. Освен това по молба на Ципрас Владимир Путин е съобщил подробности за неотдавнашния си телефонен разговор с президента на САЩ Доналд Тръмп, съобщава още ТАСС, като се позовава на пресслужбата на Кремъл.", "date": "2018.03.22", "title": "В телефонен разговор Путин покани Ципрас на посещение в Русия"}
{"url": "https://www.24chasa.bg/novini/article/6776122", "text": "\"Към момента наблюдаваме много внимателно нивото на река Дунав. Знаете, че тя събира водите от половин Европа и е с повишено ниво. Няма обаче основание за притеснение\", каза в Банско министърът на околната среда и водите Нено Димов, който присъства на откриването на пречиствателната станция за отпадни води, предаде БТА.  \"От национално значимите язовири, за които отговаря Министерството на околната среда и водите, има шест, които в момента преливат по малко, без да има съществена заплаха за населението, т.е преливането е в пъти по-малко от обема, който реките и речните корита могат да поемат. Цялата система на Министерството на околна среда и водите, Басейновите дирекции и районните инспекции следи язовирите, за които отговаряме и сме в непрекъснат контакт с останалите органи. Непрекъснато следим и контролираме развитието на ситуацията. В Министерството на икономиката са обсъждат законодателни промени, с които да се види дали единен държавен орган да не отговаря за онези язовири, с които местната власт не може да се справи сама. Естествено това трябва да бъде заявено от местната власт. В момента се разглеждат два варианта в Министерството на икономиката и когато те са готови, ще бъдат съобщени и дискутирани на Министерски съвет\", съобщи министър Димов. \"В момента много по-важно е да имаме яснота как ще се извършват ремонтите и там, където местната власт не може да се справи, гражданите на България да имат гаранцията, че няма да има проблем, защото независимо дали са държавни или общински, това е свързано с живота, собствеността и здравето на хората\", подчерта министър Димов.", "date": "2018.03.22", "title": "Нено Димов: В момента има шест язовира, които преливат по малко"}
{"url": "https://www.24chasa.bg/novini/article/6776107", "text": "Дългосрочно и устойчиво решение на близкоизточния конфликт може да има само базирано на принципа на двете независими държави, живеещи в мир и разбирателство. Това заяви президентът Румен Радев днес в изявление след срещата с палестинския президент Махмуд Абас, предава БТА. Той посочи, че България има ясна позиция - ние сме важен партньор на Палестина като участник във формирането на позициите в ООН и в ЕС. България следва ясно изразената позиция на ЕС, че решение - дългосрочно и устойчиво на близкоизточния конфликт, може да има само базирано на принципа на двете независими държави, живеещи в мир, сигурност и разбирателство, заяви българският президент. Без да влизам в ролята на посредник, предадох на президента Абас пожеланията на президента Ривлин и на премиера Нетаняху за конструктивни и мирни отношения, каза Радев. В тази тежка ситуация емоциите не са най-добрият съветник и се надяваме, че този конфликт да бъде решен на основата на мирни двустранни преговори, посочи българският президент. С Палестина имаме общ враг - глобалния тероризъм, високо оценяваме сътрудничеството между нашите служби за сигурност и ще работим така, че това сътрудничество да се развива и в бъдеще, посочи държавният глава. Румен Радев отбеляза, че на срещата е направен преглед на отношенията и са набелязани мерки за задълбочаването им в бъдеще. Той е отправил покана към президента Абас да посети България. Радев припомни, че над 5000 палестинци са получили висше образование в България и отбеляза, че трябва да бъде продължено това добро сътрудничество в сферата на образованието. Имаме солидна правна база за сътрудничество в различни области - наука, образование, туризъм, селско стопанство, каза той. Радев посочи, че има какво да се желае в областта на търговско-икономическото сътрудничество. Махмуд Абас заяви, че оценява високо голямата подкрепа на ЕС за палестинския народ в отстояването на неговите институции. Искаме да подчертаем, че сме готови да участваме в преговори, но няма да приемаме решения, които са извън международната легитимност, посочи той. По отношение на двустранните отношения подчертахме важността от свикването на двустранната комисия тази година с цел развиване на икономическите, културни и други отношения, заяви Абас. Имаме стотици кадри, учили в България, те станаха мост за сътрудничеството между нашите приятелски народи, посочи той.", "date": "2018.03.22", "title": "Румен Радев към Махмуд Абас: С Палестина имаме общ враг - глобалния тероризъм (Снимки)"}
{"url": "https://www.24chasa.bg/novini/article/6776131", "text": "Двама мъже са в болница с опасност за живота след тежка катастрофа, станала днес следобед на пътя Варна-Добрич, малко преди разклона за Изворско. Шофьорът на варненско пежо изтървал контрола над автомобила по заснежения път, навлязъл в лентата за насрещно движение, където се ударил в товарен автомобил, излетял от пътя и спрял в дърво. Той и приятелят му, който пътувал с него, са откарани в болница без да дойдат в съзнание. Лекарите се борят за живота им. Още три коли са се ударили по същия път, но в този случай пострадали хора няма. От пътното управление във Варна съобщиха, че заради неспиращия снеговалеж и заледяване, пътят Варна-Добрич е затворен за тежкотоварни автомобили. Има закъсали тирове край пътя. Изпратена е помощ. За тежкотоварни коли са затворени участъци от автомагистрала \"Хемус\", както и пътя Варна-Бяла. Пътна полиция контролира пропускането на тирове, които са закъсали близо до Девня.", "date": "2018.03.22", "title": "Двама се борят за живота си след катастрофа на пътя Варна-Добрич"}
{"url": "https://www.24chasa.bg/novini/article/6776270", "text": "На лидерска среща преди заседанието на Съвета на ЕС, ПЕС ще събeре левите европейски премиери, комисари и лидери на партии на 16 май в София. Специален акцент ще бъде темата за Западните Балкани и затова на форума ще бъдат поканени и премиерите, и лидерите на левицата от балканските държави. Ясната европейска преспектива пред тези страни е сред приоритетите на европейските социалисти. Това съобщиха от ПЕС. Освен заседанието си в България, днес левите лидери обсъдиха заключенията на Съвета и приветсваха предложението на комисаря по икономически и финансови въпроси Пиер Московси за по-строги данъчни правила за технологичните гиганти. Инициативата бе определена като първата важна стъпка към справедлива европейска данъчна система, в която големите многонационални корпорации плащат своя дял. ?Относно проектозаключенията на предстоящия Съвета, президентът на ПЕС Сергей Станишев, който бе домакин на срещата, заяви: „Време е европейските лидери да погледнат ангажиментите, които са поели, по-отговорно. Ето защо сме предложили изчерпателен социален план за действие, с ясни цели за увеличаване на заплащането, намаляването на разликата в заплащането между половете, социална закрила за служителите в цифровия сектор и постоянна и всеобхватна младежка гаранция”. Лидерите обсъдиха и позициите на социалдемократическите? партии преди европейските избори през 2019 г. и поеха ангажимент за изготвяне на общи приоритет и? за изборната кампания. ? ? По време на срещата, левите лидери носеха възпоменателни ленти по повод втората годиншнина от терористичните атаки в Брюксел на 22 март 2016 г, когато 35 души загубиха живота си.", "date": "2018.03.22", "title": "ПЕС събира левите премиери, комисари и лидери на партии на 16 май в София"}
{"url": "https://www.24chasa.bg/novini/article/6776275", "text": "Руският посланик в Обединеното кралство Александър Яковенко заяви, че Великобритания има традиция в погазването на международното право и не може да й се има доверие за разследването на отравянето на бившия руски разузнавач Сергей Скрипал, предаде Асошиейтед прес. Пред репортери Яковенко каза, че Великобритания е обвинила Русия за атаката с нервнопаралитично вещество срещу Скрипал и дъщеря му от 4 март, но не е представила никакви доказателства, предаде БТА. Той заяви, че страната му не може да приеме британските думи за чиста монета и обвини Обединеното кралство, че \"има традиции в погазването на международното право и подвеждането на международната общност\". По думите му историята е показала, че достоверността на британските изявления трябва да се проверява. Искаме пълна прозрачност при разследването и пълно съдействие с Русия и Организацията за забрана на химическите оръжия, каза той. Скрипал и дъщеря му остават в болница в тежко състояние. За решаване на загадката с отравянето на Скрипал трябва да бъде извикан някой като героят от криминалните романи на Агата Кристи инспектор Поаро, заяви Яковенко, цитиран от Ройтерс. На пресконференцията си посланикът защити публикация на руското посолство по темата в Туитър след журналистически въпрос дали с оглед на нея Русия не се отнася към случая \"Скрипал\" като към някаква шега. В нея то беше написало, че понеже няма никакви доказателства за случилото се, в Солсбъри трябва да дойде някой като Поаро. \"Не разполагаме с никаква информация\", каза Яковенко. \"Разследването е засекретено. Не знаем какви са мотивите на британското правителство и затова в съобщението се казва следното: случаят е толкова сложен, затова ни е нужна, да кажем, мъдростта на някого като Поаро\". Яковенко заяви, че няма никакви връзки с компанията \"Кембридж аналитика\". Руският посланик каза това в отговор на въпрос защо е бил сниман заедно с Александър Никс, временно отстранения от длъжност изпълнителен директор на компанията. \"Един ден ме поканиха в клуба по поло на Уиндзор, където голямата награда беше руската водка \"Иван Грозни\". Организаторите ме попитаха защо не връча наградата на състезателите от отбора\", каза той. \"Раздадох я на може би 10-12 господа и това беше единственият път, в който съм срещал този господин. Но снимката е добра, харесва ми.\" Яковенко увери, че по време на Световното първенство по футбол в Русия сигурността на футболните привърженици от Великобритания ще бъде напълно гарантирана, предаде Франс прес.", "date": "2018.03.22", "title": "Руският посланик в Лондон: Не може да се вярва на Обединеното кралство за случая \"Скрипал\""}
{"url": "https://www.24chasa.bg/novini/article/6776273", "text": "След обилните валежи от дъжд и сняг срутище се е активирало в махала \"Стара Падина\" на ардинското село Падина, съобщиха от пресцентъра на община Ардино. То е в непосредствена близост до жилищни сгради и ги застрашава. Сигнал за срутището в общинската администрация в Ардино е подал кметът на Падина Кямил Кичуков. Оттам е изпратена информация със снимков материал до областната администрация в Кърджали. Срутището е възникнало още през 2013 г., припомнят от общинската администрация в Ардино, откъдето са искали средства за укрепването му.", "date": "2018.03.22", "title": "Активирало се срутище в село Падина застрашава жилищни сгради"}
{"url": "https://www.24chasa.bg/novini/article/6776283", "text": "Обучението на кандидатите за водачи на моторни превозни средства трябва да се провежда по-дълго време и да е по-ефективно. Мярката е добре да бъде въведена с цел превенция на зачестилите катастрофи по пътищата. Това коментира началникът на отдел \"Охранителна полиция\" към ОД на МВР - Бургас комисар Неделчо Рачев на среща с кандидат-водачи, съобщи БТА. Повечето от допускащите катастрофи са на възраст между 18 и 27 години с от една до три години стаж, уточни той. Главните причини за катастрофи са неспазване на дистанция, навлизане в насрещното пътно платно, както и отнемане на предимство при възлови кръстовища. Радко Петков, организатор на автомобилно състезание демонстрира нагледно с филм какъв е изходът от челен удар с 40 км в час, при катастрофа с колан и без колан, при сблъсък с моторист с и без каска. Оказва се, че шофьорите, които имат малък стаж зад волана между една и три години, започват да се надценяват и така започват проблемите, каза Петков.", "date": "2018.03.22", "title": "Експерти: Кандидатите за шофьори да се обучават по-дълго"}
{"url": "https://www.24chasa.bg/novini/article/6776285", "text": "\"Руската заплаха не зачита граници\", заяви британският премиер Тереза Мей пред започващата днес среща на върха на ЕС, на която се надява да получи подкрепата на партньорите си спрямо Русия по случая \"Скрипал\", предаде Франс прес. \"Очевидно руската заплаха не признава граници и случилото се в Солсбъри е част от модел на руска агресия срещу Европа и нейните близки съседи на Западните Балкани и в Близкия изток\", каза Мей, предава БТА. В кулоарите на срещата на върха в Брюксел френският президент Еманюел Макрон и германският канцлер Ангела Меркел ще разговарят тази вечер с британската министър-председателка във връзка с аферата с отравянето на бившия руски агент във Великобритания, съобщи Елисейският дворец. Те ще дискутират множество международни въпроси, включително случая с отравянето, предизвикал остро дипломатическо напрежение в отношенията с Москва. Очаква се Европейският съвет да изрази солидарността на всички страни членки на ЕС с Великобритания.", "date": "2018.03.22", "title": "Тереза Мей: Руската заплаха не зачита граници"}
{"url": "https://www.24chasa.bg/novini/article/6776313", "text": "Създателят и директор на интернет-корпорацията „Фейсбук“ Марк Зукърбърг заяви, че в Македония са открити редица фалшиви профили в социалната му мрежа , които са разпространявали фалшиви новини. Той заяви лично това по време на интервю пред телевизионния канал Си Ен Ен, цитиран от Фокус. Обсъждайки възможната намеса на изборите от недействителни профили, разпространяващи фалшиви новини, които са повлияли на президентските избори в САЩ и Франция той отбеляза, че редица фалшиви профили се оказват с произход от Македония. „Разположили сме някои нови инструменти на изкуствения интелект за откриване на фалшиви профили, които се опитват да разпространяват фалшиви новини и открихме голям брой такива, идващи от Македония“, заяви създателят на „Фейсбук“. „Имаме много работа, за да предотвратим това държави да се месят в чужди избори, да направим така че „интернет троловете“ да не разпространяват фалшиви новини“, допълни той.", "date": "2018.03.22", "title": "Зукърбърг: Голям брой недействителни профили с фалшиви новини са от Македония (Видео)"}
{"url": "https://www.24chasa.bg/novini/article/6776337", "text": "Пристанище Варна вече е отворено, съобщават от Ръководството на корабния трафик, съобщи БТА. Портът бе затворен за маневриране по-рано днес заради мъгла.                                                                                                                                                                                                                                                                                                                       ", "date": "2018.03.22", "title": "Пристанище Варна вече е отворено"}
{"url": "https://www.24chasa.bg/novini/article/6776341", "text": "Районната прокуратура в Русе е повдигнала обвинение и е задържала за 72 часа трима мъже, които опитали да разбият банкомат и да откраднат наличните в него 54 200 лева. Това съобщиха от прокуратурата. Разследването е започнало вчера. Извършителите се придвижили до мястото с автомобил. Със себе си носели горелка, с която да разрежат банкомата и така да си осигурят достъп до парите в него. Имали и сак с инструменти. При пристигането на служители на охранителната фирма тримата мъже оставили автомобила и инструментите и избягали, предава БТА. В резултат на ефективните действия на полицейските служители от областната дирекция на МВР в Русе самоличността на извършителите била установена само за денонощие. Така Д.Д., Д.С. и М.Й., на възраст между 33 и 34 години, били задържани. Установено било, че единият от тях е рецидивист - бил освободен от изтърпяването на поредната си присъда в затвора преди по-малко от година. Законът предвижда за това престъпление наказание от три до 15 години затвор, като съдът може да постанови и конфискация до една втора от имуществото на виновните. Разследването по делото продължава.", "date": "2018.03.22", "title": "Задържаха трима мъже в Русе, опитали да оберат банкомат с горелка"}
{"url": "https://www.24chasa.bg/novini/article/6776357", "text": "Моделката Кристин Илиева, която пострада тежко в катастрофата на певицата Дивна, трябва да премине през още няколко изключително важни операции. Борбата за нейното пълно възстановяване продължава, експертите от ВМА правят всичко възможно да спасят напълно нейния крак и на този етап хубавицата има нужда да бъде дарена кръв в нейна полза. По този повод семейството на Кристин се обърна с призив към нейните приятели и почитатели в личната страница на моделката във фейсбук, която в момента е управлявана от майка й Валерия Колчева. Ето какво пише в публикацията:  \"Скъпи приятели и познати, хора с добри сърца. На Криси и предстоят операции за възстановяване на крачето и по тази причина се обръщам към всички вас с молба да дарите кръв в нейна полза. Без значение от кръвната група. Кристин Цветозарова Илиева, за операции болница ВМА - Реанимация. След даряването ви издават документ, който е необходимо да бъде предствен в болницата. За да не ви затруднявам излишно, снимайте или сканирайте бележката и я изпратете на личната ми поща shamy@abv.bg Знам и вярвам че Криси, както и семейството ни има много приятели и хора които ни обичат, така че смирено ви моля за помощ! Бог да е с всички нас. Благодаря ви! От семейството.\"", "date": "2018.03.22", "title": "Манекенката Кристин Илиева, която пострада в катастрофата с Дивна, има нужда от кръв"}
{"url": "https://www.24chasa.bg/novini/article/6776359", "text": "Втори британски полицай е получил медицинска помощ в болница заради предполагаемо отравяне след химическата атака срещу бивш руски двоен агент, но симптомите не са сериозни, пише днес в. \"Дейли мейл\", цитиран от Ройтерс, съобщава БТА. Британският премиер Тереза Мей обвини руския президент Владимир Путин за станалото и изгони 23 дипломати от руското посолство, на което Москва отговори с реципрочна мярка. Русия отрича да е замесена в нападението срещу бившия шпионин Сергей Скрипал и дъщеря му Юлия, които са в критично състояние в болница, след като загубиха съзнание на 4 март в град Солсбъри.", "date": "2018.03.22", "title": "Втори полицай е получил медицинска помощ след отравянето на Скрипал"}
{"url": "https://www.24chasa.bg/novini/article/6776346", "text": "Еднооко куче спаси стопанката си, след като подуши раково образувание на лицето й, пише \"Инсайд\". Виктория от породата кунхаунд душела червена бучка близо до носа на собственичката си Лорън Готие от Бъфало, щата Ню Йорк, докато жената не отишла на доктор. Биопсия от мястото показала, че образуванието било базалноклетъчен карцином, който можел да се превърне в смъртоносен меланом, ако бил намерен по-късно, предава БТА. \"Тя буквално слагаше носа си върху моя нос, където беше туморът. Упорството на кучето ми да души в тази област ме накара да се зачудя дали има нещо подозрително в образуванието\", каза Готие. \"Започваше да мирише определена част от лицето ми, докато допре носа си в моя, точно където беше карциномът. След това се отдръпваше и ме гледаше, отново го подушваше и пак ме гледаше. Беше доста странно. Тя продължаваше да го прави повторно, като ме караше да се замислям, че поведението й е доста необичайно\", добави тя. Жената обясни, че е ползвала поне три пъти седмично хоризонтален солариум като тийнейджърка. \"Мисля, че това е най-вероятната причина откъде ми се е появил карциномът\", добави тя. Лорън и съпругът й Бенджамин осиновили Виктория само осем месеца преди това. Малко след намесата на кучето, жената се подложила на операция за премахване на раковото образувание. \"Изразът \"кой кого спаси\" важи особено силно в нашия случай с Виктория\", каза собственичката.", "date": "2018.03.22", "title": "Еднооко куче надуши раково образувание и спаси стопанката си в Ню Йорк"}
{"url": "https://www.24chasa.bg/novini/article/6776366", "text": "Над 18 млн. лв. са предвидените тази година в бюджета на министерството на регионалното развитие и благоустройството средства за ВиК инфраструктура, съобщиха от пресцентъра на държавното ведомство. Парите ще бъдат използвани главно за реконструкция на съществуващите ВиК системи. Петдесет и две ВиК дружества в страната стопанисват ВиК системи, включващи над 90 000 км мрежа, 5 000 резервоара, повече от 3000 помпени станции, над 90 пречиствателни станции, повече от 6 000 водоизточника и прилежащите им санитарно-охранителни зони. За основната част от ВиК инфраструктурата се грижат 29-те ВиК дружества с държавно участие в капитала, чийто принципал е министърът на регионалното развитие и благоустройството. 7 от ВиК операторите с държавно участие отговарят за 9 язовирни стени и прилежащите им съоръжения за питейно-битово водоснабдяване. Това са язовир „Студена”, стопанисван от „ВиК” ООД, гр. Перник; язовир „Среченска бара” към „ВиК” ООД, гр. Монтана; язовир „Христо Смирненски”, стопанисван от „ВиК” ООД, гр. Габрово; язовир „Боровица” към „ВиК” ООД, гр. Кърджали; язовирите „Камчия”, „Ясна поляна” и „Ново Паничарево”, стопанисвани от „ВиК” ЕАД, гр. Бургас; язовир „Йовковци“, стопанисван от „ВиК Йовковци” ООД, гр. Велико Търново, и язовир „Асеновец“, стопанисван от „ВиК - Сливен” ООД, гр. Сливен. Със средства от Оперативна програма „Околна среда 2007-2013 г.“ до момента са изградени или рехабилитирани над 50 пречиствателни станции за отпадъчни води и над 2 500 км водопроводи и канализация. По Оперативна програма „Околна среда 2014-2020 г.“ е предвидено с около 1,5 млрд. лв. да бъде изградена ВиК инфраструктура с цел постигане на съответствие с националното и европейското законодателство в областта на питейните води, отвеждането и пречистването на отпадъчните води, както и да се приложат мерки за повишаване на енергийната ефективност на ВиК операторите. Със заем от Световната банка по Проект за развитие на общинската инфраструктура се доизграждат язовирите „Пловдивци“ и „Луда Яна“ и пречиствателни станции за питейни води (ПСПВ) към тях и се рехабилитира яз. \"Студена\" и съществуващата ПСПВ Студена - Перник. С изпълнение на проекта ще се осигури непрекъснатост на водоподаването за над 185 000 потребители в страната. В най-напреднал етап е изпълнението на яз. „Пловдивци“, който ще водоснабдява около 40 хил. души в общините Мадан и Рудозем. Съоръжението трябва да бъде въведено в експлоатация през тази година. Строителните работи са във финален етап и започнаха процедурите по завиряването на язовира. С изграждането на яз. „Луда Яна“ ще се реши проблемът с водоснабдяването в община Панагюрище, която изпитва сериозен недостиг на питейна вода. Строителството на язовира и пречиствателната станция към него трябва да приключи в средата на 2019 г. В началото на следващата година трябва да завърши и рехабилитацията на яз. \"Студена\", която се изпълнява в условия на непрекъсната експлоатация на язовира, като част от дейностите се извършват под вода. Използват се напълно нови за България методи и се разчита на участието на лицензирани водолази, за да се гарантира непрекъснатото водоснабдяване на близо 100 000 потребители в област Перник, включително индустриални. С цел устойчивото развитие на ВиК отрасъла, със заповед на министъра на регионалното развитие и благоустройството Николай Нанков е създаден Съвет за устойчиво развитие на отрасъл “Водоснабдяване и канализация“ като експертно консултативно звено към министъра. Идеята е чрез съвета да се обединят усилията между централната държавна власт, органите на местното самоуправление и неправителствените организации за решаване на въпросите, свързани с ВиК отрасъла. Членовете на съвета имат задача да координират действията на компетентните министерства и всички заинтересовани страни за осъществяване на Плана за действие на Стратегията за развитие и управление на водоснабдяването и канализацията в Република България за периода 2014-2023 г. С работата си съветът ще координира и мерките при приоритизиране и планиране на средствата за ВиК инфраструктура от фондовете на Европейския съюз в периода до 2020 г., както и дейностите, свързани с оперативното управление на търговските дружества с държавно участие в капитала (ВиК оператори). В Световния ден на водата – 22 март, и като институция, пряко отговорна и ангажирана с развитието на ВиК отрасъла у нас, МРРБ обединява усилия с всички заинтересовани от развитието на този жизненоважен отрасъл страни, с цел реализирането на цялостна политика за подобряване на състоянието на ВиК системите и подобряване на качеството и ефективността на ВиК услугите.", "date": "2018.03.22", "title": "Над 18 млн. лв. инвестират през годината за ВиК инфраструктура"}
{"url": "https://www.24chasa.bg/novini/article/6776543", "text": "Най-малко 14 души загинаха и 10 бяха ранени при експлозия на кола бомба край хотел на оживен булевард в столицата на Сомалия Могадишу днес, предаде Асошиейтед прес, цитирана от БТА. Повечето от жертвите са минувачи и търговци, съобщи източник от полицията. Екстремистката групировка Аш Шабаб пое отговорност за нападението. Тя често атакува хотели и охранявани от военни пропускателни пунктове в Сомалия.", "date": "2018.03.22", "title": "14 загинаха и 10 са ранени при атентат в столицата на Сомалия"}
{"url": "https://www.24chasa.bg/novini/article/6776549", "text": "Президентът на САЩ Доналд Тръмп заяви, че е подписал нови мита срещу вноса от Китай, „които могат да ударят“ неговия внос с 60 милиарда долара, но уточни, че той остава негов „приятел“, предава Франс прес, цитирана от Фокус. „Имам огромно уважение към президента на Китай Си Дзинпин“, заяви Тръмп. „Имаме страхотни отношения и смятам страната му за наш приятел“, допълни той.", "date": "2018.03.22", "title": "Тръмп: Митата срещу китайския внос ще са в размер на 60 милиарда долара"}
{"url": "https://www.24chasa.bg/novini/article/6776561", "text": "Главният прокурор Сотир Цацаров внася жалба в Комисията за защита на личните данни в ролята си на гражданин. Реакцията идва ден след като разследване показа, че личната информация на всеки българин е застрашена. „Просто ще подам жалба до Комисията за защита на личните данни и очаквам тя да си свърши работата, а самата Комисия дължи отговори”, отбеляза Цацаров пред  .  И личните данни на главния прокурор не са защитени. Той ще се жалва в Комисията за защита на личните данни като гражданин, а не в ролята си на обвинител номер едно. И се пошегува – поне сме се уверили, че здравните му осигуровки са платени. И вътрешният министър, чието ЕГН също излезе на светло, очаква мерки от Комисията. „Не става въпрос само за лично пространство, а и за това, че може да бъде направена злоупотреба, вие добре обяснихте как”, каза Валентин Радев. Когато имаме нечие ЕГН, лесно можем да видим здравноосигурителния статус, имотното състояние и участието в търговски дружества на човека, към когото проявяваме интерес. От Брюксел премиерът Бойко Борисов обяви, че държавата мисли как да ограничи използването на ЕГН за различни услуги.", "date": "2018.03.22", "title": "Цацаров подава жалба заради ЕГН-то му, появило се в интернет"}
{"url": "https://www.24chasa.bg/novini/article/6776582", "text": "Турската полиция залови днес над 1,2 тона албанска марихуана, пристигнала по море, предаде агенция Макфакс. Албанската телевизия Клан съобщи, че при операцията са арестувани 16 албански граждани. Наркотикът бил намерен в склад близо до курорта Бодрум. Стойността на марихуаната се оценява на около 5,2 милиона евро, предава БТА. Същевременно италианската полиция е разбила наркобанда и е заловила 440 килограма марихуана, 10 килограма хероин и 200 килограма други вещества, използвани за добавяне към хероина, предаде агенция МИА. Полицията е арестувала 16 албанци, които според разследването са транспортирали няколко пратки наркотици и в Швейцария. Бандата действала в района между Комо и Милано. Всички заподозрени, включени в разследването, са албанци.", "date": "2018.03.22", "title": "Над 1,6 тона албанска марихуана заловена в Турция и Италия"}
{"url": "https://www.24chasa.bg/novini/article/6776580", "text": "Румънският президент Клаус Йоханис изпрати днес поздравително послание на избрания за президент на Русия Владимир Путин, предаде агенция Аджерпрес, като се позова на администрацията на румънския президент. В посланието Йоханис изразява увереност в ползите от развитието на отношенията между двете страни, \"на прагматична и предвидима основа, чрез конструктивен диалог и в съответствие с принципите и нормите на международното право\". Владимир Путин бе преизбран в неделя за още един шестгодишен мандат.", "date": "2018.03.22", "title": "Клаус Йоханис поздрави Путин за преизбирането му за президент"}
{"url": "https://www.24chasa.bg/novini/article/6776588", "text": "Руски престъпни групи са се сдобили преди две десетилетия с нервнопаралитично вещество, подобно на онова, използвано за отравянето на Сергей и Юлия Скрипал във Великобритания, пише днес водещият независим руски вестник \"Новая газета\", цитиран от Асошиейтед прес. Разследване от 90-те години на миналия век установило че Леонид Ринк - експерт, участвал в разработването на нервнопаралитичния агент, наричан на Запад \"Новичок\" - е продал няколко ампули на подземния свят, включително на неидентифицирани чеченски гангстери. Това станало по време на войната срещу ислямистките сепаратисти в Чечения, предава БТА. Следователите разкрили тези незаконни продажби при разследването на убийството на банкера московския банкер Иван Кивелиди през 1995 г. Бизнес конкуренти на Кивелиди поставили нервнопаралитично вещество в телефона му. Ринк бил признат за виновен за предоставянето на използвания при покушението агент, но получил само условна присъда.", "date": "2018.03.22", "title": "Руски престъпни групи са се сдобили с вещество като \"Новичок\", отровило Скрипал"}
{"url": "https://www.24chasa.bg/novini/article/6776599", "text": "Македонският министър-председател Зоран Заев отговори на Москва, че Македония, откакто е независима, е строго отдадена за членство в НАТО, подкрепено от голям брой граждани на страната, предава скопският телевизионен канал \"Сител\" \"Македония след обявяването на независимостта си през деветдесетте години се е отдала на членство си в НАТО и има пълна подкрепа от македонските граждани. Нашият избор и еднозначна решителност са евроатлантическите интеграции\", заяви Заев, предава Фокус. Това е отговорът на Зоран Заев след предупреждението, което руското външно министерство официално изпрати вчера в Македония. Москва предупреди Скопие за отрицателните последици за регионалната сигурност и двустранните отношения в случай на присъединяването му към НАТО.", "date": "2018.03.22", "title": "Зоран Заев: Македония е строго отдадена за членство в НАТО"}
{"url": "https://www.24chasa.bg/novini/article/6776587", "text": "Израелска фирма разработи технология за преработване на домакинските отпадъци в пластмаса за многократна употреба, предаде Асошиейтед прес, цитирана от БТА. Ястреби, лешояди и щъркели кръжат над главата на главния оперативен служител на \"Ю Би Кю\" Кристофър Свеен, докато той сочи към купчина отпадъци, загниващи в пустинната горещина и я нарича \"златната мина на бъдещето\". \"Ю Би Кю\" се намира в Кибуц Цеелим, на границата с пустинята Негев. Компанията е патентовала процеса на преработване на домакинския боклук от депата за отпадъци и произвеждането на пластмаса от него. Предприемачите предлагат услугите си онлайн с надеждата да направят революция в управлението на отпадъци по света и да направят депата ненужни. \"Взимаме нещо, което не само не е полезно, а вреди сериозно на планетата ни и можем да го превърнем в неща, които ползваме всеки ден\", каза Албърт Дауър, член на борда на директорите на компанията. Той добави, че материалът на \"Ю Би Кю\" може да се използва за заместител на традиционната пластмаса и дървесина, като намалява използването на нефт и обезлесяването. Малката фабрика на компанията преработва един тон общински отпадъци за час, относително малко количество, което няма да е достатъчно за нуждите дори на средноголям град. Но от ръководството заявиха, че смятат да разраснат бизнеса си. Към настоящето те водят преговори с големи клиенти, защото изграждането на още фабрики е скъпо и трябва да са сигурни, че имат сигурен пазар за услугите си. Според \"Ю Би Кю\", по време на процеса на преработка не се отделят въглероден диоксид и токсични биопродукти, използват малко енергия и не се нуждаят от вода. Допълнително трябва да се провери дали технологията работи наистина и е търговски приложима.", "date": "2018.03.22", "title": "Израелска фирма разработи технология \nза превръщане на отпадъците в пластмаса"}
