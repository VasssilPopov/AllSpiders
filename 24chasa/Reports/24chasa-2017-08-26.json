{"url": "https://www.24chasa.bg/novini/article/6410770", "text": ", е бил въоръжен със сабя, дълга 1,20 м и е крещял \"Аллах акбар\", предаде Франс прес, цитирайки британската полиция. С викове \"Аллах акбар\" 26-годишният нападател спрял колата си \"Тойота приус\" преднамерено пред полицейската кола, паркирана близо до кралската резиденция, и посегнал да извади сабя с дължина 1,20 м, поставена на пода до предната седалка до шофьора. Той бил неутрализиран със спрейове със сълзотворен газ, се казва в полицейско комюнике, цитира БТА. При задържането му трима полицаи са получили леки рани. Двама от тях са били приети за кратко в болницата, уточни полицията. Първоначално Скотланд ярд съобщи за двама пострадали полицаи. \"С разследването се занимават полицаи от отдела за борба с тероризма и в района на Лутън се извършват обиски\", заяви Дийн Хейдън, шеф на контратерористичния отдел на лондонската полиция. \"На този етап смятаме, че мъжът е действал сам и не издирваме други заподозрени\", добави той, като уточни, че през почивните дни в страната ще бъде засилено полицейското присъствие. Равнището на терористична тревога обаче остава непроменено.", "date": "2017.08.26", "title": "Нападателят край Бъкингамския дворец крещял \"Аллах акбар\" със сабя, дълга 1,20 м"}
{"url": "https://www.24chasa.bg/novini/article/6410689", "text": "Учени, изследващи влиянието на Слънцето върху сегашните промени в климата, установиха, че яркостта на звездата ни не се е увеличавала от 40 години, съобщи в. \"Дейли мейл\", цитиран от БТА. Яркостта на Слънцето през този период дори малко е спаднала. Това означава, че то няма никаква роля за сегашното затопляне, заявиха учени от института \"Макс Планк\". Макар и Слънцето да може да влияе върху климата на Земята, само някои дължини на вълните на радиацията достигат до повърхността на планетата ни така, че да могат да я затоплят. Преди всичко това е видимата светлина. Освен това Слънцето излъчва поток от заредени с електричество частици. Когато магнитната му активност е висока, радиацията е по-силна. Проследявайки тези колебания, учените са определили доколко слънчевата активност влияе върху климата на земята. За изследването си германските учени са използвали данни от наблюдения на слънчевите петна, както и за нивата на въглерод-14 в пръстените на дърветата. Анализът им установи, че от няколко десетилетия покачването на температурата не може да бъде възпроизведено в моделите само с въздействието на Слънцето и други естествени източници, като вулканични изригвания. \"Само когато се вземат предвид антропогенни, т.е. дължащи се на човека фактори, се получава съответствие с наблюденията и измерваните данни\", казаха учените.", "date": "2017.08.26", "title": "Слънцето нямало вина за сегашното глобално затопляне"}
{"url": "https://www.24chasa.bg/novini/article/6410685", "text": "В защитените зони, през които преминава автомагистрала „Струма“ през Кресненското дефиле, няма да се поставят осветени билбордове. Това е записано в доклада за оценка на съвместимостта, който е на интернет страницата на агенция „Пътна инфраструктура“ по повод предстоящото на 11 септември обществено обсъждане на Доклада за ОВОС за подобряване на трасето на лот 3.2 на автомагистралата. И петте варианта на трасе, които ще се разглеждат, преминават през две защитени зони. Това са: „Кресна - Илинденци“ по директивата за опазване на природните местообитания и на дивата флора и фауна, и „Кресна“ - по директивата за опазване на дивите птици. Със забраната за осветени билбордове ще се предотврати струпването на насекоми в близост до пътя и ще се намали рискът от сблъсък с ловуващите ги прилепи. Всички мостове по трасето между Крупник и Кресна ще бъдат с предпазни огради високи 3 м и от двете страни, за да се избегне сблъсъкът с птици. Всеки мост ще има и системи за събиране на повърхностния отток, а отвеждането му ще става след пречистване със специални каломаслоутаители. Предвидено е и изграждането на подлези за безпрепятствено пресичане и предотвратяване на излизане на пътното платно на земноводни и влечуги. В защитена зона „Кресна - Илинденци“ има редица представителни за района растителни видове като космат дъб, черна елша, планински ясен, източен чинар и др. В нея намират подходящи местообитания значителен брой представители на животинския свят. От безграбначните животни това са: ручеен рак, бисерна мида, тигрова пеперуда, буков сечко, бръмбар рогач и т. н. От влечугите широко представени са леопардов смок, обикновена блатна костенурка, шипоопашата костенурка, а от земноводните едни от най-представителните видове са жълтокоремната бумка и южен гребенест тритон. Срещат се и редица представители на бозайниците като европейски вълк, кафява мечка, видра, пъстър пор и др. В защитена зона „Кресна“ гнездят множество птици, някои от които редки за нашата страна. Характерни са сива чапла, зеленоглава патица, белоглав и египетски лешояд, скален орел, голям и малък креслив орел, орел змияр, белоопашат мишелов, късопръст ястреб, далматински сокол, сокол скитник, речен дъждосвирец, сирийски пъстър кълвач, късопръста чучулига, полска бъбрица, голям маслинов присмехулник и др. В доклада е записано още, че строителството на отделни уязвими за птиците отсечки ще започва след приключване на размножителния им период, който е между 1 май и 15 август. Изключение ще се допуска единствено, ако в дните непосредствено преди това е извършен орнитологичен мониторинг, доказващ че в периметър до 300 м от границите на строителната площадка няма гнездящи птици. Всички мостови съоръжения над реки ще се изграждат извън периода на размножаване на рибите, който е между 15 април и 10 юни. Петте варианта на трасе, които ще се разглеждат на 11 септември са: • ИЗТОЧЕН ВАРИАНТ Г10.50 Той разделя движението на две самостоятелни и раздалечени едно от друго пътни платна. В посока Гърция трасето преминава по съществуващия път I-1 (Е-79), а за София е по нов терен на изток от Кресненското дефиле. Платното в посока София – Кулата ще използва изцяло съществуващия първокласен път I-1 (Е79) до началото на град Кресна, той ще бъде рехабилитиран, предвиждат се мерки за опазване на биоразнообразието. Ще се изгражда еднопосочен обходен път на Кресна по нов терен, с което интензивният тежкотоварен трафик ще бъде изведен извън града. Обходният път преминава през 4 тунела с дължина 1266 м, 1 виадукт - 316 м, 2 моста с дължина 691 м, 7 надлези и подлези с дължина 206 м, както и подпорни и укрепителни стени - 245 м. Платното от Кулата за София е по нов терен на изток от Кресненското дефиле. Предвидено е изграждането на 18 виадукта с обща дължина 5087 м, 5 тунела с обща дължина 4200 м, 1 мост - 96 м, 11 надлеза и подлеза, подпорни и укрепителни стени. При Източния вариант са предвидени напречни връзки между двете платна, като се използват съществуващите пътища и се изграждат нови пътни възли. Предвидени са общо 5 пътни възела „Симитли“, „Полето“, „Мечкул“, „Стара Кресна“ и „Кресна“. Предвижда се и изграждането на пътна връзка със съществуващия път Е79 в началото на обходния път на гр. Кресна. Две големи площадки за търговия и отдих е предвидено да има на отсечката. Целта е да бъде осигурено всичко необходимо за осъществяването на търговска дейност и хората от региона да могат да продават продукцията си от мед, мляко и т. н., както го правят и в момента. Приблизителната дължина на трасето е 24 км. • „ДЪЛЪГ ТУНЕЛЕН ВАРИАНТ“, ТУНЕЛ „КРЕСНА“ Тунел „Кресна“ е с дължина 15,4 км. Той е с две тръби и с възможност за евакуация във втората тръба през напречни връзки. Дължината на цялото трасе на автомагистралата в този участък, включващо пътна и тунелна част, е около 21 км. Предвидено е освен тунел „Кресна“ и изграждането на подпорни и укрепителни стени, 3 подлеза, 6 моста, две площадки за отдих и един пътен възел. Предвидено е тунел „Кресна“ да се изгражда по класически тунелен метод с пробивно-взривни работи и стоманобетонова облицовка. Участъците при порталите на тунела ще бъдат изпълнени по открит способ. • ИЗТОЧЕН ВАРИАНТ Г20, ИЗВЪН КРЕСНЕНСКОТО ДЕФИЛЕ Този вариант на трасе е по нов терен извън Кресненското дефиле. И двете платна на движение са изнесени в източна посока около селата Брежани, Стара Кресна и Ощава. Надлъжните наклони в пътния възел, тунела и виадукта са 4%, след което наклонът е 5% и е предвидена трета лента за спускащите се в посока София, а също така и аварийни изходи. На местата, където пътното трасе преминава в тунел, за всяко платно е предвидена отделна тръба, което от своя страна налага раздалечаването им едно от друго, с цел осигуряване на необходимото разстояние между тръбите. Поради по-високите надлъжни наклони, които се намират в началото и края на трасето, с цел подобряване на пропускателната способност и осигуряване на безопасността, е предвидена трета лента за бавно движещи се превозни средства в двете посоки. В този вариант е предвидено изграждането на 5 тунела с обща дължина 4 200 м, 18 виадукта с дължина 5087 м, един мост с дължина 96 м, подлези и надлези, както и подпорни и укрепителни стени. При пресичане на съществуващите напречни пътища са предвидени пътни възли, осигуряващи всички посоки на движението. ВАРИАНТ Г20 – СИН Този вариант се развива през Кресненското дефиле, при максимално използване на трасето на съществуващият път I-1 (Е79). Двете платна на автомагистралата са разработени така, че последователно се раздалечават и доближават едно спрямо друго в ситуационно и нивелетно отношение. Лявото платно следва съществуващия път, дясното е по изцяло нов терен, вдясно от сегашното трасе, следва ситуационно лявото, а в отделни случаи се отдалечава от него. Често е на второ, по-високо ниво от лявото, в изкоп или в тунел. Към края двете платна отново са успоредни едно на друго и се развиват заедно до края на участъка, като се раздалечават само при тунелните съоръжения. Предвидено са 3 пътни възела - при Крупник, Ощава и Кресна, както и две площадки за отдих. По този вариант на трасе е необходимо да се изградят 13 виадукта с обща дължина 3075 м, 23 тунела с дължина 7345 м, 5 моста, надлези и подлези, подпорни и укрепителни стени. Ще се извършат реконструкции на 4 съществуващи виадукта, 2 съществуващи тунела и един мост. Приблизителната дължина на трасето е 21 км. • ВАРИАНТ Г20 – ЧЕРВЕН В по-голямата си част той също преминава през Кресненското дефиле. В пролома едното платно следва в основната си част съществуващия път Е79, а другото е по нов терен с тунели и съоръжения в западния масив на дефилето. Дясното платно се развива изцяло по нов терен, вдясно от съществуващия път, като следва ситуационно лявото. Най-характерното при този вариант е решението за разполагане на двете платна едно над друго на голяма дължина. Целта е незасягане на картираните граници на резерват „Тисата“. За безконфликтно пресичане са предвидени три пътни възела - „Крупник”, „Ощава” и „Кресна”. При изпълнението на вариант Г20 е предвидено да се изградят 4 виадукта с обща дължина 1165 м, 12 тунела с дължина 2892 м, 14 моста и 12 надлеза и подлеза. Ще се реконструират подпорни и укрепителни стени, както и два съществуващи тунела и 4 съществуващи моста. Приблизителната дължина на трасето е 21 км.", "date": "2017.08.26", "title": "Без осветени билбордове в Кресненското дефиле и при петте варианта за аутобана"}
{"url": "https://www.24chasa.bg/novini/article/6410713", "text": "Интензивен е трафикът на българските гранични контролно-пропускателни пунктове, съобщиха от пресцентъра на МВР, цитирани от БТА. На българо-сръбската граница трафикът е интензивен на ГКПП Калотина за леки автомобили. На българо-македонската граница трафикът е интензивен на всички гранични контролно-пропускателни пунктове. На българо-гръцката граница на ГКПП Кулата трафикът е интензивен за леки автомобили на изход. На ГКПП Маказа има образувана един километър колона от леки автомобили на вход. На българо-турската граница трафикът е интензивен на всички контролно-пропускателни пунктове за леки автомобили на вход. На българо-румънската граница трафикът интензивен на всички гранични контролно-пропускателни пунктове. Фериботът Оряхово - Бекет работи само в светлата част от деня поради ниско ниво на река Дунав.", "date": "2017.08.26", "title": "Интензивен е трафикът на българските \nГКПП-та"}
{"url": "https://www.24chasa.bg/novini/article/6410721", "text": "Стотици деца, младежи и възрастни изкачиха днес пеша, с велосипедни колони и с автомобили подходите към историческия връх Шипка, за да почетат паметта на загиналите в епичните августовски боеве за свободата на България преди 140 години и да участват в националните тържества по повод годишнината от Шипченската епопея, съобщи БТА. Преди 140 години на това място се решава изходът на Руско-турската война и съдбата на България. От тогава всяка година, вече поколения наред хиляди хора изкачват върха, за да отдадат почит на онези, на които дължим свободата си. Това каза в словото си на връх Шипка президентът Румен Радев. Той посочи, че тъкмо от тук през август миналата година е започнала предизборната му кампания, тъй като това е свято място, което ни обединява като народ, вдъхва сила, достойнство и вяра. По думите му българските опълченци по безапелационен начин са показали какво е да служиш със себеотрицание и саможертва на българската кауза. Всички ние, българите, трябва да следваме техния пример, макар да знаем, че днес времената са други, посочи президентът. По думите му новите времена носят пред себе си нови предизвикателства, но ние сме тук отново, за да почетем заедно храбреците, които със своя анонимен подвиг отстояха прохода Шипка - онази врата, през която мина българската свобода. Държавният глава участва днес в тържественото отбелязване на 140-годишнината от Шипченската епопея. Той се включи в туристическия поход до връх Шипка, прие почетния строй на Националната гвардейска част и положи венец пред Паметника на свободата. По-късно днес президентът ще се срещне с кмета на Габрово - Таня Христова. В 20,50 часа държавният глава ще приеме почетния строй на Националната гвардейска част на площад \"Възраждане\" в Габрово и ще произнесе слово. В официалната церемония на връх Шипка участва и председателят на Народното събрание Димитър Главчев, който по-рано днес присъства на литургия в храм-паметника \"Рождество Христово\" в град Шипка и се включи в похода към върха. Заупокойната молитва за загиналите в боевете отслужи Великотърновският митрополит Григорий. В официалната церемония, наред с президента и председателя на народното събрание, участваха дипломати, народни представители, областни управители, кметове на общини, общественици.", "date": "2017.08.26", "title": "Стотици изкачиха Шипка, за да отдадат почит на загиналите за свободата ни"}
{"url": "https://www.24chasa.bg/novini/article/6410724", "text": "Финландската полиция е освободила от ареста мъж, задържан във връзка с нападението с нож на 18 август в западния град Турку, при което бяха убити двама души и 8 бяха ранени, предаде Асошиейтед прес, цитирана от БТА. Националното бюро за разследване каза днес, че мъжът, арестуван в сряда заедно с още един заподозрян, \"вече не е подозиран в никакви престъпления\". Абдул Рахман Мешках, 18-годишен мароканец, кандидат за убежище, е разследван в момента за умишлено нападение с терористични подбуди. Полицията смята, че той използва фалшива самоличност. В ареста са още трима души, заподозрени, че са помогнали за планиране на нападението.", "date": "2017.08.26", "title": "Финландската полиция освободи задържан за нападението с нож в Турку"}
{"url": "https://www.24chasa.bg/novini/article/6410733", "text": "\"Връх Шипка е символ на единството на българите.\" Това каза пред журналисти председателят на Народното събрание Димитър Главчев, който се включи в пешеходен поход от с. Шипка до връх Шипка в Стара планина по случай 140-годишнината от Шипченската епопея през Руско-турската освободителна война от 1877 - 1878 г., съобщи „Фокус“. „Реших да съпреживея случилото се преди 140 години и по този начин да се преклоня пред паметта на героите, които са дали живота си за свободата на България. Това беше причина да се включа в един от лъчовете на туристическия поход до Паметника на свободата на връх Шипка“, обясни Главчев. Самият връх е символ на много неща. Това е мястото, където трябва да покажем националното съединение. Когато има национални каузи е хубаво да се обединяваме, за да вървим напред като народ и държава, каза още председателят на Народното събрание. „В подстъпите на този връх се срещат две империи – руската и османската. Опълчението ни се е включило достатъчно активно, макар и 4-5 пъти по-малобройно от османската войска“, добави Димитър Главчев. „Връх Шипка е символ на единството на българите и символ на почит към руски, украински, полски, словенски финландски и други военни, които са загинали за свободата на България“, добави той. По думите му българо-руските отношения имат богата история - минавали са през много добри периоди и през не толкова добри, но по традиция отношенията между България и Русия са добри, тъй като има обща основа - историята. Главчев каза още, че се надява отношенията между България и Русия да се развиват в още по-добра посока и добави, че страната ни иска да има добри отношения с всяка една държава.", "date": "2017.08.26", "title": "Димитър Главчев: Връх Шипка е символ на единството на българите"}
{"url": "https://www.24chasa.bg/novini/article/6410630", "text": "Два вертолета Ми-17 от състава на авиобаза Крумово се включиха в потушаването на големия горски пожар в землището на село Мечкул, община Симитли, област Благоевград. Това съобщиха от пресцентъра на военното министерство. Те излетяха в 09.00 ч. днес, 26 август, от авиобаза Крумово. До 12.00 ч. екипажите на двата вертолета изпълниха около 30 захода и изляха близо 60 тона вода над труднодостъпния терен.", "date": "2017.08.26", "title": "Вертолети на ВВС изляха 60 тона вода над пожара в Кресненското дефиле"}
{"url": "https://www.24chasa.bg/novini/article/6410635", "text": "\"Преди 140 години на това място се реши изходът на Руско-турската война и съдбата на България. Шипка е свято място, което ни обединява като народ\". Това каза държавният глава Румен Радев по време на тържественото отбелязване на 140-годишнината от Шипченската епопея през Руско-турската освободителна война от 1877-1878 г. на връх Шипка, съобщи „Фокус“. Президентът изтъкна, че Шипка е вратата, през която е минала българската свобода и всяка стъпка към този връх вдъхва вяра в бъдещето. Румен Радев положи венец пред Паметника на свободата. В момента се състои възстановка на шипченските боеве от дружество „Традиция“.", "date": "2017.08.26", "title": "Президентът Радев: Шипка е вратата, през която мина българската свобода"}
{"url": "https://www.24chasa.bg/novini/article/6410638", "text": "Негово Светейшество Софийският митрополит и Български патриарх Неофит ще благослови лично децата, които са на лагер в Кремиковския манастир \"Свети Георги\", съобщиха от пресцентъра на Столична община, цитирани от БТА. Това ще стане в неделя - 27 август, от 9.00 часа. Около 50 деца от София са на лагер в манастира до кв. \"Кремиковци\", е посочил отец Серафим. Православни детски лагери в манастира се провеждат за четвърта година и се организират, за да научат на православната вяра, да възпитават в нравствени добродетели, в съчетание с игри, спорт, разходки сред природата. Патриарх Неофит ще вземе участие в неделната светата литургия, която ще отслужи главният секретар на Светия синод Мелнишки епископ Герасим, и ще гостува на лагеруващите при манастира деца.", "date": "2017.08.26", "title": "Патриарх Неофит ще благослови деца лагер в Кремиковския манастир \"Св. Георги\""}
{"url": "https://www.24chasa.bg/novini/article/6410662", "text": "Сигнал за подозрителен дрон над Ватикана предизвика проверка на полицията и карабинерите, а полицейски хеликоптер беше вдигнат по тревога. При проверката подозрителният дрон не е бил открит, предаде ТАСС, като се позова на италианската агенция АНСА. Въздушното пространство над Ватикана беше обявено за зона без полети от съображения за сигурност. Използването на дронове, включително от туристи, е забранено. Безпилотните летателни машини често се използват за снимки, както и от различни служби, включително метеорологичната. Неотдавна терористичната организация Ислямска държава публикува в интернет запис със заплахи срещу папа Франциск. Освен това в социалните мрежи и особено в криптираното приложение за онлайн чат Телеграм се появи послание на италиански с призив за действие, насочен към терористите, които не са обвързани с нито една терористична организация. След последния атентат в Барселона, при който микробус се вряза в пешеходци, в италианските градове се разполагат прегради от цимент и циментови вази с цветя на местата за достъп до централните градски улици, тъй като много от тях неотдавна бяха превърнати в пешеходни зони.", "date": "2017.08.26", "title": "Затвориха въздушното пространство над Ватикана заради подозрителен дрон"}
{"url": "https://www.24chasa.bg/novini/article/6410668", "text": "Петима са задържани за телефонни измами на териториите на пет области, сред които и Сливен, съобщиха от полицията в града. На 20 август в Нова Загора е задържан криминално проявеният А. К. на 24 години след извършена телефонна измама в града за 1600 лева и златни накити. Младежът е ползван като куриер муле. Действията около изясняването на случая са проведени съвместно от служители на Главната дирекция \"Национална полиция\" и областните дирекции на МВР в Сливен, Плевен и Стара Загора. След оказано съдействие и координация от сектор \"Измами\" при ГДНП при проведени допълнителни мероприятия на служители от Областите дирекции на МВР в Стара Загора и Плевен е установена негова съпричастност към още три телефонни измами. Едната е за 11 хил. лева, извършена през месец март в Стара Загора, а другите две са за общо 7 хил. лева, осъществени през месец юни в Плевен. Други четирима души, съпричастни към телефонна измами, са задържани в Пазарджик и Смолян при операция, ръководена от Главната дирекция \"Национална полиция\".", "date": "2017.08.26", "title": "Задържаха петима за телефонни измами в 5 области"}
{"url": "https://www.24chasa.bg/novini/article/6410677", "text": "\"Шипка е достойнството на един народ. Този връх е най-мощният символ на желанието за свобода и готовността да умреш за нея\". Това заяви лидерът на БСП Корнелия Нинова, която се включи в традиционния поход до паметника, съобщиха от пресцентъра на червената партия. \"Днес тук сме заедно хиляди българи, единни и признателни на своите герои и на руските воини. Помним и тачим историята си. Но Шипка не е само история. Тя е и настояще , и бъдеще, защото тя е любов към Отечеството\", каза още Нинова. Лидерът на БСП поднесе цвета пред костницата на Шипка.", "date": "2017.08.26", "title": "Корнелия Нинова: Шипка е достойнството на народа ни"}
{"url": "https://www.24chasa.bg/novini/article/6409861", "text": "- Необяснимо е, но дори в цивилизования свят се шири такова мнение. Който си го мисли, се намира в голямо заблуждение. Пушенето на наргиле не само не е по-безвредно, а дори може да бъде и по-вредно от пушенето на цигари. - Най-често в смесите за пушене има тютюн, към който може да са добавени различни билки, а водата се ароматизира по разнообразни начини или се замества със сок, ароматично вино или някакъв друг алкохол, защото принципът на наргилето е преминаване на дима през течна среда. Хората се заблуждават, че водата играе ролята на филтър на вредните вещества. Пълна илюзия е това! Не се получава никакво филтриране на отровите в дима от наргилето. - О, не. Макар пиковите концентрации на никотина в кръвта при пушене на цигари и наргиле да са почти еднакви, сумарно не е така. При традиционната цигара се прават средно двадесетина вдишвания, а при една сесия на наргилето вдишванията обикновено са някъде между 150 и 200. Така димът, поеман при пушенето на наргиле, може да бъде десетки пъти повече, отколкото от цигара. Логично е, че това означава и много повече отрови - като количество, като качество и като състав, в сравнение с обикновена цигара. Така че е голяма фикция особено сред младите, че това е безобидна мода, от която няма причина да изостават. - Свидетели сме на процес, при който към епидемията от пушене на цигари се добавя епидемия от пушене на наргиле, въпреки че това не е типичен елемент от западните нрави. Навлиза широко на Запад с прехвърлянето на традиции от друга култура. Стигна се дотам, че между 20 и 40 процента от младите хора в западните държави редовно или епизодично пушат наргиле. - Фалшивият социален ореол на наргилето като нещо по-безвредно, изглежда, е изключително изкусително за младите хора. А в същото време е доста успокояващо за родителите поради тяхното незнание за рисковете. Заблуждаващото е, че тази практика се представя едва ли не като нещо абсолютно безопасно – децата, вместо да палят цигара, пушат билки, треви... Голяма илюзия, която трябва да се разсее. - Дори да няма тютюн, самият процес на подготовка на дима залага достатъчно много вредности. При горенето в наргилето се развива температура от около 900 градуса, докато при цигарите тази температура е 2 пъти по-ниска. Това увеличава концентрацията на металите в дима от наргилето – олово, кадмий и др. Горенето на въглените произвежда и въглероден окис, който сам по себе си е много вреден за организма. Въглеродният окис и никотинът съставляват най-голяма част от тютюневия дим – както от цигарата, така и от наргилето. Само от въглеродния окис някое дете може да изпадне в състояние на замайване или дори да припадне. Всички трябва да запомнят: не съществува понятие като безвредно наргиле. Това е мит!", "date": "2017.08.26", "title": "Проф. Костов: Илюзията, че  наргилето е безвредно, е най-страшна"}
{"url": "https://www.24chasa.bg/novini/article/6410525", "text": "Две бъбречни трансплантации са приключили успешно в УМБАЛ \"Александровска\", съобщиха от пресцентъра на болницата. Донорът е мъж на 39 години от Варна, изпаднал в мозъчна смърт вследствие на хеморагичен инсулт, причинен от мозъчна аневризма. Единият бъбрек е трансплантиран на 42-годишната Веска Хр. от Свиленград, а другият реципиент е Христо Кр., на 48г. от гр. Варна. След интервенциите, двамата трансплантирани се възстановяват в Клиниката по анестезиология и интензивно лечение на лечебното заведение. Състоянието им е стабилно. Екипът на болницата изказва искрени съболезнования на близките на починалия и ги поздравява за хуманното им решение да дарят органите му за спасяването на други човешки животи в най-трудния за тях момент.", "date": "2017.08.26", "title": "Извършиха 2 успешни бъбречни трансплантации в Александровска болница"}
{"url": "https://www.24chasa.bg/novini/article/6410554", "text": "Ново земетресение от 3 по скалата на Рихтер е усетено в Охрид късно снощи в 22.34 часа местно време (23.34 часа българско). Това съобщи Европейският средиземноморски сеизмологичен център, цитиран от \"Фокус\". Епицентърът е бил на 3 км от Ресен и на 1 км от с. Янковец на дълбочна 2 км. Македонските медии съобщават, че след близо едномесечно затишие охридско-преспанският сеизмологичен район отново се е събудил, като до края на юли бяха регистрирани над 1400 по-силни и слаби земни трусове.", "date": "2017.08.26", "title": "Ново земетресение разтърси Охрид"}
{"url": "https://www.24chasa.bg/novini/article/6410428", "text": "Простреляният снощи мъж, след като нападна войници с нож в Брюксел, е починал. Това заяви белгийската федерална прокуратура, както и че разглежда случилото се като опит за убийство от терористични подбуди, предаде Ройтерс, цитирана от БТА. Говорителка на прокуратурата заяви, че по време на нападението мъжът извикал два пъти \"Аллах акбар\". Войниците са с леки наранявания. Кметът на Брюксел Филип Клозе заяви, че равнището на опасност от атентати, което към момента така или иначе е на една от най-високите степени, няма да бъде повишавано. \"Първоначалните данни сочат, че става дума за изолирано нападение, за един човек\", каза той пред репортери близо до улица, блокирана от полицията.", "date": "2017.08.26", "title": "Простреляният от войници нападател с нож в Брюксел е починал"}
{"url": "https://www.24chasa.bg/novini/article/6408546", "text": "Петък вечер. 15-годишният Еманюел трябва да участва в разработването на сценичната адаптация на пиесата \"Изкуството на комедията\" от Едуардо де Филипо. В бъдеще той ще стане най-младият президент в историята на Франция и съвсем естествено е един от най-прилежните ученици в частния йезуитски лицей \"Провиданс\". Превъзбуден е от ангажимента си към театралния кръжок, в който участва, и не иска да прави нищо друго. Умът му е завладян от нещо съвсем различно. Еманюел е като хипнотизиран от красивите черти, елегантната осанка, безупречния стил, дълбоките сини очи и гальовния глас на своята 39-годишна учителка Брижит. Г-жа Озиер преподава френски език и литература и ръководи театралния кръжок в елитната гимназия в малкото градче Амиен. В петък вечер самата тя се наслаждава на съвместната работа с един от възпитаниците си, който я покорява с интелекта си. Брижит добре познава Макрон, впечатлил я е още с първото си качване на сцената с изпълнението на монолога от \"Жак и неговият господар\" на Милан Кундера. Освен всичко е и съученик на нейната дъщеря Лоранс, която не разбира как той може да знае \"всичко за всичко\". Най-големият й син Себастиан е роден само две години по-рано от Еманюел, а най-малката й дъщеря Тифен е с девет години по-малка от него. Учителката не може да си обясни защо този ученик, който може да й бъде син, провокира толкова различни емоции у нея. казва по-късно тя. Съпротивлява се на опасната близост, която започва да се поражда помежду им. Тогава все още не може да си представи, че това ще се окаже любовта на живота й. На 24 и 25 август президентът на Франция ще има официална визита в България. Еманюел Макрон ще се срещне и разговаря с държавния глава Румен Радев, а след това ще е гост и на премиера Бойко Борисов. Една от основните теми, които ще разискват първите мъже, ще е подкрепата за бързото влизане на България в чакалнята на еврозоната. Както и нашето съдействие относно въвеждането на нови правила за работа в Европа, така че да не се подбива цената на труда във Франция. За решението на този проблем Макрон предприема международната си обиколка в Европа. Относно визитата му у нас от Елисейския дворец информираха, че президентът ще бъде придружен от съпругата си Брижит Макрон.  Двамата ще отседнат в морската резиденция на правителството \"Евксиноград\" в най-луксозната от вилите - Слънчевото бунгало. Държавният глава е пожелал да заведе своята половинка и до двореца и ботаническата градина в Балчик. Най-вероятно обаче Брижит ще бъде придружена на тази разходка от нашата първа дама Десислава Радева. Целият свят изпитва нестихващо любопитство към тази нетрадиционна президентска двойка, а техният роман наистина си заслужава вниманието. Първоначалните нежни трепети, които се пораждат над сценарните листове преди повече от 20 години, можеха и да останат просто неуместен и кратък момент помежду им. Но довеждат до тяхната неповторима любовна история. \"Пишехме заедно в петък вечерта и от събота аз вече очаквах следващия петък. Не разбирах защо. Струваше ми се толкова безсмислено. Ако не бях направила този избор, щях да пропусна живота си\", споделя в първото си интервю като първа дама за списание “Ел” Брижит. В онзи момент, в който Еманюел е още непълнолетен гимназист, учителката по френски е привидно щастливо омъжена за бащата на трите си деца - банкера Андре Луи Озиер. Двамата минават под венчилото, когато тя е на 21 години. Макрон малко по малко успява да преодолее съпротивата на своята учителка и пламъкът между тях се разгаря с пълна сила. \"Никой няма да разбере кога нашата история се превърна в роман. Това ще си остане между нас двамата. Това е нашата тайна\", обяснява президентшата в книгата \"Еманюел Макрон: Перфектният млад мъж\" на журналистката от в. “Фигаро” Ан Фулда. Неговите родители Франсоаз Ногес, медицински експерт в системата за социално осигуряване, и професора по неврология Жан-Мишел Макрон са шокирани от любовта на сина си. В началото те смятат, че Еманюел е увлечен по дъщерята на Брижит - Лоранс. След като научават истината, двамата се опитват да сложат край на отношенията му с учителката, но това се оказва трудна задача. \"Не можехме да повярваме. Не можехме просто да кажем \"Чудесно\", споделя майката на президента пред Ан Фулда. И все пак семейство Макрон не подава жалба срещу Брижит с рождена фамилия Троньо, а \"Не мога да ви обещая нищо\", отвръща дръзката французойка на загрижените родители. Така майката и бащата на Еманюел решават да ги разделят физически и настояват синът им да напусне училището в Амиен и да довърши средното си образование в престижната гимназия \"Анри IV\" в Париж. Първата дама твърди пред \"Ел\", че и самата тя е посъветвала бъдещия си съпруг да замине за столицата, защото смятала, че така ще е най-добре за него. На сбогуване Макрон се обръща към Троньо с думите: Именно оттогава започва най-трудният момент за тях заради разстоянието помежду им, а за да се справят, те непрестанно си пишат. Времето минава, но чувствата им не охладняват и щом Еманюел става на 18 години, Брижит се развежда и се премества в Париж. Двамата неофициално стават двойка. През 2007 г. те си разменят брачните халки - тогава той е на 29, а тя на 54 г. “Брижит не ме обичаше заради онова, които имам, заради финансовото ми състояние, комфорта или сигурността, която й давам. Тя се отказа от всичко това заради мен\", пише Еманюел в книгата си \"Революция\". Докато 64-годишната днес първа дама е баба на седем внуци, с нейния съпруг са взели решение да нямат свои наследници. \"Това е избор, който не е егоистичен от моя гледна точка. Наложи се да вземем това решение, когато бях на много млада възраст. За мен нямаше значение, че децата и внуците не са мои от биологична гледна точка, за да им дам цялата любов, на която съм способен\", признава Макрон. Самата Брижит казва пред \"Ел\", че се обвинява най-много за своя избор само и единствено заради ефекта, който е имал върху нейните деца. \"Знаех, че ги наранявам. Но не можех да не го направя. Има моменти в живота, когато човек взема съдбовни решения. За мен това беше моментът. Така че 20-те години разлика между нас са без значение. Разбира се, закусваме и обядваме заедно - аз с моите бръчки, той с неговата младост - но това е положението. Бях много щастлива с децата си и в същото време усещах, че споделя пред \"Ел\" г-жа Макрон. Междувременно през годините Макрон не престава да слуша както сърцето, така и ума си - завършва прочутия институт за политически изследвания Sciences Po. Също така е възпитаник на елитната Национална школа по администрация (ENA) в Страсбург, която през годините са завършили редица френски политици. След като получава образование, той бързо си намира работа като финансов инспектор към министерството на икономиката, а по-късно работи във френската банка на семейство Ротшилд (Rothschild & Cie Banque). Икономическите му познания бързо привличат вниманието на тогавашния президент Франсоа Оланд, който го връща в държавния апарат. През 2012 г. Макрон е назначен за икономически съветник в Елисейския дворец, а само след 24 месеца и едва на 36 години той става министър на икономиката. Отново е най-младият, заемал този пост, откакто през 1962 г. Валери Жискар д'Естен поема това министерство. Наричат го френския Тони Блеър и новото лице на социализма. С назначението му в кабинета Брижит напуска работата си на учителка и става вярна помощница и съветник. Винаги е неотлъчно до него и в борбата му за президентския пост. Политическите му противници \"Да си омъжена за политик, не е лесно. Много уважавам съпругите им, тъй като това означава да понасяш удари. Въпреки това не ме притеснява да съм \"жената на ...\", споделя мадам Макрон пред сп. \"Пари Мач\". В същото време и на фона на купищата шеги по повод на разликата в тяхната възраст самата бивша учителка подхожда с изключително чувство за хумор. На въпрос на журналист защо нейният съпруг трябва да спечели тазгодишните президентски избори тя отговаря: \"Представете си само как ще изглеждам след пет години.\" Брижит действително е изключителна жена.", "date": "2017.08.26", "title": "\"168 часа\": Любовта на Брижит и Еманюел Макрон - от училище до Елисейския дворец"}
{"url": "https://www.24chasa.bg/novini/article/6410434", "text": "С около 400 декара се е разраснал пожарът в Кресненското дефиле през изминалата нощ. Това съобщи началникът на „Националния оперативен център“ към ГД „Пожарна безопасност и защита на населението“ (ПБЗН) комисар Тошко Бързилов пред \"Фокус\" за пожара, който вече трети ден бушува в Кресненското дефиле. „Продължават действията по ограничаването на пожара в района на Стара Кресна-Влахи-Ощава. На мястото в момента работят 30 пожарни автомобила, 150 пожарникари, 85 служители на българската армия, горски работници, служители на Регионалната дирекция по горите, Югозападното предприятие – 230 човека. Също така сме с готовност да включим два хеликоптера, които всеки момент ще бъдат повикани на място на най-критичните точки. Предприети са действия за ограничаване на фронтовете, по които се развива пожарът. Те са 3“, обясни комисар Бързилов. По думите му по периметъра се работи постоянно и не се дава възможност да бъде развит огънят, особено към населените места. „Няма загинали и пострадали хора към настоящия етап. Създадена е необходимата организация и взаимодействие между институциите. На този етап през нощта има малко разрастване на пожара – около 150-200 декара на единия участък, на другия също около 200 декара. Надалеч е, извън периметъра на къщите. Нещата са под контрол. Работи се постоянно с булдозери, правят се просеки, прокарват се пътища за придвижване на техниката“, допълни комисар Бързилов. Той увери, че няма никаква опасност за хората. „Евакуираните се върнаха по къщите си. Засега всичко е спокойно. Има специален режим, записват се кой влиза и кой излиза, но просто искаме да знаем колко души има и къде са, защото ако бъде застрашен животът им, да ги изведем“, каза още комисар Бързилов.", "date": "2017.08.26", "title": "Пожарът в Кресненското дефиле се разрасна с около 400 декара"}
{"url": "https://www.24chasa.bg/novini/article/6410475", "text": "За последната седмица инспекторите към отделите Контрол на храните към Българската агенция по безопасност на храните извършиха близо 1980 проверки в обекти търговската мрежа и заведения за обществено хранене, 395 от които по българското Черноморие, съобщиха от пресцентъра на агенцията. Вследствие на инспекциите по морето са издадени 25 Предписания и са съставени 11 Акта за установяване на административно нарушение. 2 обекта са затворени заради липса на регистрация по смисъла на Закона за храните. В резултат на инспекциите по официален контрол в останалите областни на страната са издадени 114 Предписания и са съставени 22 Акта. Спрени от реализация са 229,1 кг. храни от животински произход. Възбранени и насочени за унищожаване са 118,4 кг. храни от животински произход, 5,36 кг. ядки, които са били без документи и 31 яйца с изтекъл срок на годност. Най-често констатираните несъответствия са свързани с пропуски в записите в Системите за управление на безопасността на храните, несъответствия по сграден фонд и оборудване или лошо хигиенно състояние в обектите. Констатирано е също неправилно съхранение на храни, както и такива с изтекъл срок на годност, пропуски в етикетирането и извършване на неразрешена според удостоверението за регистрация на обекта дейност или обект без регистрация по смисъла на чл.12 от ЗХ, както и лични здравни книжки с изтекъл срок на валидност. През изминалата седмица са извършени 24 проверки на кухненски блокове на детски ясли, детски градини и детски млечни кухни. Не са установени нарушения.", "date": "2017.08.26", "title": "Агенцията по храните извърши близо 2000 проверки за седмица в цялата страна"}
{"url": "https://www.24chasa.bg/novini/article/6410482", "text": "Водачите да шофират с повишено внимание по път I-1 Симитли-Кресна при кривия тунел заради задимяване на пътното платно и намалена видимост, вследствие на пожара в района на Стара Кресна. Това съобщиха от пресцентъра на Агенция \"Пътна инфраструктура\"                                                                                                                                                                                                                                                                                                                       ", "date": "2017.08.26", "title": "АПИ предупреждава: Пътят Симитли-Кресна е задимен заради пожара"}
{"url": "https://www.24chasa.bg/novini/article/6410487", "text": "Севернокорейският лидер Ким Чен Ун посети полигон, на който специалните сили провеждаха учения. В хода на ученията те са отработвали действия по превземането на два южнокорейски острова, предаде ТАСС, цитирана от БТА. Специалните сили от армията на КНДР симулираха първо удари по двата острова с бойни самолети, последвани от бомбардировка с реактивни оръдия и самоходни гаубици. След това островите бяха поставени под контрол чрез симулиран десант. След края на маневрите Ким Чен Ун изрази удовлетворение от резултатите и подчерта високия боен дух на офицерите и войниците. Той добави, че армията трябва да мисли за унищожаването на враговете с оръжие, както и за това, как \"с един замах да се превземе Сеул и да бъде покорена южната част на Корея\". По-рано сутринта КНДР изстреля няколко ракети в североизточна посока към Японско море, припомня ТАСС. В момента ситуацията на Корейския полуостров остава крайно напрегната, а Пхенян развива активно своите ядрена и ракетна програми.", "date": "2017.08.26", "title": "Ким Чен Ун наблюдава учeния по завземане на 2 южнокорейски острова"}
{"url": "https://www.24chasa.bg/novini/article/6410503", "text": "Увеличеният брой на сключените бракове в Добрич през последните 4-5 години се дължи на завишения брой разписвания – сочи статистиката на Обредния дом. Младите хора сключват брак тук, за да имат тапия и заминават за чужбина – основно Великобритания, Германия, Франция, където представяйки документ за семейно положение, еднакъв адрес и еднаква фамилия могат да ползват придобивки в съответната държава. Основната възраст на младоженците е 32-33 години при сватбените ритуали и около 22-23 години за разписванията. През м.г. са сключени 511 брака – една трета са сватбите, две трети са разписванията. До края на август т.г. са 337, като тенденцията се запазва. Вероятно заради предпочитаната съкратена процедура на бракосъчетание – разписването, трудно „върви” новият сценарий с изтичането на клетви, въведен от т.г. в Обредния дом. За 2018 г. има заявени вече 10 сватби, като най-много записвания са за след Великден. За датата 18-08-2018г. вече има заявки за 4 сватби, в Обредния дом обаче очакват наплив от мераклии да се женят на тази дата.", "date": "2017.08.26", "title": "Две трети от младоженците в Добрич само се разписват"}
{"url": "https://www.24chasa.bg/novini/article/6410510", "text": "Заведение на крайбрежната алея във Варна е изгоряло тази нощ, съобщиха от полицията в крайморския град. При инцидента няма пострадали, съобщи БТА. Сигналът е горящото заведение е постъпил на телефон 112 в 2.20 часа. На място са изпратени четири противопожарни автомобила, които овладяват огъня и успяват да го потушат. Пожарът е нанесъл значителни материални щети на заведението, изгоряла е дървената му конструкция, оборудване, обзавеждане и друго имущество. Изясняват се причините за възникването на пожара.", "date": "2017.08.26", "title": "Изгоря заведение на крайбрежната алея във Варна"}
{"url": "https://www.24chasa.bg/novini/article/6410515", "text": "Временно е спряно движението по главен път Е 79 в района на Кресна заради силно задимяване от възникнал наблизо пожар. Това съобщиха от пресцентъра на МВР, цитирани от \"Фокус\". Полицията призовава пътуващите да се съобразяват с разпорежданията на органите на реда. Намалена е видимостта в участъка между Кресненското ханче и град Кресна заради силно задимяване в резултат от възникнал наблизо пожар. Пътни патрули спират трафика на около 2 км преди и след Кресна в двете посоки. За пожара е съобщено към 10.10 часа - горят сухи треви и храсти в района. Към участъка са насочени пожарни автомобили. Министърът на вътрешните работи Валентин Радев призова пътуващите да се съобразяват стриктно с разпорежданията на органите на реда и по възможност да не се предприема пътуване в района за известно време, докато се нормализира обстановката по главния път.", "date": "2017.08.26", "title": "Спряха движението по главен път Е 79 край Кресна заради силно задимяване"}
{"url": "https://www.24chasa.bg/novini/article/6410565", "text": "Ураганът Харви отслабна с една степен и вече е ураган трета категория, предаде ДПА, като се позова на съобщение на Националния център за ураганите на САЩ. Очаква се с напредване в югоизточните части на щата Тексас ураганът да отслабне още повече, пише БТА.                                                                                                                                                                                                                                                                                                                       ", "date": "2017.08.26", "title": "Ураганът Харви отслабна до трета степен"}
{"url": "https://www.24chasa.bg/novini/article/6410608", "text": "Каталунските власти разпространиха нови кадри от охранителни камери на нападението в Барселона, извършено на 17 август, предаде Ройтерс. От кадрите се вижда как пешеходци по булевард \"Рамбла\" бягат, за да се спасят от белия микробус, с който терорист прегази там 13 души. Пешеходците успяват да се скрият в склад. Над 125 души бяха ранени в нападенията в Каталуния, отнели живота на още двама души, освен жертвите в Барселона. Това бяха най-смъртоносните атаки в Испания от повече от десетилетие. Днес в Барселона ще има голям протест срещу тероризма, в който се очаква да се включат десетки хиляди хора, предаде Франс прес. Вчера премиерът на Испания Мариано Рахой прикани всички да участват в демонстрацията. Вчера вечерта в подобна демонстрация в Камбрилс, който също бе засегнат от терористичните атаки на 17 август, се включиха 16 000 души, според данни на полицията. Очаква се днес демонстрацията в Барселона да е под мотото No tinc por - Не ме е страх на каталунски. В демонстрацията ще участва и кралят на Испания Фелипе Шести. Това ще бъде първо участие на испански монарх в протест от възстановяването на монархията през 1975 г. Кралят няма да е начело на кортежа на демонстрантите. Няма да са начело и депутати. Начело, както обясни кметицата на Барселона Ада Колау, ще бъдат представители на различните служби, общности и организации, които още от първата минута се погрижиха за жертвите на атентатите от 17 август, а именно силите на реда, Бърза помощ, таксиметрови шофьори, обикновени жители на квартала около \"Рамблас\", продавачи и собственици на магазини и заведения в района.", "date": "2017.08.26", "title": "Виж нови ексклузивни кадри от кървавия атентат на \"Рамбла\" в Барселона (Видео)"}
{"url": "https://www.24chasa.bg/novini/article/6410623", "text": "Съставът, който е на терен от вчера в района на големия пожар край Кресненското дефиле, остава на място и продължава борбата с огъня. Това е съобщил на поредния брифинг министърът на вътрешните работи Валентин Радев, цитиран от пресцентъра на МВР. Вертолетите днес ще бъдат пренасочени, няма опасност за хората от селата Ощава, Сенокос и Влахи. Полицията осъществява разпоредените мерки за проверки на влизащите в селата и този режим остава за изпълнение. В селата продължава да няма ток, ограничението е заради безопасността на хората в района под 20-киловолтовия далекопровод. По пътя има известно задимяване, но то е ограничено и трасето на главния път е проходимо. С повишено внимание трябва да се шофира особено при преминаването през тунела край Кресна, който остава неосветен. Навсякъде са разпределени полицейски служители, включително до Кулата. Оперативният щаб ще работи на място още поне няколко дни. В страната има около 220 пожара през денонощието. Ограничен е пожарът в землището на хасковските села, е обобщил ситуацията министър Радев. Стремежът ни бе да не допуснем опасност за живота и здравето на хората и разпространяване на огъня към парк Пирин, към момента и двете задачи са изпълнени, е казал директорът на ГДПБЗН главен комисар Николай Николов. Сериозен проблем създава районът непосредствено над Кресненското дефиле и всички усилия са насочени натам. Добре се развива ситуацията в посоката към с. Влахи - в голямата си част пожарът там е ограничен, но остава едно голямо огнище. 560 души работят на терен - пожарникари, военни, горски служители, 40 месттни доброволци, като очакваме още толкова от София и Пловдив - те са доброволните ни пожарникари /извън аварийното звено на столицата/, които са обучени, добре подготвени и комплектовани, посочил той. С идването им на място те се регистрират, минават кратък инструктаж. Логистиката на етапа е много добра, допълнил министър Валентин Радев. Няма проблеми с осигуряването на храна, напитки, потвърдил областният управител на Благоевград Бисер Михайлов.", "date": "2017.08.26", "title": "Още гасят огъня край Кресненското дефиле, няма опасност за хората от Ощава, Сенокос и Влахи"}
{"url": "https://www.24chasa.bg/novini/article/6408014", "text": "Mобилната версия на „24 часа“ за първи път е мобилен новинарски сайт номер 1, показват новите данни на Gemius - за юли  . Причина за това е новият, рекорден за лятото ръст на мобилният сайт на \"24 часа\" -    . Така той изпревара конкуренцията в категория мобилни новинарски сайтове. Необичаен за лятото ръст бележи и целият сайт 24chasa.bg .   Близо милион уникални потребители е имал сайтът на вестник \"24 часа\" през юли ( ). Реално читателите ни са повече, защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. В статистика на Gemius влизат и читателите на \"24 часа\" в Instant Articles - 24chasa.bg e и една от първите български медии, които създадоха в началото на годината  , където вече има над 30 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме наскоро с Google, където вече четат над 20 000 уникални потребители всеки ден. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  При \"24 часа\" мобилните потребители са вече 50%, но продължават да растат с голяма динамика и, особено през уикенда, надвишават по брой читателите от компютър. Интересното е, че огромният ръст в мобилната версия се постига без спад в десктоп версията, потребителите на която продължават да се увеличават. Мобилната аудитория на \"24 часа\" е близка като състав до десктоп юзърите, но има и разлики. Преди всичко мобилните ни читатели са по-млади и активни, включително при обратната връзка с редакцията. 80% от читателите на   са от България, а останалите - основно от Великобритания, Германия, САЩ и Испания, според статистиката на Google Analitics. Половината ни мобилни читатели са от София, а втората най-голяма група са тези, които са влизали в сайта докато са били на път между градовете. Третата най-голяма група читатели са от Пловдив, следват Варна, Бургас, Лондон, Русе, Стара Загора, Велико Търново и Плевен. 75% от мобилните ни читатели ползват мобилна система Android, 20% са с iOS, а останалите - Windows. Най-масово читателите ни ползват устройства на Apple, Samsung, Huawei и Lenovo. Всеки ден средно 200 000 уникални потребители посещават 24chasa.bg и  , показват и данните на Google Analytics.  Сериозен ръст бележи и нашият  , където друга хилядна аудитория следи новините ни,  Освен лидер на пазара на печатните издания, „24 часа” е медията с най-стабилна онлайн аудитория, основната част от които са млади, образовани специалисти, висши мениджъри, студенти, любители на компютри и всякаква техника, хора, които обичат да ходят на културни събития, да пътуват и да се забавляват.", "date": "2017.08.26", "title": "Мобилният сайт на “24 часа” вече е номер 1 сред новинарските (Видео)"}
{"url": "https://www.24chasa.bg/novini/article/6407923", "text": "“Ей мършо, вземи тия петдесет лева, обърни се, изчезни, че не мога да те гледам. Настъпи ги, че да не се гледа на камерите.” Обидите са насочени към полицая от 6-о РУ в СДВР Анатоли Нешков. Преди секунда 50-левова банкнота го е докоснала по гърдите. Тя е подхвърлена от 40-годишния Цветан Петров. Престъпникът с 15 присъди наскоро завзе вестникарските заглавия, след като бе заловен за серия от грабежи над жени в София. През прохладната нощ на 6 септември 2013 г. обаче Петров бил с жена си. Няколко часа преди да опита да корумпира полицай, мъжът, съпругата му Маргарита и 5-месечният им син били на гости в с. Мърчаево. Там на ул. “Бистра река” рожден ден празнувала Аделина Петрова. Домакинът Венцислав Димитров и Цветан се напили и около полунощ се скарали зверски. Поводът бил ужасното поведение на Петров към съпругата му. Венцислав му направил забележка, но Цветан се ядосал още повече. Грабнал кухненски нож, взел сина си на ръце и заплашил: Димитров обаче бил по-бърз и успял да вземе ножа. Двамата се сбили, Петров надделял и бил изгонен от забавата. Димитров извикал полиция и Нешков пристигнал минути след края на партито. Дошла и линейка, която откарала пострадалия домакин. Цветан обаче отказал и обяснил, че ще си вземе такси. Колата дошла, но шофьорът отказал да вози пияния мъж, който буйствал и псувал. Затова извикали нова линейка, защото Петров паднал лошо и си ударил главата. Маргарита му дала 50 лв., за да има пари, и мъжът и полицаят се качили в линейката, която ги закарала в “Пирогов”. Там чакали пред няколко кабинета. Петров обаче буйствал, дори изкрещял на 3 пъти “Ще ви е.а майката” на хора, които били преди него за преглед. “Ти си овца, ма”, пък била обидата, която мъжът изстрелял по лекарка. След 30-минутно чакане се разиграла сцената с подметнатите пари. Няма и секунди по-късно Петров извадил и шофьорската си книжка. Демонстративно я хвърлил на земята и изкрещял към полицая “Вдигни ми шофьорската книжка, бе”, става ясно от обвинителния акт срещу престъпника. Заради изключителния цинизъм в болницата той е даден на съд за хулиганство, отличаващо се с особена дързост и цинизъм. Закоравелият престъпник обяснил по време на процеса, че няма никакъв спомен за случилото се. Не помнел дори рождения ден, само как отивали натам. Съдът приел, че това е смекчаващо вината обстоятелство и постановил присъда под минимума от 6 месеца затвор. Вместо това му дал 3 месеца лишаване от свобода. Заради огромното му досие обаче магистратите решили присъдата да е ефективна. Тогава прокуратурата я атакувала, защото искала по-сурово наказание. Софийският градски съд се съгласил и върнал делото за ново разглеждане в районния. В момента то е висящо там. Престъпната кариера на бандита започва през 1993 г. Тогава за пръв път е заловен да граби синджир от жена. В следващите 15 години бандитът получава по една присъда всяка година. 15-те му осъждания са все за кражби, грабежи и вещно укривателство. Налитал на сами жени, вмъквал се и в селски къщи. Веднъж го Последните му три присъди са за кражби. Те са от Районните съдилища във Велики Преслав, Червен бряг и Плевен. Мъжът се споразумява и по първите две дела получава общо наказание от 3 години затвор. В последния процес се измъква само с година. Изтърпява присъдата си при строг режим през целия си престой зад решетките. След като излязъл, бил по-внимателен. Трупал само криминални регистрации, защото полицаите не събирали достатъчно годни доказателства за дела. Така мъжът се сдобил с цели 46. Хващането за пиянските му изпълнения било инцидентно. Делото се проточило цели 4 години и все още не е приключило. Когато в края на юли започнали системни обири на жени в София, полицията веднага маркирала Петров като един от потенциалните престъпници. Влезли в следите му и го задържали на 14 август. Преди това той успял да обере 2 жени, които категорично го разпознали. Една от тях дори запомнила специфичната му бейзболна шапка - синя на цвят. Платът, който покривал козирката, бил протъркан и скъсан по средата. Именно по шапката жената успяла да го разпознае. Другата жена също познала бандита по облеклото, когато ѝ показали няколко мъже в районното. Едно от нападенията на серийния грабител било записано от охранителна камера. На нея се вижда и лицето на нападателя, който никога не атакува мъже. Видеото от 8 август показва как Петров се разхожда по улицата. Вижда самотна жена на около 50 г. и се затичва. Напада я право в лице, като хваща синджира ѝ. Тя го удря през ръцете и се опитва да се измъкне, но безуспешно. След като къса златната верижка, Петров хуква да бяга. Няколко жени пък се притичват на помощ на пострадалата и подават сигнала в полицията за дръзкия грабеж, станал посред бял ден в центъра на София. След като бе заловен, Цветан обеща пред Софийския районен съд да възстанови откраднатото. Той не може да върне синджирите, защото ги продал в различни заложни къщи. Мъжът е безработен, не се знае и къде живее.  Преди 3 месеца е напуснал адреса, където е регистриран. Въпреки промяната обаче той не е подал документи за промяна на местожителството, научи “24 часа”. След поредните скандали той и съпругата му се разделили, което било и причината бандитът да се изнесе от семейното жилище. В четвъртък той поиска от Софийския градски съд да го пусне от ареста. Щял да почне да си търси работа и да гледа детето си. Съдия Вера Чочкова обаче го остави в ареста. Тя обясни, че въпреки множеството осъждания Цветан не се поправил, а “изградил трайни престъпни навици”. Според нея има риск престъпникът да се укрие, както и да извърши друго престъпление, ако е на свобода. В момента двете дела за грабежите на жените са обединени. Ако бъде признат за виновен, Петров може да получи до 8 години затвор.", "date": "2017.08.26", "title": "Нападател на жени  мята 50 лв. на  полицай и крещи: “Ей мършо, изчезни, че не мога да те гледам"}
{"url": "https://www.24chasa.bg/novini/article/6410397", "text": "Контратерористичният отдел на лондонската полиция (Скотланд ярд) пое разследването на снощното нападение на неизвестен с нож срещу полицаи близо до Бъкингамския дворец. Това съобщи пресслужбата на Скотланд ярд, цитирана от ТАСС. \"Детективите от контратерористичния отдел на столичната полиция разследват случая, който стана снощи, близо до Бъкингамския дворец\", се казва в съобщението, цетерано от БТА. В резултат на нападението бяха ранени двама полицаи. Арестуваният е обвинен в нанасяне на тежки телесни повреди и нападение над полицаи. Случаят стана на парадната улица \"Мол\", свързваща Бъкингамския дворец с площад \"Трафалгар\". Мястото е притегателен център за туристи, посещаващи британската столица, където през лятото по всяко време има много хора. Към 20,35 ч местно време полицаи предприели опит да арестуват мъж, който бил въоръжен с нож. При задържането двама полицаи получили леки наранявания по ръцете, на пострадалите е оказана медицинска помощ на място, без хоспитализация.", "date": "2017.08.26", "title": "Контратерористичният отдел на Скотланд ярд пое разследването на атаката в Лондон"}
{"url": "https://www.24chasa.bg/novini/article/6410403", "text": "С национални тържества на историческия връх Шипка през деня и с вечерна заря проверка в Габрово днес се отбелязва 140-годишнината от епичните августовски боеве за свободата на България, предшествали Освобождението, съобщава БТА. Националното честване на годишнината от Шипченската епопея започва с панихида за загиналите в боевете, която ще бъде отслужена в габровския Соколски манастир, съобщиха от областната администрация. В 8,45 часа от Соколския манастир, местността Узана, храм-паметника \"Рождество Христово\" в град Шипка и местността Бивака едновременно към Паметника на свободата тръгват четири лъча туристи, участници в традиционния за празника поход. В часовете между 10,00 и 17 часа в района на Паметника на свободата ще има занимания за деца - детска работилница, съвместно с учебен проект \"Пътуване с историята\", посещения на бойните позиции с екскурзовод, прожекции на филми, фотографско ателие \"Влез във военна щабна палатка\". Официалната част за отдаване на военни почести към паметта на загиналите за свободата започва в 12,00 часа, а в 12,50 националното дружество \"Традиция\" ще изпълни атрактивна възстановка на шипченските боеве. Между 13,30 и 14,00 часа по двукилометровата отсечка от Паметника на свободата до паркинга под върха ще се извие хоро, което е символ на вечния кръговрат на живота и на обединението ни, посочиха от областната администрация. В 17,30 часа в Габрово започва среща с родственици на участници в Шипченската епопея. Срещата е под наслов \"140 години памет\" и ще се състои в градската зала \"Възраждане\". Концертът на представителния ансамбъл на въоръжените сили на Република България е с начало 19,30 часа и ще се състои на централния площад \"Възраждане\", а тържествената заря проверка започва в 20,45 часа.", "date": "2017.08.26", "title": "С тържества на Шипка днес отбелязваме 140-годишнината от Шипченската епопея"}
{"url": "https://www.24chasa.bg/novini/article/6407921", "text": "Най-богатият човек в историята не е Рокфелер, Ротшилд или Сорос. Не е американски капиталист, нито европейски монарх. Все още никой не е надминал по богатство банкера от Ранното средновековие Якоб Фугер. Живял е в Аугсбург от 1459 до 1525 година и заемал пари дори на императори, пред които е треперел целият свят. Негов длъжник е самият Карл Пети – владетел на Римската империя, крал на Испания, крал на Неапол, крал на Йерусалим, херцог на Бургундия носител на още 76 титли, който е смятан за един от най-могъщите владетели на Западния свят въобще. Империята му се простира през цяла Европа и Атлантика до Южна Америка и До тази позиция той достига не без помощта на парите на най-богатия си поданик – внука на обикновен селянин Якоб Фугер. Дядо му Ханс Фугер се заселва през 1367 г. в свободния имперски град Аугсбург и купува правото да се нарича гражданин. Той е тъкач и натрупва солидно състояние от търговия с памук от Италия. Ханс Фугер е баща на Андреас Фугер - основоположник на рода Фугер фон Рее. Вторият му син се казва Якоб и той поставя началото на рода Фугер фон дер Лилие. Двамата синове поделят богатството на баща си и тръгват по различни пътища. Фамилната фирма на Фон Рее фалира в края на XV век. Предприятието “Фугер фон дер Лилие” достига при Якоб Фугер Богатия и неговия племенник Антон Фугер световно значение. През 1511 година семейството получава благороднически титли, а от средата на XVI век заемат висши църковни и светски постове, като наследниците на рода Фугер-Бабенхаузен и Фугер. Якоб Фугер Богатия е най-значимият търговец, минен предприемач и банкер на Европа. Забогатява от търговия със сребро в Тирол и мед в Унгария. Купува графство Кирхберг и други земи и през 1511 г. е издигнат за граф. Дава кредити на папи и крале. Фугер-Бабенхаузен (1803) и Фугер фон Гльот (1913) стават князе. Но как успява Якоб Фугер да стане толкова богат, че дори Медичите бледнеят пред него? Вестник “Велт” разказва историята. “През един пролетен ден на 1523 г. кайзер Карл V получава писмо. Той е най-могъщият човек на Запада, но писмото най-безцеремонно му напомня да си върне дълговете “заедно с лихвите и без по-нататъшно забавяне. Никой нормален човек не би се осмелил да поиска от императора в ултимативен тон погасяване на заем, това е същият този управник, комуто хората приписват лечебни сили, а Авторът на писмото не е обикновен човек, а един вид император на своята област, бог на парите – Якоб Фугер. Към момента на писането на това писмо внукът на земеделец е не само най-могъщият банкер в Европа, той е и със сигурност най-богатият човек на всички времена. И днешните супербогаташи не могат да се конкурират с богатството на Фугер, ако състоянието му се измерва с днешната покупателна способност. Въпреки че възходът на този мъж от Германия няма еквивалент, той дава формулата за това какво е необходимо, за да бъде един човек не само богат, но и супербогат. И отговорът е окуражаващ, но същевременно и отрезвяващ. Якоб Фугер, човекът, който поставя под натиск императора, не изобретява нищо и не открива нищо. Но той комбинира по нов начин нещо познато и вече доказано - като например двойното счетоводство, като по този начин постига по-голяма добавена стойност. Това му дава възможност да съчетава резултатите от множество операции в един финансов отчет и да съставя годишен баланс, което му позволява да вижда голямата картина на движение на финансите. Но освен това финансистът на своето време измисля и обезпечение на кредитите. Той предоставя пари срещу концесии на мини за добив на мед и сребро в Унгария. Така последователно от които прибира данъците. Освен това създава първата международна банкова мрежа, която му дава преимуществото да прави парични трансфери, без да се налага реално пренасяне на пари и авоари. По този начин Фугер слага край и на таксите по прехвърлянето и най-вече на риска от разбойнически нападения, които по онова време не са рядко явление и правят пренасянето на ценности много опасно. Друга важна съставка за успеха му е неговата способност да изгражда мрежи. Той се е сприятелил с правилните хора и не е имал проблем с това отново да ги напусне или дори остави в беда в подходящото време. Освен тази безскрупулност той притежава и друго качество – работи упорито. Но също така знае, че само с работа никога няма да стане богат. Затова не се колебае да поема крайни рискове в критични моменти. Спекулира, като в повечето случаи печели. Според изчисленията на автора на книгата за “най-богатия човек в световната история” Грег Щайнмец в края на живота си Якоб Фугер е имал около 2,1 милиона гулдена, С това той е не само първият документиран милионер, но и оставя всички днешни супербогаташи зад гърба си. Сегашният лидер в класацията на богаташите, американецът Бил Гейтс, разполага с “едва” около 86 млрд. долара. Това съответства на едва 0,5 на сто от годишния брутен вътрешен продукт на САЩ. Но състоянието на Якоб Фугер би възлязло на около 2 на сто от европейския БВП по онова време. Близо до тази стойност биха били само Ротшилд, които в своя апогей през XIX век са най-мощното банкерско семейство в света. Какво позволява на Фугер да стане толкова изключително богат в относително кратък период от време? Германецът на катаклизми Предварително предопределеният статут на всеки човек в Средновековието, според който всеки гражданин винаги остава гражданин, а един благородник винаги остава благородник, просто вече не важи. Въпреки че не е интелектуалец, Фугер е духовен революционер, който обявява всичко за възможно”, пише “Велт”. Вестникът намира и прилики със съвременен визионер и богаташ - създателя на “Епъл” Стив Джобс. Джобс също не е открил нито компютъра, нито дигиталния плейър, нито мобилния телефон, но всички продукти, които са разработени от неговия концерн, създават система, в която всеки потребител има нужда непрекъснато да попълва с нови продукти вече закупените. По същия начин действа и Якоб Фугер. Във фабриките му работниците прилагат всяко нововъведение на епохата, а стремежът на Фугер е те да бъдат максимално ефективни. един вид предшественик на информационните агенции Ройтерс и Блумбърг, с която важната информация достига до него много по-рано, отколкото до другите търговци. Фугер се осмелява да прави и високорискови инвестиции. Той взема назаем пари от висшата аристокрация. Въпреки това възходът на Фугер не би бил възможен, ако в политическия пейзаж на Стария свят не се бе състоял истински прелом. По време на неговия живот Хабсбургската империя се превръща в голяма европейска сила. За да финансира този възход, династията има нужда от капитал и оръжия. И двете им доставя именно Фугер. И то в обем, който поставя съществуването на неговата фирма на карта. Ако един случаен куршум бе убил кайзер Максимилиан или по-късно Карл, то това лесно би могло да значи край на успеха на германеца. Но всичко се случва по друг начин. Така че и късметът е част от онова, което помага за създаване на гигантското богатство. В края на краищата парите правят банкера по-могъщ от самия кайзер. Толкова могъщ, че се осмелява да му прати заплашително писмо...", "date": "2017.08.26", "title": "Как един банкер от Аугсбург стана  най-богатият човек на всички времена"}
{"url": "https://www.24chasa.bg/novini/article/6410407", "text": "Пожарът в Сакар все още не е локализиран. Това съобщиха от пресцентъра на Областна администрация-Хасково за \"Фокус\". Заради падането на температурите през нощта, пожарът временно утихна. Сега няма вятър и гасенето е по-ефективно. Заради силно пресечената местност пожарът се гаси основно на ръка. На терен от сутринта работят около 100 човека. Вече пристигна тежката верижна машина от РДБПЗН Бургас, която ще прави просеки и ще разширява пътища, за да пресече разпространението на огъня. Военните от формирование 52 740 в Хасково също се включват в гасенето на пожара между селата Филипово, Присадец, Маточина и Варник. Пламъците обхванаха терени в две общини, затова и доброволните формирования на Свиленград и Тополовград се включват днес в работата по овладяване на пожара. През цялата нощ там работеха 5 противопожарни екипа и 3 екипа от Държавното горско стопанство със съответната техника. От вчера на обяд до тази сутрин пламъците унищожиха 2000 декара сухи треви, нискостеблена растителност и лесонепригодни площи. Няма преки загуби за селските стопани, няма имуществени загуби. Пожарът е далече от селата и няма застрашени хора. Междувременно от военното министерство съобщиха, че оеннослужещи със специализирана техника продължават и днес да оказват помощ в гасенето на големия горски пожар в Кресненското дефиле над село Мечкул, община Симитли. От 06.30 ч. тази сутрин на терен действат 50 военнослужещи с 5 броя техника от военно формирование 54 060 – Благоевград и 37 военнослужещи с 6 бр. специализирана техника от състава на военно формирование 28 610 – София. Два хеликоптера Ми-17 от състава на ВВС от 07.00 ч. са в готовност да се включиха в овладяване на огнената стихия. След анализ на обстановката ще бъде взето решение за тяхното използване. В потушаването на нововъзникнал пожар в района на селата Филипово и Варник, област Хасково от 07.00 часа се включиха 31 военнослужещи с 5 броя специализирана техника от състава на военно формирование 52 740 – Хасково.", "date": "2017.08.26", "title": "Пожарът в Сакар все още не е локализиран"}
{"url": "https://www.24chasa.bg/novini/article/6410413", "text": "Американският Национален център за ураганите заяви, че ураганът Харви е достигнал четвърта степен, предаде Асошиейтед прес, цитирана от БТА. Според центъра скоростта на ветровете, които носи със себе си Харви, е 209 км/ч. Синоптиците я определиха като \"животозастрашаваща буря\". Над 15 000 души на борда на три круизни кораба, които по разписание в края на тази седмица трябвало да се приберат в Галвстън, Тексас, ще закъснеят или ще трябва да минават по обходни маршрути заради преминаването на Харви през Мексиканския залив, предаде Асошиейтед прес. Пристанището на Галвстън беше затворено поради опасността от урагана. Компанията собственик на корабите заяви, че те са в открито море и ще останат на безопасно разстояние от урагана. Ураганът достигна бреговете на щата Тексас, предадоха агенциите, като се позоваха на американския Национален център за наблюдение на ураганите. По негови данни максималната скорост на вятъра, носен от урагана, достига до около 60 м/с. Той се движи на северозапад към вътрешността на щата със скорост от около 3,6 м/с. Губернаторът на Тексас Грег Абът обяви извънредно положение на територията на 30 южни окръга на щата. Общо в тази зона живеят над 4,5 милиона души. Най-малко в осем окръга е обявена задължителна евакуация, а в други тя е с препоръчителен характер. Властите в Тексас не могат да кажат колко хора са напуснали домовете си. Според синоптиците проливните дъждове, които носи със себе си Харви, може да предизвикат големи наводнения, ураганните ветрове крият опасност от щети за домовете. Някои райони може да останат без електричество за няколко седмици. В няколко окръга на щата е възможно да паднат валежни количества в общ размер до 900 мм. Харви е най-мощният ураган, обхващал територията на САЩ за последните 12 години. През 2005 г. ураганът от максималната пета степен \"Катрина\" връхлетя крайбрежието на Луизиана, практически разрушавайки град Ню Орлиънс.", "date": "2017.08.26", "title": "Ураганът Харви вече е от четвърта степен, достигна бреговете на Тексас"}
{"url": "https://www.24chasa.bg/novini/article/6410423", "text": "Въвежда се организация на движението в София във връзка с провеждане на традиционното състезание по планинско бягане днес. Това съобщиха от пресцентъра на Столична община. Сборният пункт на участниците в състезанието по планинско бягане е на алеята при хотел „Хилтън”. Стартът на състезанието ще бъде даден в 9.00 часа на 26 август 2017 г. от сборния пункт по следния маршрут: през парка, пресича ул. „Бяла черква”, преминава по централната алея на Южен парк, пресича ул. „Хенрих Ибсен”, по ул. „Никола Крушкин-Чолака”, пресича Околовръстен път”, ул. „Чемшир” - кв. „Драгалевци”, навлиза в парк Витоша, по трасето на лифта „Бай Кръстьо”, горна лифтова станция „Голи връх”, Платото, финал на Черни връх. Столична дирекция на вътрешните работи осигурява охрана на мероприятието и постове за контрол и регулиране на движението на възловите кръстовища.", "date": "2017.08.26", "title": "Въвеждат организация на движението в София заради планинско бягане"}
{"url": "https://www.24chasa.bg/novini/article/6410426", "text": "Заместник-съветникът на американския президент Доналд Тръмп по въпросите на националната сигурност Себастиан Горка напуска Белия дом, след като обяви, че подава оставка, съобщават световните агенции. Горка потвърди новината пред АП, но отказа да обсъжда причините. Американското издание \"Федералист\" публикува откъси от молбата му за напускане. Той пише, че \"личностите, които в най-голяма степен са въплъщавали политиката, чрез която Америка отново ще стане велика (лозунг от кампанията на Тръмп – б.р.), са срещали вътрешна съпротива, систематично са били отстранявани или през последните месеци позициите им са били подкопавани\". \"Като резултат най-добрият и най-ефикасен начин, по който бих могъл да Ви помогна, господин президент, е извън Белия дом\", пише Горка, цитиран от „Ройтерс”.", "date": "2017.08.26", "title": "Още един ключов съветник напусна екипа на Тръмп"}
