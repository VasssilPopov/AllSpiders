{"url": "https://www.24chasa.bg/novini/article/6468893", "text": "Жената на известния кримигерой Цветомир Ценов-Квиц налетяла на нахлулите в къщата им във врачанското село Гложене щурмоваци от ГДБОП, дошли да закопчаят любимия . Въпреки крясъците и свадата помежду им тя не могла да го опази и антимафиотите го арестували. Малко по-късно спецпрокурори го обвинили за тартор на жестока банда. Квиц и 6-има от хората му бяха задържани във вторник след спецакция в Козлодуй, Оряхово и близките села. Бандата е обвинена за рекет, отвличане, палежи, лихварство и разпространение на дрога. Двама от нея обаче са в неизвестност и се издирват. Жертви на хората на Квиц били най-често дребни търговци, собственици на заведения и земеделци. Разследването тръгнало през 2015 г. “Положихме много усилия, образувахме делото в края на май. Срещнахме много трудности, защото жертвите на бандата не бяха готови да дадат показания, за да изобличим тартора и участниците в нея”, каза шефът на спецпрокуратурата Иван Гешев. Една от жестокостите на бандата е Хората на Квиц го отвлекли, за да се гаврят с него за отмъщение, тъй като не им се издължил навреме, твърдят разследващите. На друг от потърпевшите бандата изпотрошила дискотеката. Собственикът на заведението бил притискан да повери охраната на обекта на хората на Квиц срещу заплащане. След като мъжът отказал, в заведението влезли членове на бандата и го изпотрошили. Посегнали и към барабаните на оркестъра. Залели ги с бензин и ги запалили. Преди това подчинените на Квиц яли и пили в заведението. Направили 10 хил. лв. сметка, без да я платят, разказаха антимафиоти. Местната полиция и прокуратура обаче не обърнали внимание на жалбите на собственика за изпотрошеното заведение и случаят не бил разследван. Предстои проверка, която трябва да покаже дали наистина полицаи и магистрати от Враца са опъвали чадър над бандата на Квиц. При акцията разследващите претърсили над 30 адреса и коли. като подозренията са, че са от рекет. Намерени са различни видове дрога и незаконни оръжия. Шефът на антимафиотите Ивайло Спиридонов каза, че всеки в бандата имал точно определена роля. “Всички дейности са били разпределени като в съвременна фирма и всеки е имал определен ресор, по който работел - доставка и разпространение на дрога, лихварство, рекет и т.н. Никой не се месел в работата на другите и отговарял само пред тартора”, разказа Спиридонов. “Такива групи действат в цялата страна. Тероризират гражданите и създават чувството, че законът липсва. С нашите действия искаме да прекратим съществуването на мутренските банди, с които по различни причини местната власт не е успяла да се справи. Да ни очакват и на други места в страната”, предупреди прокурор Гешев. Подобна акция имаше преди 2 г. През август 2015 г. спецпрокуратурата повдигна обвинения за престъпна група за рекет, лихварство, отвличания, заплахи и побоища на боса Ангел Попов-Главестия и още 9-има. Делото се гледа в спецсъда, но не е приключило. Рекордьор с най-много обвинения по това дело - 16, е именно Квиц. По него той е с мярка 10 000 лв. гаранция. Аверът му Димитър Димитров е с 13, а брат му Върбан Димитров - с 10. Според разследващите бандата на Квиц е запълнила нишата, появила се след ареста на Главестия. Много от излезлите на свобода негови хора влели в бандата на Квиц. Двете си банди си приличат по мъченията. По делото срещу Главестия и хората му стана ясно, че са се гаврили с жертвите в т.нар. фургон на ужасите. Там ставали безмилостни побои на отвличане. след като с хората му отвлякоха двама съперници от кримиконтингента на Враца. След като ги пребили от бой, ги принудили да блудстват помежду си. През лятото на 2013 г. самият Квиц бе нападнат и пребит жестоко от група роми в центъра на Козлодуй. Той бе лекуван няколко месеца и едва оцеля, а за нападението обвини прочутия в Козлодуй цигански бос Иван Иванов-Мочи, с когото враждува от години.", "date": "2017.09.27", "title": "Жената на Квиц налита на полицаи, брани го от арест"}
{"url": "https://www.24chasa.bg/novini/article/6468550", "text": "Служебният премиер на президента Румен Радев Огнян Герджиков, който при управлението на НДСВ оглавяваше Народното събрание, се връща на работа в парламента, научи “24 часа”. Професорът по право ще оглави Консултативния съвет по законодателство към председателя на Народното събрание. Така Герджиков ще одобрява текстовете, които постъпват като проекти за изменение и допълнение на законите. Този консултативен орган бе включен в Правилника за дейността и организацията на НС по изричното желание на председателя Димитър Главчев. Нещо повече - той изяви готовност да го направи заедно с всички парламентарни групи. В 44-ото НС има рекордно малко юристи, напомниха вчера от парламента. Всъщност съветът е учреден за първи път с правилника на НС през 2001 г. по инициатива на самия проф. Огнян Герджиков. Всеки следващ председател на НС решава дали да ползва експертизата на такъв, който съответно фигурира или не в правилника на НС. Съветът е функционирал и след Герджиков - при наследника му Георги Пирински, по време на 40-ото НС. Не го е имало в трите следващи парламента, ръководени от Цецка Цачева и Михаил Миков. Утре ръководството на НС ще утвърди правилата за работа на съвета. Самият проф. Герджиков пък ще има свободата да си избере членовете на органа, на чиито професионални качества ще разчита при анализа на законодателните предложения. Той имал готовност да направи номинациите си още утре.", "date": "2017.09.27", "title": "Служебният премиер Огнян Герджиков се връща в парламента"}
{"url": "https://www.24chasa.bg/novini/article/6469039", "text": "Жена бе назначена на висш държавен пост в Саудитска Арабия за първи път, обявиха днес властите, цитирани от ДПА. Агенцията отбелязва, че това е станало малко след вдигането на забраната на жените да шофират в консервативното ислямско кралство, цитира БТА. Еман ал Гамиди е била назначена за помощник-кмет на община Ал Хобар в източната част на страната. Назначението е част от план да се увеличи броят на жените на ръководни постове в Саудитска Арабия в рамките на програмата \"Визия 2030\". Целта на тази програма е да се извършат икономически и социални реформи и да се увеличи делът на жените на пазара на труда до 30 процента от 22 процента сега.", "date": "2017.09.27", "title": "Назначиха за първи път жена на висш държавен пост в Саудитска Арабия"}
{"url": "https://www.24chasa.bg/novini/article/6469055", "text": "Президентът на САЩ Доналд Тръмп увери днес, че няма да има лична полза от нов данъчен план на неговата администрация, който предвижда намаляване на данъците за богатите, предаде Ройтерс. \"Не, аз нямам полза. Мисля, че ще има много малка полза за богатите хора\", каза Тръмп пред репортери в Белия дом, цитира БТА. Новият данъчен план, който предвижда понижаване на облагането на корпорациите и на хората с високи доходи, ще бъде представен днес. Очаква се корпоративният данък в САЩ да бъде намален до 20 процента. Тръмп коментира по този повод, че е искал този налог да бъде понижен до 15 процента. Стигнахме обаче до 20 процента, така че това е моето число и аз няма да преговарям по него, каза той.", "date": "2017.09.27", "title": "Тръмп: Нямам лична полза от плана за намаляване на данъците за богатите"}
{"url": "https://www.24chasa.bg/novini/article/6468966", "text": "Неадекватни решения на кмета на Хасково Добри Беливанов в проблемни за града сфери и самозабравяне от властта. Това са причините, заради които организацията на ГЕРБ в града сне доверието си от него. Преди 2 г. партията го издигна, за да смени борещия се за пети мандат бивш кмет Георги Иванов. “Управлението на кмета Добри Беливанов е провал”, казват от ГЕРБ. Те разпространиха и писмена позиция. Беливанов пък им отговори с имейл от чужбина, че е мажоритарно избран и нямал никакво намерение да коментира анонимни декларации. За да се разграничат официално от кмета, двама от заместник-кметовете Милена Трендафилова и Евгени Консулов подадоха оставка. Засега третият зам Велин Балкански остава с кмета Беливанов. “Ние сме част от тази община и носим отговорност за всяко управленско решение, не можем да обясним на нашите избиратели необяснимите постъпки на Добри Беливанов Искахме кмет, който да управлява компетентно, справедливо и прозрачно. Добри Беливанов беше такъв, но властта и ласкателите го превърнаха в кмета, който никога не сме искали”, доразпалиха огъня от ГЕРБ с декларацията си. Управляващите изброиха и още грехове на хасковския кмет към съгражданите му. Той напълно се провалил при решаването на проблема с бездомните кучета, при откриването на уран в питейната вода на общината не проявил никаква инициатива за намирането на решение, а и през изминалата зима напълно се провалил в почистването на снега. По последната тема по-паметливи припомниха апокалиптичните картини на тунели в снега, засипал южния и известен със сравнително мек климат град. “Първи реагирахме срещу безсилието на Добри Беливанов да се справи с бездомните кучета. Липсата на каквато и да е инициатива и позиция по повод питейната вода в Хасково, нейното замърсяване с уран и вариантите за изход от кризата. Тук отсъствието на Добри Беливанов е очевадно. Пълен провал при зимното снегопочистване. Изключителна мудност в работата на подчинената му администрация и зреещо недоволство сред гражданите, че местната власт не изпълнява задълженията си”, твърдят бившите поддръжници на кмета. Кадрови решения на кмета Беливанов засилили още повече недоволството на ГЕРБ срещу него. “От месеци общината се занимава със сплетни и интриги, а не с това, за което хората са гласували. Непрекъснато сме от интрига в интрига”, каза подалият оставка зам.-кмет Евгени Консулов. “Решението ми да напусна е взето отдавна, но като ръководител на проекта за обновяване на училищата и детските градини не исках да преча на изпълнението му”, добави той. Консулов и колежката му Милена Трендафилова заявиха,че не искат да бъдат универсални изтривалки за неуспехите “Всеки провал в общината е и наш. Успехите са плод на усилията на много хора”, коментираха двамата. Основен проблем в администрацията е липсата на комуникация. “Не решава екипът, решенията се вземат отвън. Оказахме се безсилни да решаваме проблемите, които поставят пред нас гражданите. Решенията не се обсъждат с нас, те се вземат еднолично”, казаха Трендафилова и Консулов. Двамата призоваха да няма други оставки в общинската администрация. “Нека колегите да не напускат, за да функционира правилно общината”, заяви Консулов. Според напусналите зам.-клетове еднолично били отменени конкурсите за ключови позиции в администрацията в края на миналата работна седмица. Председател на две от комисиите за конкурсите бил Консулов, а на другите две - третият зам.-кмет Велин Балкански. “Конкурсите бяха отменени, без да се коментира и да ни се иска обяснение. Дори не знаехме, че има постъпили възражения от некласирани кандидати”, разказа Консулов. Сред тях били и шефове на дирекции, които изненадващо се провалили на въпроси, свързани с досегашната им работа. Става въпрос за хора, заемащи длъжността от 2 години. Конкурсите за ключови позиции бяха отменени и преди месеци. Така длъжностите продължават да се заемат без конкурс повече от позволените от закона 6 месеца. Оставките на заместниците не са единствените. Наскоро напусна и шефката на Младежкия център Жанета Матанова. Непреодолимите различия между Добри Беливанов и издигналата го партия проличаха и в Деня на Хасково. На тържествената церемония депутатите не казаха нито една добра дума за кмета, а похвалиха само заместниците му. На празничния коктейл, даден от градоначалника, не дойдоха народните представители от ГЕРБ и областният управител Станислав Дечев. Според ГЕРБ нямало никаква комуникация и липса на инициатива при преговори с инвеститори, затова те избягвали Хасково и насочвали проектите си към съседните общини. Беливанов бил виновен за липсата на диалог и прозрачност при вземане на решения в управлението на общината. Съществувала пълна изолация на заместник-кметовете и експертите. “Безстопанственост спрямо общинската собственост - няма проекти за благоустрояване на града, дори в предоставените от държавата имоти, в това число на парка зад някогашното ДНА, за който кметът половин година отлага проектиране въпреки нашето настояване”, заявиха от общинското ръководство на ГЕРБ. От партията обявиха още, че хасковският кмет избягвал директни срещи с гражданите при конкретни проблеми Като пример сочат храната в детските гради, ремонтите и условията, при които живеят децата в забавачките и учениците, и още много други. При тези конкретни ситуации кметът абдикирал от отговорностите си и не се появявал пред обществеността нито лично, нито чрез медиите. “Няма общински проекти. В Хасково се реализират единствено такива, финансирани със средства от еврофондовете или от държавния бюджет. Това се случва въпреки кмета и благодарение на волята и упоритата работа на ГЕРБ, общинските съветници, заместник-кметовете и част от екипа на общината”, пише в разпространената декларация от партията до медиите. Според общинското ръководство и съветниците от ГЕРБ Беливанов напълно неглижирал проблемите на селата и не изпълнил ангажименти към кметовете на населените места за собствен бюджет и благоустрояване. Градоначалникът безотговорно хвърлял на обещания, които не са финансово и проектно обезпечени. “Конкретен пример е канализация на кв. “Болярово”. Това обещание подвежда и хората, и нас, а впоследствие се оказва, че Добри Беливанов дори не е подал документи за този проект”, заявиха от ГЕРБ. “Разграничаваме се от действията на кмета Добри Беливанов. Дори разбрах, че в момента не е в Хасково, а на приятна туристическа дестинация с бизнесмен, който е от Хасковския регион.” Това заяви в сряда лидерът на депутатите от ГЕРБ Цветан Цветанов. И отсече: “За нас е недопустимо, когато има важни проблеми, които да се решават, ти да си направиш приятна туристическа дестинация.” Ден по-рано стана ясно, че общинското ръководство на ГЕРБ в Хасково вече е снело политическото си доверие от кмета.   “Това не е изненада и в общи линии позицията е съгласувана с централното ръководство”, каза Цветанов. Той е категоричен - Добри Беливанов се е отклонил изцяло от обещанията, които е поела партията за управлението на града. В задочен спор кой управлява Хасково влязоха вчера депутатите от ГЕРБ Делян Добрев и от БСП Елена Йончева. Първо тя заяви пред тв “България он еър”, че общината е подчинена на “приятелско-роднински кръг на областния координатор на ГЕРБ и депутат от управляващата партия Делян Добрев”. През 2015 г., когато Беливанов печели кметските избори, бил “назначил на ключови позиции кум, зет, кумата на г-н Добрев”. Според нея кметът напоследък се опитвал да се еманципира от шефа на ГЕРБ в Хасково и оттам дошли проблемите му.   Кметът е в кръга на БСП, контраатакува Добрев. Беливанов бил на екскурзия с местния бизнесмен Иван Стаматов в Кан, Ница и Монако. Двамата били с луксозен джип за близо 500 хил. лева. А Стаматов бил депутат, който гласувал “за” кабинета “Станишев”. “Кой беше близък тогава с бившия премиер Станишев? Елена Йончева”, каза Добрев. И призова Беливанов да дава оставка.", "date": "2017.09.27", "title": "Скандалът в Хасково: Ласкатели и властта развалили кмета Добри Беливанов"}
{"url": "https://www.24chasa.bg/novini/article/6469034", "text": "Шведът Ралф Сундберг, брутално изритал камериерка в Слънчев бряг, си тръгна, без да плати глобата от 4500 лв., която определи районният съд в Несебър на 26 септември, научи “24 часа” от магистрати. Проверка на вестника установи, че Сундберг е излетял за Швеция в сряда от София. Полицията и прокуратурата в Несебър бяха изненадани и научиха от медиите за светкавичното отлитане на шведа. Според източници на “24 часа” той е побързал да замине след приключване на делото, тъй като на 26 септември следобед група възмутени мъже са опитали да се саморазправят с него в Несебър, но до бой не се е стигнало. Съдия Йорданка Майска оповести решението на съда във вторник. “Ще си вземем парите, плащането на административните санкции става по специален ред. По закон срокът за доброволно плащане е 3 дни, след което се издава изпълнителен лист”, коментира районният прокурор на Несебър Радост Бошнакова. Ако шведът не плати доброволно сумата, ще се търси чрез съдебна поръчка за взаимопомощ до властите в Швеция, обясниха юристи. Диана Петкова заяви пред “24 часа”, че се чувства омерзена от решението на съда и ще заведе граждански иск срещу шведа. Сумата ще е поне 50 000 лв., този ритник по моята личност ще ме преследва цял живот, каза тя. “Искам да знам името на съдията, унижил достойнството й”, това заяви лидерът на БСП Корнелия Нинова в социалните мрежи по повод случая с битата камериерка. “И като юрист, и като политик знам, че има правило - съдебните решения да не се обсъждат, а да се изпълняват. Но след като прочетох новината, че шведът, ритнал камериерката, е осъден на 4500 лв. глоба и си е заминал, обявявам, че няма да се съобразявам с правила. Аз съм българка и искам да знам името на съдията, унижил достойнството ни, оценил подигравката на безпаметно пиян чужденец с една българска жена на 4500 лв.”, гласи изказването на Нинова в социалните мрежи.", "date": "2017.09.27", "title": "Шведът бияч си замина, без да плати глобата (Обзор)"}
{"url": "https://www.24chasa.bg/novini/article/6469083", "text": "Министерството на отбраната на Украйна съобщи, че взривовете в горящия склад за боеприпаси в село Калиновка са приключили преди няколко часа, предаде ТАСС. Мерките за ликвидиране на последствията от пожара и експлозиите продължават. Сапьори работят по обезвреждане на взривоопасни предмети, цитира БТА. По данни на Генералния щаб на украинските въоръжени сили в склада край Калиновка са се съхранявали около 83 хиляди тона боеприпаси, сред които ракети за системите за залпов огън \"Смерч\", \"Ураган\" и \"Град\". Вече са унищожени около една трета от тях на стойност към 800 млн. долара, съобщи секретарят на парламентарната комисия за национална сигурност и отбрана Иван Винник. Военната прокуратура на Украйна е започнала наказателно производство за предполагаема диверсия.", "date": "2017.09.27", "title": "Взривовете в горящия склад в Украйна вече са спрели"}
{"url": "https://www.24chasa.bg/novini/article/6469107", "text": "Шуменското училище \"Екзарх Йосиф\" е взело решение да изключи шестокласника, който се сби със съученик по време на час. Това съобщи за   директорката на учебното заведение Валентина Тодорова.                                                                                                                                                                                                                                                                                                                       ", "date": "2017.09.27", "title": "Изключват ученика, който би съученик в шуменско училище"}
{"url": "https://www.24chasa.bg/novini/article/6468829", "text": "- Лично аз се подобрявам. Но... - Най-вероятно е останала част от настинката. Тъй като нямаше симптоми за това. Теодора нямаше. Аз може би малко усещах нещо. Ние по принцип сме се гмуркали стотици пъти с настинка, тъй като правим курсове от дълги години. И хората, като са си букнали дайв, пътуват отнякъде, идват при нас. Ти нямаш много възможности да боледуваш. Аз лично съм се гмуркал и в много лошо състояние - буквално болен съм бил. Някой път, когато се е налагало. Но ако знаехме, че сме болни, нямаше да влезем. Ние добре знаем, че особено когато ще се ходи на голяма дълбочина, с настинка не се влиза. Днес говорих с баромедиците. И това вече е твърдото им заключение без абсолютно никакво съмнение, че просто ние не сме имали симптоми, които да усетим, но настинката е останала вътре в ухото и в носа ни. - Точно така. И те правят вече големия проблем при изплуването. Каналът на ухото се запушва. Овалният прозорец се затваря и избутва течностите във вътрешното ухо и създава баротравма в самото вътрешно ухо. Това става при изплуването, не при потъването. - Времето се смени в последните два дни. През нощта ставаше хладно. Така че ние влязохме с корабчето и се отказахме, но реално бяхме в морето около час и половина, когато най-вероятно сме получили тази настинка. - Да, но то дойде после. Когато ние влязохме, нямаше нито вълнение, нито течение и прогнозите бяха добри. Ние вече два пъти бяхме отлагали дайва преди това заради неподходящо време. Но в неделя времето вече беше добро. Когато започнахме, имаше слабо течение, но това не беше нещо необичайно. Не ни пречеше по никакъв начин. Ние на това място проведохме много гмуркания между 90 и 200 метра. Даже според Паскал Бернабе сме направили повече, отколкото той е чувал някой да е правил. Но ние просто искахме да сме абсолютно готови за това гмуркане. - Паскал го познаваме много отдавна от Египет. На мен той ми беше инструктор. Станахме приятели и го поканихме за консултант за това гмуркане. Допитвах се до него за разни неща - за чисто психологически и други аспекти при гмуркането. Така че сега го поканих да дойде в поддържащия екип. Той дойде и така... - Не, по-бързо, по-бързо. По план трябваше да слезем за 8 минути, а ние слязохме за 7 минути и малко. За нас това е добре. Това е по-консервативен вариант. Колкото по-бързо, толкова по-добре. Слизахме със сериозни компютри с големи цифри, на които следим дълбочината. Всеки от нас беше с по два компютъра за всеки случай. - Не е умишлено търсено. Просто различните компютри показват различна дълбочина - между 230 и 233 метра. Имат 2-3 метра разлика. Но важното е, че те показват, че сме постигнали това, за което влязохме - дълбочина от 231 метра. - Естествено, по най-бързия начин тръгнахме обратно към повърхността. Долу не бива да се стои дори и секунда повече. Защото тези кратки секунди се превръщат после в дълги минути за декомпресия горе. По принцип цялото ни гмуркане беше разчетено за 330 минути - 5 часа и 30 минути. Не мога да ви кажа точно за колко време сме изплували нагоре, трябва да си видя компютъра. Но всичко вървеше по план. Във водата си давахме сигнали с Теодора, че доста добре вървим. На 57-ия - 60-ия метър дойде Паскал. Той беше първият поддържащ водолаз. Снимахме се с него. Все едно го отпразнувахме така краткотрайно. За не повече от минута. Просто си стиснахме ръцете. Той погали по главата Теодора. Сменихме бутилките с пълни, които той ни донесе, защото газът в нашите вече свършваше. Тези бутилки вече бяха с друго съдържание - с 8-10 газа. И тръгнахме нагоре. И проблемът стана около 40-ия метър. - Аз изплувах под Теодора. Тя вървеше напред. И буквално се блъснах в нея. Тя вече се беше оплела във въжето Видях, че крилото й е издуто, и си помислих, че сигурно заради това е проблемът и така се е оплела. Изпуснах го, тръгнах да я оправям, но тя отново се заплете. Тогава разбрах, че нещо не е наред. Погледът й блуждаеше. Беше объркана. Аз после разбрах как се е чувствала, защото ми се получи същият проблем. - - Да, вертигото. Много са малко хората по света, които са оцелели от този проблем и могат да разкажат после какво точно им се е случило и как са се чувствали. Всичко ти се върти. Все едно със 100 километра в час. Не знаеш къде е горе, къде е долу. Теодора непрекъснато се заплиташе във въжето. Но някак си усещах, че не изпадна в паника. Запази самообладание до последния миг. Ние се мъчихме да я разплитаме, да я изправяме, но това не се получаваше. Тя отново се заплиташе във въжето. Не можеше да си вкара регулатора в устата. Тя просто не можеше да си улучи устата. ", "date": "2017.09.27", "title": "Михаил Балабанов пред \"168 часа\": 4 часа ад под водата! Ужасът от смъртта на Теодора. Повръщане. Страшен световъртеж"}
{"url": "https://www.24chasa.bg/novini/article/6468892", "text": "Български книжки получиха децата от Българското неделно училище “Св. св. Кирил и Методий” в Истанбул от Илияна Йотова. Всеки комплект е придружен от лично послание на вицепрезидента. По повод старта на учебната година, която бе открита на 24 септември, Йотова изпрати и приветствие към българското училище, в което подчертава отговорната мисия на преподавателите като пазители на знанието и създатели на бъдещето на децата. Ръководството на училището и генералният ни консул в Истанбул Ангел Ангелов благодари за оказаната материална и морална подкрепа. Откриването на учебната година бе пред българската общност в Истанбул и в присъствието на посланик Надежда Нейнски. Тя пожела “На добър час” на учениците и отбеляза приноса на българската държава за съхраняването на българщината и за разпространяването на нашата култура и писменост навсякъде по света, където живеят българи. Гости на тържеството бяха още председателят на настоятелството на Фондацията на православните църкви на Българската екзархия Васил Лязе, членовете на настоятелството Христо Копано и Любен Шестаков. В края на програмата на първокласниците бе връчен символично “ключа” от училището и бе ударен първия звънец.", "date": "2017.09.27", "title": "Илияна Йотова дари книжки на българското училище в Истанбул"}
{"url": "https://www.24chasa.bg/novini/article/6468568", "text": "“Етикет за всеки ден и за бизнеса” от Йордан Кожухаров (изд. “Труд”) е прекрасен и незаменим наръчник. Междучовешкото общуване като форма на проява на личностното и общественото развитие е претърпяло в продължение на столетия различни правила, предписания, закони, забрани. С тяхна помощ се въздейства върху човека и обществото и те насочват дейностите в русло, запазващо целостта и благополучието. Правилата са резултат на междуличностни и социални договорености, поради което разрешават едни и забраняват други действия. От “Етикет за всеки ден и за бизнеса” научаваме кое е точното облекло на точното място, какво са добри обноски, как да откликнем на определен жест или поздрав. Този великолепен учител предлага изпитани съвети как да се държим не само по време на бизнес срещи, но и във всекидневието си. Авторът пише как да поздравяваме при първа среща, какви са правилата на съвременното бизнес общуване, как да се държим културно на маса, на бизнес среща, на парти и на гости у делови партньор. Освен това научаваме как да напишем сполучлива автобиография и мотивационно писмо, какво да облечем при делови повод или в офиса. Ценни са напътствията също как да се справим успешно с устната и писмена бизнес комуникация, както и кои са характерните особености на най-често посещаваните делово страни.", "date": "2017.09.27", "title": "Незаменим наръчник за успех в бизнеса"}
{"url": "https://www.24chasa.bg/novini/article/6468913", "text": "Част от тавана на училище в Румъния падна по време на час и рани учителка, съобщи информационният сайт \"Зиаре\", цитиран от БТА. Инцидентът станал в учебно заведение в град Дева в западната част на Румъния. 300 деца от училището от първи до осми клас са преместени в друго учебно заведение. Пострадалата учителка е откарана в болница, откъдето по-късно е освободена след проведени изследвания.", "date": "2017.09.27", "title": "Част от тавана на училище в Румъния падна по време на час и рани учителка"}
{"url": "https://www.24chasa.bg/novini/article/6468919", "text": "6 от големите производители настояват да купуваме киселото мляко в нов тип кофички. Те публикуваха резултати от тестове, извършени в четири акредитирани лаборатории, които показват, че полипропиленовите опаковки са безопасни и запазват биологичната стойност на киселото мляко, предаде  . Опасенията, че този тип кофички променят качествата на млякото станаха повод институтът по стандартизация вече веднъж да откаже въвеждането им за продуктите по БДС. Сега позволените опаковки са единствено от стъкло, керамика и полистирен. Производителите настояват за преразглеждане на решението.", "date": "2017.09.27", "title": "Отново искат кофички от полипропилен за киселото мляко (Видео)"}
{"url": "https://www.24chasa.bg/novini/article/6468808", "text": "Общо над 3 млн. лв. събра НАП, след като подложи на постоянен мониторинг задълженията на търговците на течни горива и собствениците на лицензирани акцизни складове в цялата страна. Мярката предвижда непрекъснато проследяване на задълженията и директен телефонен контакт, ако търговците и складодържателите пропуснат да внесат данъците, осигурителните си вноски и задълженията си за акциз и мита навреме в бюджета. На този специален мониторинг НАП В.Търново подложи през август тази година 10 държатели на акцизни складове в област В. Търново. Великотърновската приходна агенция е уведомила Агенция „Митници“ за един некоректен складодържател, на който лицензът трябва да бъде отнет. В област Велико Търново има 10 търговци на течни горива, вписани в специален регистър, които са задължени да внасят обезпечение по Закона за данък върху добавената стойност. На територията на областта от началото на годината досега са възложени 11 проверки по чл.176в от ЗДДС, свързан с обезпечение при доставки на течни горива. От НАП подчертават, че мярката за непрекъснат мониторинг на търговците от тези два сектора има не само фискален, но и дисциплиниращ ефект. Наблюденията на публичните изпълнители показват, че фирмите обикновено коригират своето поведение, след като веднъж вече са попаднали в полезрението на приходната администрация.", "date": "2017.09.27", "title": "НАП - В. Търново наблюдава за просрочени дългове търговци с течни горива и акцизни складодържатели"}
{"url": "https://www.24chasa.bg/novini/article/6469006", "text": "Високо обезщетение за безработица да се полага и на хората, които напускат работа по собствено желание – предложението е на синдикат \"Подкрепа\" и предстои да се обсъди с работодателите и държавата. До момента ако човек напусне по собствено желание или по взаимно съгласие се полага минималното обезщетение за безработица в продължение на 4 месеца. В момента то е 7 лева и 20 стотинки на ден, предаде  . При съкращение обаче правилата са други - размерът на обезщетението е по-висок – 60 % от осигурителния доход за последните 2 години. Може да се изплаща по-дълго, в зависимост от натрупания стаж.", "date": "2017.09.27", "title": "Предлагат високо обезщетение и за напусналите по собствено желание"}
{"url": "https://www.24chasa.bg/novini/article/6468969", "text": "Ако в срок от 3 дни шведът, който изрита камериерка, не плати доброволно глобата от 4500 лв., сумата ще бъде събрана принудително, заявиха от прокуратурата. Ако Ралф Сунберд не внесе парите срещу него ще бъде издаден изпълнителен лист, уточниха юристи. \"Има си специален ред за събиране на глобите, наложени при административни наказания\", каза районният прокурор на Несебър Радост Бошнакова. Според запознати до днес по обед 52-годишният Ралф Сундберг е бил на адреса в Несебър, където изтърпяваше мярката си за задържане \"домашен арест\". Той дори е бил посетен от полиция. Междувременно ударената камериерка Диана Петкова заяви пред 24 часа, че ще внесе граждански иск срещу Сундберг за поне 50 000 лв. Това ще стане в отделно гражданско дело срещу чужденеца. На 26 септември районният съд в Несеър гледа делото срещу шведа по реда на чл.78А от НК, при като Сунберг бе освободен от наказателна отговорност.", "date": "2017.09.27", "title": "Вземат глобата на шведа принудително, ако не плати до 3 дни"}
{"url": "https://www.24chasa.bg/novini/article/6468767", "text": "Германският канцлер Ангела Меркел посрещна топло предложенията на френския президент Еманюел Макрон за Европейския съюз, които той представи вчера, предаде ДПА. Германия обаче се нуждае от време, за да проучи детайлно предложенията на Макрон, заяви говорителят на Меркел Щефен Зайберт, цитиран от БТА. \"Канцлерът приветства факта, че френският президент говори с толкова много ентусиазъм и толкова много страст за Европа\"... Прекалено рано е обаче да се даде детайлен отговор на предложенията на Макрон, предвиждащи общ бюджет на еврозоната и съвместни военни контингенти и операции, каза Зайберт. Той отбеляза, че Меркел с удоволствие ще допринесе за дебата по предложенията на Макрон. Вчера френският президент призова Германия да се присъедини към него в едно ново партньорство, за да помогне за прилагането на плана му за Европа. От кабинета на френския президент казаха пред AFP, че двамата ще се срещнат в естонската столица Талин, преди двудневната среща на върха на ЕС, на която ще се съберат лидерите на 28-те страни-членки на блока.", "date": "2017.09.27", "title": "Меркел посреща топло плана за Европа на Макрон, срещат се в Талин"}
{"url": "https://www.24chasa.bg/novini/article/6468771", "text": "Двама души са пострадали при катастрофа на пътя между Бистрица и Железница. Това съобщиха за „Фокус“ от пресцентъра на МВР. Автобус, пътуващ за Железница, и джип са се ударили челно на пътя между Бистрица и Железница. Двамата шофьори са пострадали и са откарани в болница. Вследствие на пътнотранспортното произшествие трафикът не е преустановен и движението в участъка се извършва в двете посоки. Инцидентът е регистриран към 18.00 часа.", "date": "2017.09.27", "title": "Двама пострадаха при челен сблъсък между автобус и джип край София"}
{"url": "https://www.24chasa.bg/novini/article/6468768", "text": "\"Става дума за класифицирана информация, затова не мога да вляза в детайли относно самата шифрограма. В нея става дума за среща на българския посланик във Вашингтон Тихомир Стойчев с втория човек в \"Лок хийт мартин\", каза пред   депутатът от ГЕРБ Антон Тодоров относно шифрограмата, чийто получател е Иво Христов, началник на кабинета на президента. \"Към 15 юни г-н Иво Христов, началник на кабинета на преидента, няма достъп до секретна информация. Това означава, че на 26 февруари, откогато е самата шифрограма, той 100% е нямал достъп\", обясни Тодоров.", "date": "2017.09.27", "title": "Антон Тодоров: Шифрограмата е за среща на Стойчев с човек от \"Лок хийт мартин\""}
{"url": "https://www.24chasa.bg/novini/article/6468777", "text": "\"Искам да знам името на съдията, унижил достойнството й\", това заяви лидерът на БСП Корнелия Нинова в публикация в социалните мрежи по повод случая с битата в Слънчев бряг камериерка. \"И като юрист, и като политик знам, че има правило - съдебните решения да не се обсъждат, а да се изпълняват. Но след като прочетох новината, че шведът, ритнал камериерката, е осъден на 4500 лв. глоба и си е заминал, обявявам, че няма да се съобразявам с правила. Аз съм българка и искам да знам името на съдията, унижил достойнството ни, оценил подигравката на безпаметно пиян чужденец с една българска жена на 4500 лв. Искам да знам мотивите му и да го питам - освен закона, какво му говори съвестта. Помогнете ми да намеря госпожа Петкова. Искам да я погледна в очите и да й се извиня!\", гласи изказването на Нинова в социалните мрежи. ", "date": "2017.09.27", "title": "Нинова за битата камериерка: Искам да знам името на съдията, унижил достойнството й"}
{"url": "https://www.24chasa.bg/novini/article/6468785", "text": "Високотехнологичната Смарт лаборатория, представена на Пловдивския панаир от Троянското предприятие Елпром, донесе тази вечер златен медал за своите създатели. Продуктът ще позволи на всеки притежател на тази лаборатория да диагностицира от разстояние състоянието на електромотора и да прогнозира евентуални проблеми след дни или дори седмица. Смарт лабораторията обаче доближи лидера Елпром до световните производители на електромобили, които са бъдещето в следващите 100 години. Троянското предприятие е в близки работни контакти в последните години с лидерите в този бранш. Така на 73-тото издание на Пловдивдивския панаир 73-годишният завод Елпром направи крачка към пряко участие в производството на електромобили.", "date": "2017.09.27", "title": "Елпром-Троян със злато в Пловдив за иновация за електромобил"}
{"url": "https://www.24chasa.bg/novini/article/6468798", "text": "Президентът на САЩ Доналд Тръмп нарече Фейсбук \"антиТръмп\" мрежа, предадоха Асошиейтед прес и Ройтерс, цитирани от БТА. Тръмп направи този коментар в Туитър броени дни след като Фейсбук обяви, че е предоставила материали на комисия в Конгреса, разследваща евентуалната руска намеса в президентските избори миналата година. \"Фейсбук винаги е бил антиТръмп\", написа Тръмп и допълни, че социалните мрежи винаги са били срещу него. Засега от Фейсбук не е коментирал това изказване на президента. Преди няколко дни социалната мрежа каза, че ще предостави на разследващата комисия в Конгреса съдържанието на 3000 политически реклами, закупени от руски юридически лица по време на кампанията за президентските избори миналата година. В миналото Тръмп лично е хвалил Фейсбук, като каза, че мрежата му е помогнала да спечели изборите през ноември 2016 г. Неговият предизборен щаб обяви, че е похарчил около 70 милиона долара за реклами във Фейсбук. Той имаше и програма на живо в социалната мрежа. Сегашният коментар на Тръмп за Фейсбук както изглежда не повлия на акциите на компанията, отбелязали покачване с 1,4 процента на борсата до 166,50 долара за бройка.", "date": "2017.09.27", "title": "Тръмп определи Фейсбук като \"антиТръмп\" мрежа"}
{"url": "https://www.24chasa.bg/novini/article/6468789", "text": "От ноември до март “Райънер” спира полетите от София до Пиза, Венеция, Стокхолм, Мемингем и Кастелон. Причината е затруднението на компанията да обслужва полетите си заради напускането на много от пилотите ѝ. Общо 34 дестинации ще бъдат спрени в този период, което ще засегне близо 400 хил. клиенти. Техните пари ще бъдат възстановени или ще бъдат пренасочени към друг полет. Освен това ще получат ваучер за друго пътуване между октомври и март, с изключение на коледните празници. ", "date": "2017.09.27", "title": "“Райънеър” спира 5 дестинации от София"}
{"url": "https://www.24chasa.bg/novini/article/6468800", "text": "Апелативният съд в Белград нареди днес да се повтори процесът срещу собственика на компания Делта холдинг Мирослав Мишкович, смятан за един от най-богатите хора на Балканите, предаде Танюг. Мишкович бе обвинен, че е ощетил пътностроителни предприятия, като е източвал пари от тях чрез финансови манипулации, както и в укриване на данъци. На 20 юни миналата година съдът на първа инстанция го освободи от обвиненията за злоупотреби с пътностроителни предприятия, но го осъди на 5 години затвор за това, че е помогнал на сина си Марко да укрие данъци на стойност около три милиона евро. Мишкович обжалва присъдата, цитира БТА. Апелативният съд потвърди, че няма доказателства за злоупотреби на Мишкович във връзка с пътните предприятия, но нареди да бъде повторен процесът за укриване на данъци заради нарушения в наказателните процедури на първа инстанция. Марко Мишкович бе осъден през февруари 2016 г. за укриване на данъци на три и половина години затвор и осем милиона динара глоба със задължението неговата компания \"Мераинвест\" да плати данък от около 320,3 милиона динара. И той като баща си бе оправдан по обвинението, че източвал пътностроителни предприятия. Мирослав и Марко Мишкович бяха арестувани през декември 2012 г. След няколкомесечно пребиваване в ареста те бяха пуснати да се защитават на свобода с гаранция от по няколко милиона евро и забрана да напускат страната. Мирослав Мишкович създаде цяла империя при управлението на Слободан Милошевич и я разшири, след като Сърбия излезе от международна изолация. В неговия холдинг влизат компании, които се занимават със застрахователно дело, търговия на дребно и недвижими имоти. През 2007 г. Мишкович бе включен в класацията на най-богатите в света 1000 души на сп. \"Форбс\" с авоари от над два милиарда евро. В Делта холдинг работят над 4000 души.", "date": "2017.09.27", "title": "Повтарят процеса срещу бизнесмена Мирослав Мишкович за укриване на данъци"}
{"url": "https://www.24chasa.bg/novini/article/6468824", "text": "Проекти на учебни програми за IV и за Х клас по всички общообразователни предмети са публикувани за обществено обсъждане на страницата на Министерството на образованието и науката (МОН). След утвърждаването им ще бъдат обявени процедури за написване на нови учебници, по които ще се преподава през учебната 2019-2020 година. Това съобщиха от Министерството на образованието и науката. До момента са утвърдени учебни програми за предходните класове – I, II, III, V, VI, VII, VIII и IХ клас. Те, заедно с програмите за IV и за Х клас, бяха оповестени като варианти преди близо година и половина на сайта на МОН. Всички проекти са обсъждани в последните няколко години на кръгли маси и десетки срещи с учители от цялата страна и в резултат на получените мнения и становища са направени промени. Преди финалното обсъждане по обществено чувствителните предмети като български език и литература, история и цивилизация, философия, както и по ключови общообразователни предмети в IV клас през август тази година в МОН бяха организирани допълнителни срещи с учители от всички 28 региона на страната. По останалите учебни предмети финалните обсъждания бяха по време на методическите съвещания с експертите от страната, на които бяха поканени и учители. На последната среща учители по БЕЛ подкрепиха представеното съдържание за Х клас по двата компонента на учебния предмет – работа върху книжовноезикови норми и върху творби само от български автори. Акцентите в дискусията се фокусираха около препоръчителното процентно разпределение на часовете за нови знания, за упражнения, за обобщения и преговор, около философската поема, с която следва да бъде представен Пенчо Славейков, без да се стигне до единно виждане дали това да е „Микеланджело” или „Cis moll”. В проекта на учебна програма по литература двете творби ще бъдат посочени алтернативно, като крайният избор ще се направи след обобщаване на постъпилите становища при общественото обсъждане. Учители по история и цивилизация и представителите на академичната общност подкрепиха новия подход при реализация на концепцията за обучението по история и изтъкнаха намерения добър баланс между учебно съдържание и броя часове за придобиване на компетентности. Най-широка дискусия породи броят на новите понятия, които някои от присъстващите оцениха като недостатъчен. Становището на учители по философия е, че учебните програми по предмета са в правилната посока. Високо оценена е насочеността на учебните програми към формиране и надграждане на умения, както и възможността да се основават в по-голяма степен на достиженията на философията в нейното историческо развитие. След дискусията беше включено ново понятие - битие. Начални учители подкрепиха проектите на нови програми за IV клас, като изтъкнаха тяхната приемственост, но и съвременното им звучене и широките възможности и свобода, които предоставят на учителите. Дискусия предизвика изборът на творба, която учениците в IV клас да учат задължително наизуст при обучението си по български език и литература. С аргумент, че учениците са достатъчно големи в проекта на програмата са намерили място три от предложените, участвали в дискусията творби - „Обичам те, родино…” на Елисавета Багряна, „Моята учителка” на Леда Милева и “Майка ми” на Иван Вазов. На сайта на МОН са публикувани за обществено обсъждане и проекти на 28 актуализирани учебни програми за обучението по майчин език и адаптирани учебни програми за лица над 16 години, които имат завършен начален етап или са преминали успешно през курсове за ограмотяване. Проектите на програми по майчин език са съответно по турски, иврит, арменски и ромски език за ученици от І клас (първа година на обучение) до VІІ клас (седма година на обучение). Програмите са изготвени в съответствие с изискванията на Закона за предучилищното и училищното образование. При подготовката на проектите са взети предвид предложенията на учители, университетски преподаватели, представители на етническите общности и на техни неправителствени организации. Изучаването на майчин език е по желание на родителите на учениците и може да се осъществява в избираемите учебни часове и/или във факултативните учебни часове. Проектите на адаптирани учебни програми са разработени по проект „Нов шанс за успех“ на Оперативна програма „Наука и образование за интелигентен растеж” и ще се използват при провеждането на курсове по предмети от прогимназиален етап - български език и литература, английски език, математика, информационни технологии, история и цивилизация, география и икономика, човекът и природата и технологии и предприемачество за класовете от V до VII, както и биология и химия само за VII клас. Учебното съдържание и очакваните резултати от обучението са съобразени с утвърдените от министъра на образованието и науката учебни програми за общообразователна подготовка за съответните класове. Проектите на учебни програми за IV клас и X клас можете да намерите  .", "date": "2017.09.27", "title": "Обсъждат се учебните програми за IV и X клас"}
{"url": "https://www.24chasa.bg/novini/article/6468834", "text": "„Отчитаме значителен напредък в изпълнение на мерките, заложени в плана за подготовка на Българското председателство на Съвета на ЕС. Само за два месеца са изпълнени 10 мерки, в сравнение с предишните седем месеца те са били 17. Така значително подобряваме темпа на подготовка и осигуряването на всички необходими компоненти от страна на Министерството за Българското председателство на Съвета на ЕС и от компетентните институции“. Това заяви министърът за Българското председателство на Съвета на ЕС Лиляна Павлова пред депутатите от Комисията по европейските въпроси и контрол на европейските фондове, съобщиха от пресцентъра на Министерство за Българското председателство на Съвета на Европейския съюз 2018. Министърът благодари за свършеното на колегите от екипа си и от екипа на всички други министерства, които полагат сериозни усилия на 1 януари 2018 г. България достойно да поеме функцията си на председател на Съвета на ЕС. „Първо бяха приети проектът на Националната програма за председателството като основа за обществени консултации и проектът на приоритетите ни. Беше приета културната програма и завършеният вариант на календара на събитията по време на първото ни ротационно председателство“, посочи министър Павлова. Тя добави, че паралелно с това бе разработен подробен наръчник за всички членове на Министерския съвет, отговорни за председателството. „Беше създаден Координационен борд на ниво заместник-министри, ръководен от заместник-министъра за Българското председателство за връзки с Европейския парламент Моника Панайотова. В оперативен план тя ще координира всички национални позиции, които ще подготвяме и изразяваме на различните заседания“, добави министър Павлова. В календара на председателството се увеличават основно събитията, които са съпътстващи или под егидата на председателството. Това са допълнителни форуми, конференции, кръгли маси. „Засега събитията в България са над 270. В София ще се проведат 12 неформални заседания на министрите и отделно 10 заседания на ниво министри в отделните области по приоритетите, които сме очертали“, отчете още министър Павлова. Приключена е и голяма част на обученията на 1500-те експерти, които ще работят по време на председателството. От тях 700 са председатели и заместник-председатели на постоянно действащите спомагателни органи към Съвета на ЕС, които България ще ръководи през първите шест месеца на 2018 г. „Други 700 експерти ще се занимават специфично, конкретно, целенасочено по време на председателството с разработването на позиции, стратегии и документи с подкрепата на Генералния секретариат на Съвета“, посочи още министърът. При дискусията в комисията депутатът Джема Грозданова посочи, че се очаква през ноември да се приеме декларация за разбирателство и консунсус между политическите групи в Народното събрание по темите на Българското председателство на Съвета на ЕС 2018 г.", "date": "2017.09.27", "title": "Министър Павлова отчете напредък по подготовката на председателството"}
{"url": "https://www.24chasa.bg/novini/article/6467894", "text": "Три турски авиокомпании - \"Търкиш еърлайнс\", \"Атлас глобал\" и \"Пегасус\", прекатяват от 29 септември извършването на полети до Иракски Кюрдистан, съобщава ТАСС, като се позовава на в.\"Миллиет\". Вестник \"Миллиет\" цитира съобщение на турското консулство в Ербил, според което трите авиокомпании ще преустановят полетите си до Ербил и Сюлеймания от 18 часа на 29 септември, предаде БТА. Вчера федералното правителство в Ирак даде на ръководството на кюрдския район срок от 72 часа, за да му предаде контрола над летищата си, ако иска да избегне международно въздушно ембарго. Ултиматумът бе поставен във връзка с проведения в понеделник референдум за независимост в Иракски Кюрдистан. Правителството реши да забрани международните полети от и до Кюрдистан до три дни, ако летищата не бъдат предадени на централното правителство, заяви премиерът Хайдер ал Абади на пресконференция вчера. Багдад поиска също предаване под контрола на централното правителство и на контролно-пропусквателните пунктове на границите на кюрдския автономен район с Ирак и Турция. Днес властите в Иракски Кюрдистан заявиха, че Ербил отхвърля ултиматума. В отговор управлението за гражданска авиация на Ирак въвежда от 29 септември забрана за полети на международни авиокомпании до летищата на Ербил и Сулеймания и е информирало международните авиокомпании за своето решение", "date": "2017.09.27", "title": "Три турски авиокомпании спират пътуванията до Иракски Кюрдистан (Обновена)"}
{"url": "https://www.24chasa.bg/novini/article/6469029", "text": "Силно затруднено е движението край село Радко Димитриево по главен път Шумен - Бургас след настъпил пътен инцидент, съобщиха от пресцентъра на ОДМВР - Шумен. Произшествието се отработва в момента. По първоначална информация са се ударили два автомобила, след това в тях се е ударил трети. В единия автомобил мъж се е оплакал от болки в крака, в момента на място са екипи на пожарна, полиция и спешна помощ. Затворен за движение към момента е и Ришкият проход заради пътен инцидент в Бургаска област и действия по отстраняване на участник в произшествието. Въведена е временна организация на движението по обходен маршрут Смядово - Велики Преслав - Шумен. От ОДМВР-Шумен призовават водачите да спазват указанията на пътните полицаи, да се движат с повишено внимание и да бъдат толерантни към останалите участници в движението.", "date": "2017.09.27", "title": "Верижна катастрофа затруднява движението по пътя Шумен - Бургас"}
{"url": "https://www.24chasa.bg/novini/article/6468759", "text": "Пазарджишкият окръжен съд изслуша днес комплексната експертиза по делото срещу 14-те обвиняеми за разпространение на идеите на ИДИЛ. Основният подсъдим Ахмед Муса на няколко пъти влизаше в спорове с експертите за превода на различни текстове, предаде  . Наложи се съдията да прекъсне заседанието и да помоли защитата да му разясни процедурата по задаване на въпроси. Вещото лице Александър Шунин обясни подробно структурата на ИДИЛ и какво символизират текстовете по снимките във фейсбук профилите на подсъдимите.", "date": "2017.09.27", "title": "Пазарджишкият съд заседава по делото срещу 14-те имами"}
{"url": "https://www.24chasa.bg/novini/article/6468740", "text": "Испанското правителство обяви, че са взети всички необходими мерки на 1 октомври в Каталуния да не може да се проведе референдум за независимост, съобщи  . Регионалните власти в Барселона обаче твърдят, че вот ще има, въпреки \"репресиите\", както наричат те действията на Мадрид от последните дни. Премиерът Мариано Рахой получи подкрепата на американския президент Доналд Тръмп за запазване на целостта на Испания. Испанското правителство твърди категорично, че обявеният от него за противоконституционен референдум за независимост на Каталуния вече е осуетен.", "date": "2017.09.27", "title": "Испанските власти: Взели сме мерки референдумът в Каталуния да не се проведе"}
{"url": "https://www.24chasa.bg/novini/article/6468691", "text": "Ново мобилно приложение улеснява административното обслужване на хората със слухови и говорни увреждания във Велико Търново, съобщиха от местната администрация. С помощта на таблет и чрез специализиран софтуер, в реално време те ще могат да се свържат с преводач, който да насочва както тях, така и служителите към желаните административни услуги. Видеоконферентната връзка и жестомимичният превод значително оптимизират времето на работа с хората, страдащи от този тип увреждания. Новата услуга е напълно безплатна и вече е налична в Центъра за услуги и информация на гражданите, намиращ се на партера в сградата на Община Велико Търново. Общинската администрация в старопрестолния град остава сред водещите в България по дигитализиране на административното обслужване. Повишаването на качеството и бързината при работа с физически и юридически лица се превърна в ясно изразена тенденция. С внедряването на нови електронни услуги Община Велико Търново разширява цялостно дигиталната платформа и отговаря адекватно на обявената от правителството на Република България политика за намаляване на административната тежест.", "date": "2017.09.27", "title": "Ново мобилно приложение улеснява обслужването на хора с увреждания в Търново"}
{"url": "https://www.24chasa.bg/novini/article/6468743", "text": "Генералната прокуратура на Украйна разработва четири версии за причините, причинили пожара в склад за боеприпаси край поселението Калиновка във Винницка област, предава ТАСС, позовавайки се на съобщение от пресслужбата на ведомството. „Под ръководството на военния прокурор на Централния регион на Украйна са организирани и се водят неотложни следствени действия и първостепенни мерки, целящи разкриването на престъплението. Разработват се четири основни следствени версии за извършването на углавно престъпление“, пише в съобщението. От ведомството не уточняват за какви версии става дума. Както е отбелязано от пресслужбата, прокуратурата е възбудила углавно дело по текста на закона за „диверсия“. „Осъществяването на досъдебното разследване по това производство е поръчано на следствения отдел на управлението на Службата за сигурност на Украйна (СБУ) във Винницка област“, подчертават от Генералната прокуратура. Говорителят на СБУ Елена Гитлянская съобщи, че в момента, сътрудници на специалните служби, по поръчка на Генералната прокуратура, вече „провеждат първоначални следствени действия, включително разпитват очевидци на инцидента и други свидетели на събитията“", "date": "2017.09.27", "title": "Разглеждат четири версии за пожара във военни складове в Украйна"}
{"url": "https://www.24chasa.bg/novini/article/6468353", "text": "На 28-ми срещу 29-ти септември, точно в 00:01 ч. хипермаркет Технополис в столичния Сердика център ще отвори врати специално за премиерата на новите модели на Apple, iPhone 8 и iPhone 8 Plus. За поредна година България е част от основната вълна за премиерата на новото поколение iPhone на пазара и българските почитатели на маркaта ще имат възможността да са сред първите, които ще видят, тестват и купят дългоочакваните смартфони. Технополис е избран от Apple за партньор в лансирането на новия модел iPhone в България и ще покаже на клиентите си iPhone 8 и iPhone 8 Plus още в първите минути на премиерата. На 29-ти септември сутринта новите модели на Apple ще могат да бъдат закупени и в останалите хипермаркети на веригата, както и от нейния онлайн магазин. iPhone 8 и iPhone 8 Plus са с изцяло стъклен дизайн, изработен от изключително издръжливо стъкло и с рамка от алуминий, какъвто се ползва в авиоиндустрията. Зареждат се безжично и са устойчиви на вода и прах с рейтинг IP67. Разполагат съответно с 4,7-инчов и 5,5-инчов Retina HD дисплей с True Tone и с 12 MP камери с нов сензор и усъвършенстван процесор за обработка на изображения. Новото поколение iPhone се захранва от A11 Bionic – най-мощният и умен смартфон чип в историята. С iPhone 8 и iPhone 8 Plus интелигентността изглежда по-добре отвсякога, а потребителското изживяване достига нови измерения.", "date": "2017.09.27", "title": "Новият iPhone 8 идва в Технополис"}
{"url": "https://www.24chasa.bg/novini/article/6468361", "text": "„Булгартрансгаз” ЕАД изпрати за публикуване до Регистъра на обществените поръчки към Агенцията по обществени поръчки (АОП) решение и обявление за обществена поръчка с наименование: „Предпроектно проучване за газов хъб „Балкан”, част от проект от „общ интерес” 6.25.4”. Това съобщиха пресцентъра на дружеството. Проектът за Газов хъб „Балкан” е определен от Европейската комисия за проект от „общ интерес”, с включването му във втория списък с проекти от „общ интерес”, публикуван на 18 ноември 2015 г. Проектът се отнася към концепцията на българското правителство за изграждане на газов разпределителен център на територията на страната. Проектът е основан на идеята значителни количества природен газ от различни източници да постъпват в реална физическа точка в района на Варна за по-нататъшен пренос. В тази точка ще бъде организирана и търговия с газ, където всеки пазарен участник да търгува на пазарни принципи. Провеждането на пълно и всеобхватно предпроектно проучване за газовия хъб е основна стъпка за реализацията на проекта. Целта е да се оценят в детайли търговската и техническата жизнеспособност на проекта, да се определи точният му бизнес модел, да се оценят рисковете от изпълнението му и да се предложи стратегия за управлението им, да се даде възможност да се финализира регулаторната рамка и структурата на неговото финансиране. Предпроектното проучване обхваща шест направления за проучване, като подробните изисквания и обхват на задачите към бъдещия изпълнител, са зададени в рамките на техническата спецификация, част от документацията по обявената обществената поръчка: • Търговски раздел - ще анализира целевите пазари и ще разгледа сценариите за търсене и предлагане на природен газ; • Технически раздел - ще проучи подробно основните технически аспекти на проекта. Подробният анализ ще осигури предварителен проект и оценка на разходите, както и предварителна екологична и социална оценка. Във връзка с ранната фаза на развитие в която се намира проекта за Газов хъб „Балкан“ и в резултат от постоянната активна работа по анализ, оценка и прецизиране на потенциалните възможности и най-оптималните технически характеристики, към момента проектът предвижда да се проучат подробно най-малко три инфраструктурни варианта за маршрут: северен и южен вариант, с различни опции за допълнителен капацитет на вход (15.75 млрд.м3/г или 31.5 млрд.м3/г) и западен маршрут с предвиден допълнителен капацитет от 15.75 млрд.м3/г. (предвидените за проучване маршрути са съгласувани с европейската институция, предоставила съ-финансиране за реализирането на предпроектното проучване – Изпълнителна агенция иновации и мрежи – INEA); • Бизнес модел - разделът ще проучи подходящите бизнес модели, ще оцени различните модели на публично-частно партньорство и структурирането на собствеността, като оцени проектните приходи (обем, тарифи) и разходи (CAPEX, OPEX). Този раздел ще предвижда препоръки по отношение на ролите и отговорностите на „Булгартрансгаз“ ЕАД и потенциалните партньори по проекта, с цел осигуряване на най- ефективна и рентабилна структура; • Овладяване на риска – раздел, който ще оцени и ще даде препоръки по отношение на търговските, регулаторните, техническите, инженеринговите, социалните и проектни рискове; • Раздел, свързан с финансовата структура - ще даде препоръки и ще очертае жизнеспособната финансова структура за газов хъб „Балкан”, като вземе предвид бизнес модела и модела на собствеността, както и мерките за намаляване на рисковете. Този раздел ще направи препоръки за най-ефективната по отношение на разходите структура, вкл. налични публични финансови инструменти на ЕС; • Раздел за управление на проекта - ще осигури подробна пътна карта по изпълнение на проекта, включваща всички бъдещи проектни фази до датата на пуск в търговска експлоатация. Резултатите от предпроектното проучване ще позволят „Булгартрансгаз“ ЕАД да вземе окончателно инвестиционно решение за реализирането на проекта. След което ще се формулират последващите фази за реализацията му до датата на търговска експлоатация и да разработи подробна финансова структура, която да обсъди с Международни финансови институции и с инвеститори от частния сектор. От техническа гледна точка, резултатите от предпроектното проучване ще позволят определянето на окончателните параметри на проекта (като дължина, диаметър, налягане и необходимо наземно оборудване и т.н.) и ще служат като основа за последващи дейности, свързани с проектиране и строителство. Обществената поръчка се провежда при следните срокове и условия: • Дата на изпращане на обявление и решение за обществената поръчка до Регистъра на обществените поръчки към Агенцията по обществени поръчки: 27.09.2017 г. • Краен срок за получаване на оферти: 01.11.2017 г. • Срокът за изпълнение на поръчката е до 170 календарни дни от подписването на договора. • Прогнозната стойност на поръчката е в размер на: 1 800 000 евро без ДДС. Дейностите по провеждане на предпроектното проучване се изпълняват с финансовата подкрепа на програма Механизъм за свързване на Европа (CEF), по силата на подписано грантово споразумение № INEA/CEF/ENER/M2016/1290649 за изпълнението на Действие № 6.25.4-0015-BG-S-M-16: „Предпроектно проучване за газов хъб „Балкан“, част от проект от „общ интерес“ (ПОИ) 6.25.4. Възложителят “Булгартрансгаз“ ЕАД ще предостави неограничен, пълен, безплатен и пряк достъп чрез електронни средства до документацията за обществената поръчка от датата на публикуване на обявлението в \"Официален вестник\" на Европейския съюз на основание чл.32, ал.1, т.1 от Закона за обществени поръчки (ЗОП). Решението и обявлението за обществената поръчка ще бъдат публикувани в профила на купувача на възложителя в деня на публикуването им в Регистъра на обществените поръчки към Агенцията по обществени поръчки на осн. чл.24, ал.1, т.1 от Правилника за прилагане на ЗОП.", "date": "2017.09.27", "title": "Булгартрансгаз“ обяви обществена поръчка за хъб „Балкан”"}
{"url": "https://www.24chasa.bg/novini/article/6468382", "text": "Българският посланик в Белград Радко Влайков разговаря днес с председателя на парламентарната комисия за образование и наука Муамер Зукорлич за правата на националните малцинства и двустранните отношения между Сърбия и България, предаде Танюг. Посланикът изтъкна, че отношенията на двете страни са добри, но има възможности за разширяване на сътрудничеството в областта на образованието, особено като се има предвид числеността на българското национално малцинство в Сърбия, цитира БТА. Радко Влайков изрази увереност, че в най-близко бъдеще ще бъде подписано двустранно споразумение за сътрудничество в областта на образованието и че водената от Зукорлич комисия ще го подкрепи. Зукорлич от своя страна съобщи, че на 28 септември е планирано заседание на комисията в Босилеград, на което между другото ще се обсъди и образованието на националните малцинства, които живеят в смесена етническа среда, с акцент върху правата на българското малцинство.", "date": "2017.09.27", "title": "Българският посланик в Белград: Отношенията ни със Сърбия са добри"}
{"url": "https://www.24chasa.bg/novini/article/6468397", "text": "Приемете моите сърдечни поздрави по повод Световния ден на туризма, 27 септември - с тези думи министърът на туризма Николина Ангелкова поздрави бранша за професионалния му празник. \"Обръщам се към всички Вас, професионално ангажираните в нашия изключително важен сектор, и Ви пожелавам да съхраните енергията, усилията и целенасочените дейности, които полагате ежедневно за добрия имидж на България\", се посочва в писмото, с копие до медиите. Тази година мотото на Световния ден на туризма е \"Устойчив туризъм - начин за развитие\". По данни за 2016 г. на Световната организация по туризъм към ООН международните туристи са 1,2 млрд. души. Това е седма поредна година на устойчив растеж глобално в сектора. Туризмът е сред най-динамично развиващите се отрасли и в българската икономика. За държавното управление той е приоритетен, отбелязва министърът. По данни на Световния съвет по туризъм и пътувания през 2016 г. в отрасъла и свързаните с него икономически дейности у нас е формиран брутен вътрешен продукт на стойност над 11,6 млрд. лв., което е близо 13 на сто от показателя за страната. През 2016 г. в туризма и свързаните с него икономически дейности заетите са 363 хил. души, което е близо 12 на сто от всички заети лица в България. Туризмът е не само съвкупност от приятни емоции, знания, опит, но и сфера на отговорна професионална изява за цели семейства, за които това е потомствена професия, посочва Ангелкова. \"Горда съм, че благодарение на Вашата инициативност и целенасочена работа България се утвърждава на международния пазар като конкурентна и разпознаваема дестинация за четири сезона, предлагаща качествен туристически продукт. Чрез Вашите усилия, компетентност и енергия вървим в правилната посока. Ръстът в броя на чуждестранните туристи, избрали България през първите седем месеца на настоящата година, е над 7 на сто спрямо същия период на миналата\", пише още в поздрава.", "date": "2017.09.27", "title": "Ангелкова: С туризъм у нас са заети 363 000 българи"}
{"url": "https://www.24chasa.bg/novini/article/6468427", "text": "Румънската гранична полиция залови деветима иракски граждани при опит за нелегално преминаване на границата с Унгария, съобщи Аджерпрес. Мигрантите били заловени на граничния пункт Нъдлак. Те били скрити в специално пригодено за целта място в пода на ремаркето на товарен автомобил с полска регистрация. Камионът бил управляван от 28-годишен румънски гражданин, който бил придружен от друг румънец на 35 години, цитира БТА. При проверка на транспортното средство било установено, че подът на ремаркето е много по-висок от нормалното. Така граничните полицаи открили групата от 9 иракчани на възраст между 16 и 44 години, които заявили, че искали да отидат в някоя страна от Шенгенското пространство. Двамата румънски граждани признали, че са получили 1300 евро, за да транспортират деветимата нелегални мигранти до Германия.", "date": "2017.09.27", "title": "Румъния залови 9 нелегални мигранти на влизане в Унгария"}
{"url": "https://www.24chasa.bg/novini/article/6468439", "text": "43-годишен мъж е загинал на място при катастрофа на пътя между селата Поповица и Чешнегирово. Това съобщи говорителят на Областната дирекция на МВР, цитиран от \"Фокус\". Сигналът за пътнотранспортното произшествие е подаден около 13.10 часа. 43-годишният водач с лек автомобил „Ауди“ се е блъснал в дърво, в резултат на което е починал на място. Полицейски екипи от Асеновград са извършили оглед на мястото на инцидента, като се изясняват причините за настъпването му. От пресцентъра на полицията добавиха, че шофьорът е бил с отнето свидетелство за правоуправление, а автомобилът му е бил спрян от движение тази година. Няма затруднение на движението в района, тъй като автомобилът е напуснал очертанията на пътя в резултат на сблъсъка.", "date": "2017.09.27", "title": "Мъж се заби в дърво и загина на място в Пловдивско"}
{"url": "https://www.24chasa.bg/novini/article/6468440", "text": "Русия разчита, че САЩ ще изпълнят ангажимента си за унищожаване на запасите от химически оръжия, срокът за което вече бе отлаган три пъти. Това заяви държавният глава Владимир Путин в рамките на телевизионна връзка с населеното място Кизмер, в района Удмуртия, където бе ликвидиран последният химически боеприпас от руските запаси, предава TACC. „Разчитам, че усилията на Русия за унищожаване на химически оръжия ще послужи като пример и за други държави“, подчерта Путин, допълвайки, че най-големите химически арсенали притежават Руската федерация и САЩ, предаде \"Фокус\". Но САЩ – по думите на руския президент, „за съжаление не изпълняват своите задължения по сроковете за унищожаване на химическите оръжия – вече три пъти той бе удължаван, включително и под претекст липсата на достатъчно средства, което, честно казано, звучи някак странно“.", "date": "2017.09.27", "title": "Путин: Русия унищожи последните си химически оръжия, дано послужим за пример"}
{"url": "https://www.24chasa.bg/novini/article/6468435", "text": "Утре ще има среща между „Кинтекс“ и „Емко“, за да разговарят за взаимоотношенията им оттук нататък. Това съобщи пред журналисти министърът на икономиката Емил Караниколов след заседание на парламентарната комисия по икономическа политика и туризъм за дейността на дружеството „Дунарит“ АД-Русе и „Емко“, съобщи „Фокус“. „В Междуведомствения съвет не получаваме текуща информация, а крайни доклади. Ако докладът ни бъде предоставен по-рано, ще се съберем незабавно“, посочи той. „Имало е разговор между „ВМЗ- Сопот“ и „Емко“. Доколкото съм информиран от „ВМЗ“ са питали дали дружеството продава стоката или част от нея“, коментира Емил Караниколов. „Когато на производствената площадка имаш боеприпаси, които се съхраняват, за мен трябва законът да казва да се спре производството, а не вносът и износът. Защото ти така не можеш да се освободиш от наличните стоки. Ако тази идея бъде одобрена ще променим закона“, обясни Емил Караниколов и уточни, че дружеството „Емко“ от много време не плаща на министерството на отбраната наем на складовете, които използва. „Доказано е в съда, че офшорката, притежаваща „Дунарит“ е от престъпна дейност и има доказателства кой е нейният собственик - Цветан Василев. В следствие на тези доказателства съдът е блокирал вписването на всякакви действия по партидата на „Дунарит““, посочи министърът.", "date": "2017.09.27", "title": "Министър Емил Караниколов: Утре ще има среща между „Кинтекс“ и „Емко“"}
{"url": "https://www.24chasa.bg/novini/article/6468480", "text": "Втори мост над р. Дунав край Русе ще даде възможност и на България, и на Румъния да осигурят поемането на много по-голям трафик, който ще бъде генериран от строящата се пътна инфраструктура в Северна България. Това посочи министър-председателят Бойко Борисов при обсъждането на проекта на междуправителствен меморандум за извършване на проучвания за изграждане на ново мостово съоръжение на р. Дунав, съобщиха от пресслужбата на кабинета. „Всички сме свидетели: мине не мине седмица – километрични опашки на Русе. С изграждането, защото предполагам, че вече никой не се съмнява, че като кажем нещо то става… след няколко години Северна България ще изглежда като Южна България“, каза премиерът и даде пример с проектирането на автомагистрала „Хемус“, на скоростния път Русе – Велико Търново, тунела по Шипка, пътя Ботевград – Мездра. „Това означава много повече инвестиции и това не са празни думи, защото виждате: завод след завод се строи там“, коментира Борисов. Съоръжението ще позволи свързване на Букурещ със София, Солун и Белград, както и поемане на трафика от Азия за Европа не само по хоризонтална, но и по вертикална линия, подчерта премиерът, като допълни: „От всички други мостове не сме се отказали, но засега те са само на ниво добри пожелания“. БОЙКО БОРИСОВ: Знаете, че много идеи има, много пресконференции са проведени за изграждане на не един, два, три моста между България и Румъния. До този момент са два. Дунав мост 2 беше един абсолютно провален проект, който благодарение на нашите усилия се реализира. В интерес на истината трябва да ви кажа, че е натоварен в пълния му капацитет. По отношение на Дунав мост 1, всички сме свидетели: мине не мине седмица – километрични опашки на Русе. С изграждането, защото предполагам, че вече никой не се съмнява, че като кажем нещо то става, по начина, по който се проектира, търгува и се движи магистрала „Хемус“, и тя ще стане. Проектира се в момента и Русе – Велико Търново, скоростният път, магистрален. В рамките на няколко години – тунелът под Шипка, минахме сигурно 350-ия метър вече, огромно съоръжение. С Каракачанов си говорихме, какво огромно съоръжение от мостове и тунели там се случва. Сиреч, след няколко години Северна България ще изглежда така, както в момента изглежда Южна България с „Тракия“, „Струма“, „Марица“. Това означава много повече инвестиции и това не са празни думи, защото виждате: завод след завод се строи там. Хората очакват тунела под Шипка и съответно „Хемус“ и двата пътя (тук не трябва, разбира се, да пропускаме Ботевград – Мездра). Това са стратегически пътища за развитието на Северна България. Знам, че наши опоненти ще кажат – Дунав мост на Никопол, Дунав мост на Оряхово… За къде ли не съм говорил, говорил съм и с румънските колеги, но какво да ви кажа, не искам да използвам по-тежка дума, но не се случва. В същото време, Дунав мост 1 или русенският мост е натоварен, независимо че ние основно реконструирахме, модернизирахме, преасфалтирахме, но опашките са километрични. А там трафикът ще се удвои, утрои, със сигурност. Още повече, сега работим с гръцкото правителство и с колегите в Брюксел за големия формат Солун – Александруполис – Бургас – Варна – Русе. А и Румъния има голям интерес Букурещ, който е на 60-70 километра от Русе, да се свърже със София, оттук – със Солун, магистралата София-Белград, тя следващите две-три години ще стане факт, този трафик от Азия за Европа по хоризонтала, ако няма и вертикалната линия, която Букурещ изключително я интересува… Напомням ви, че на 3 октомври ще открием с премиера на Румъния Кайнарджа-Липница – още един сухопътен контролно-пропускателен пункт с Румъния. След това е съвместното ни заседание. Ще дойдат и колегата от Гърция Ципрас, и президентът на Сърбия Вучич. Съвместното заседание ще бъде във Варна, там ще проведем и Министерския съвет, за да може да обърнем повече внимание на колегите, защото идват по тези теми. За втори Дунав мост на Русе от всички съгласувания, които проведохме с румънското правителство, там откликнаха изключително бързо, защото и те имат голям интерес от него. От всички други мостове не сме се отказали, но засега те са на само ниво добри пожелания, докато вторият мост при Русе, първо, е на най-тясното място, на равно място, така че направо магистралата ще влезе в него. Минава извън града, малко встрани от Русе – там, където е газовата ни връзка почти. Ще даде възможност и на Румъния да се подсигури, както и на България, разбира се, с много по-голям трафик. С въвеждането на ТОЛ системата интересът към концесиониране на подобни съоръжения става голям. Тук това е интересно за нас, защото няма да вадим пари от бюджета, а концесионерът, който, примерно, за хикс години (ще кажат министрите и съответно с румънското правителство каквото се договорим) след това за хикс години се изплаща мостът и се придобива тогава от държавата. С ТОЛ таксата всеки ТИР, който минава оттам, си плаща и вече с ТОЛ система сметките излизат за концесиониране на подобно съоръжение. Каракачанов. КРАСИМИР КАРАКАЧАНОВ: Уважаеми господин министър-председател, уважаеми колеги, действително логиката на това, което се каза, е изключително правилна, защото инвестициите в Северна България са осем пъти по-малко отколкото в Южна България и точно една от причините е липсата на тази връзка, която в момента коментираме. БОЙКО БОРИСОВ: Да, защото „Тракия“ беше до Пловдив, имаше 40 километра от Бургас в посока София. Северната магистрала беше до Правец. КРАСИМИР КАРАКАЧАНОВ: Но с втория мост на Дунав, с магистрала „Хемус“, с тунела под Шипка на практика даваме икономическа перспектива на Северна България. Аз бих искал да предложа нещо друго. Един проблем, който съществува допълнително. Към проекта за проучване за изграждане на втори мост да добавим в разговорите и меморандума с румънското правителство и рехабилитация на жп отсечката Русе-Букурещ, защото тя сега е в изключително лошо състояние и товарите, които минават през Дунав мост, за да стигнат до Букурещ, губят около три часа – нещо, което за 70 километра не е нормално. БОЙКО БОРИСОВ: Министърът на транспорта да се свърже с техния министър, ако може това да се вкара. Но това споразумение ние сме съгласували с румънското правителство, дали са ни поправки, приели сме ги и днес ви предлагаме това, което е съгласувано и с румънския колега на 3-ти ще се подпише. Правилно е, готов съм да възложа на министъра на транспорта да се свърже с техния министър. Ако там се съгласят или нищо не пречи, впоследствие да подпишат министрите на транспорта и такъв меморандум, да го направим. КРАСИМИР КАРАКАЧАНОВ: Това затруднява и българската икономика и румънската, става въпрос за едни 70 километра рехабилитация на това трасе. БОЙКО БОРИСОВ: Да, но тази точка е потвърдена от външните министерства, от регионалните министерства и затова я вкарваме. Аз мисля, че това ще е едно много голямо облекчение на транспортния трафик. Точка 19 я приехме.", "date": "2017.09.27", "title": "Борисов: Новият мост над Дунав ще поеме удвоен трафик в Северна България (Стенограма)"}
{"url": "https://www.24chasa.bg/novini/article/6468383", "text": "Елементарна хрема, която Теодора Балабанова дори не е усещала, става причина за нелепата й смърт минути след като се превръща в първата жена на планетата, гмурнала се с бутилки на цели 233 метра под водата. Настинката предизвиква секрети в носа и ушите, които при изплуването запушват ушния й канал, предизвикват баротравма на вътрешното ухо, а оттам и фаталния световъртеж вертиго - тотална дезориентация, невъзможност дори да си сложиш регулатора от бутилката с газ в устата и удавяне. Настинката се случва в събота (23 септември), ден преди фаталното гмуркане за подобряване на настоящия рекорд на Гинес от 211 метра. Това разказаха хора от поддържащия екип на Теодора и Михаил Балабанови, които се бориха за две постижения - най-дълбочинно гмуркане в открити води за жена, както и за двойка. Гмуркането, което вече два пъти се отлага заради неподходящи метеорологични условия, е планирано за 23 септември на около 7 км навътре в морето в залива Торонеос, полуостров Халкидики. Двамата изключително опитни водолази, които сертифицират дори инструктори за технически гмуркания, пътуват в корабче, придружавани от лекар и екип, които по предварителен план трябва да ги поддържат по време на поставянето на рекорда. В открито море обаче излиза вълнение и двамата водолази решават да отложат гмуркането за следващия ден. Вече в неделя времето е възможно най-подходящото - няма вълнение, няма вятър. Без да подозират обаче, Теодора и Михаил вече са настинали от едночасовото, но ветровито влизане с лодката в събота, което часове по-късно ще се окаже фатално за 45-годишната жена. \"Преди да отплаваме в неделя, имаше проблем с едната бутилка и се наложи да отидем и да я оправим - разказва пред \"168 часа\" Иван Киров, син на бизнесмена Киро Киров, който е част от екипа на Балабанови. - Моята роля беше да подсигуря евакуацията в случай на инцидент, тъй като лодката ми е достатъчно бърза. Честно казано, аз се надявах, че няма да имам никаква работа при това гмуркане, но накрая се оказа, че за съжаление всичко се случи при мен.\" Точно в 12 часа и 31 минути Теодора и Михаил се потапят в морето и бързо се спускат по въжето, захванато за шамандура на повърхността и за чувал с тежести на дъното. Спускането надолу до планираните 231 метра продължава малко повече от 7 минути при зададени от софтуерна програма 8 минути. Тази спечелена минута обаче е плюс за екипа, защото означава по-малко време за декомпресия на излизане. Всеки от водолазите носи по 2 компютъра, които отчитат и дълбочината. По-късно ще стане ясно, че показателите им са между 230 и 233 метра. Цялото гмуркане се заснема и с екшън камера GoPro, което е още едно доказателство за \"Гинес\". Месеци по-рано по време на подготовката от организацията са им поискали 10 хиляди евро за съдия, но Михаил и Теодора не могат да си ги позволят. Свидетелите, записа на слизането и излизането, както и компютрите обаче са достатъчно доказателство. След бързото спускане, при което Михаил и Теодора осветяват с фенерите си дъното под тях, без никаква излишна пауза на голямата дълбочина следва бързо завръщане към повърхността. Дългата почти 4 часа декомпресия (спиране на определени метри под повърхността за определено време), за да се разсеят азотните мехурчета в организма им, започва около 30-ия метър, когато налягането вече е по-ниско. Така реално гмуркането до 233 метра и връщането до 30 метра отнема под 30 минути, а от 30 метра до повърхността цели 4 часа. Планът за гмуркането се прави от компютър - изчислява се много точно времето за слизане до зададената дълбочина, времето за връщане наобратно и след това точното време за престой за декомпресиране на различни нива преди излизането на повърхността. До изплуването на 40-ия метър Теодора и Михаил изпълняват \"протокола\" като машини без никакво отклонение от предварителната програма.", "date": "2017.09.27", "title": "\"168 часа\": Безобидна хрема убила Теодора, първата жена, гмурнала се за 7 мин. на 233 метра"}
{"url": "https://www.24chasa.bg/novini/article/6468555", "text": "Папа Франциск даде днес началото на кампания на католическата благотворителна организация \"Каритас\" за сближаване на местни общности с приетите от тях мигранти и бежанци, предаде Франс прес. \"С отворени ръце, точно така трябва да ги приемаме - с широко отворени ръце\", заяви Светият отец, самият той потомък на имигрирали в Аржентина италианци, приветствайки представителите на \"Каритас\" и хилядите вярващи, стекли се на римския площад \"Свети Петър\" за общата аудиенция, цитира БТА. Кампанията за действие и информираност ще продължи две години и има за цел да предизвика промяна в начина на мислене по отношение на мигрантите и бежанците. \"Ние правим едно просто предложение: влезте в контакт с истински мигрант, вгледайте се в очите му, чуйте какви са причините, накарали го да напусне родината си\", посочи в комюнике президентът на \"Каритас интернешънъл\", филипинският кардинал Луис Антонио Тагле. Давам си сметка, че това може да изглежда невъзможно, но всички трябва да бъдем много внимателни със стереотипите и да се опитваме да ги преодолеем. Хората не напускат страните си просто заради удоволствието да мигрират. Правят го, защото са принудени от нещо, заяви директорът на \"Каритас - Етиопия\" Бекеле Могес. Организацията смята да мобилизира своите 165 представителства по света за осъществяването на това сближаване. По данни на \"Каритас\" през 2015 г. по света са емигрирали около 244 милиона души, 34 милиона от които африканци.", "date": "2017.09.27", "title": "Папа Франциск стартира кампания за сближаване с мигрантите"}
{"url": "https://www.24chasa.bg/novini/article/6468558", "text": "Държавният съвет - висшият административен съд в Турция, спря изпълнението на решение на министерския съвет за запазване на лятното часово време в страната през цялата година, съобщава турският телевизионен канал НТВ, цитиран от БТА. Решението на министерския съвет по въпроса бе взето на 27 март 2016 г., отбелязва НТВ. Мярката за запазване на лятното часово време през цялата година бе критикувана с аргумента, че учениците трябва да тръгват на училище по тъмно. С цел преодоляване на този проблем на валийствата бяха дадени пълномощия да определят началния час за започване на училище, припомня телевизията. Държавният съвет, който се е произнесъл по подадена жалба, е посочил, че с взетото решение за трайно запазване на лятното часово време в страната министерският съвет е превишил пълномощията си.", "date": "2017.09.27", "title": "Турция няма да е с лятно часово време през цялата година"}
{"url": "https://www.24chasa.bg/novini/article/6468515", "text": "Стогодишната френска компания \"Латекоер\", която е основен доставчик на оборудване за водещи световни производители на самолети, започва да строи свой завод край Пловдив. Първа тухла на новия обект положиха символично главният изпълнителен директор по операциите във фирмата Тиери Моц, френският посланик Ерик Льобедел и зам.-министърът на икономиката Лъчезар Борисов. \"Първоначалната инвестиция е 11 млн. евро. В рамките на 18 месеца ще бъдат ангажирани 200 работници\", заяви Тиери Моц. Плановете на \"Латекоер\" са за 3 г. капиталовложението да достигне 15 милиона евро. В предприятието край Пловдив, което ще е върху 4000 кв.м площ, ще се произвеждат авиационни компоненти за вратите на \"Еърбъс\", както и електроразпределителни шкафове. \"Латекор\" е едно митично име както във Франция, така и в цяла Европа. За един век тя се разви и специализира в определени дейности. Разшири се и географски - към Чехия, Тунис, Мексико, Полша, а сега откри Пловдив. Идвайки в него, компанията направи подарък както на себе си, така и на България\", подчерта френският посланик Ерик Льобедел. Кметът на Пловдив Иван Тотев посочи, че градът се е превърнал в индустриалното сърце на страната. Френската инвестиция в региона е първата, свързана с авиоиндустрията.", "date": "2017.09.27", "title": "Френска компания строи завод край Пловдив, ще оборудва самолетите Еърбъс"}
{"url": "https://www.24chasa.bg/novini/article/6468619", "text": "Окръжната прокуратура в Плевен внесе в съда обвинителен акт срещу 38-годишен рецидивист, който е обвинен за опит за отвличане, за нарушаване на ограничителна заповед и за закани за убийство към няколко души. Това съобщиха от прокуратурата. Обвинението е срещу Георги К., който е осъждан многократно за умишлени престъпления. С пострадалата Петя К. били съпрузи, но отношенията им се влошили, след нанесен побой. Тя поискала развод и ограничителна заповед за защита от домашно насилие. Въпреки това мъжът продължил да я притеснява. Решил да нанесе побой, както на Петя К. така и на майка й - Вероника Д. На 20 юли 2014г. обвиняемият влязъл през терасата в жилище, където живеели двете жени, но присъствието на други хора осуетило намеренията му. Собствениците на няколко зали за хазартни игри поискали от охранителите да не допускат Георги К. в помещенията им поради проблемите, които създавал. Обвиняемият без основателна причина нанесъл побой на Димитър С., а след като таксиметровият шофьор подал жалба в полицията, на няколко пъти го нападал. Потърпевши от заплахи на обвиняемия са били още Ивелин И. и към Кирил Д. По искане на прокуратурата на обвиняемия е наложена мярка за неотклонение \"задържане под стража\". Предстои насрочване на делото за разглеждане от съда.", "date": "2017.09.27", "title": "Обвиняват рецидивист в опит за отвличане на жена си"}
{"url": "https://www.24chasa.bg/novini/article/6468621", "text": "Специализираната прокуратура внася утре искане в съда за постоянна мярка \"задържане по стража\" за задържаните от организираната престъпна група, която е действала в Козлодуй и съседните села. Разбитата при последната акция на ГДБОП в Козлодуй и района банда на Цветомир Ценов-Квиц е била наблюдавана и разследвана от 2015 г. досега, съобщи на пресконференция в районната прокуратура в Оряхово говорителката на Главна прокуратура Румяна Арнаудова. Подробности за акцията изнесоха още ръководителят на специализираната прокуратура Иван Гешев и шефа на ГДБОП Ивайло Спиридонов. \"Положихме много усилия за документиране на престъпната дейност на тази група и тази дейност завърши в края на май т.г., когато вече имахме достатъчно данни за образуване на досъдебно производство за извършените престъпления, каза Гешев. - Срещнахме се и с много трудности, защото много от местните свидетели, пострадали от действията на бандата, не бяха готови да дадат показания, за да изобличим тартора на групата и участниците в нея\". Шефът на баретите сподели, че за него било изненадващо колко добре била организирана бандата на Квиц. В нея всички дейности били разпределени като в съвременна фирма и всеки имал определен ресор, по който работел - доставка и разпространение на дрога, лихварство, рекет и т.н. Никой не се месел в работата на другите и отговарял само пред тартора на бандата. Почти цялата престъпна група, която действала на територията на цялата Врачанска област, вече е зад решетките за 72 часа. Задържаните са 7 души, а двама от бандата се издирват. Предстои спецсъда да гледа мерките им за задържане, след като прокуратурата поиска всички да останата за постоянно зад решетките до приключване на разследването. \"Бандата е действала изключително брутално и е по-лесно да се каже с кои от изброените в НК престъпления не е свързана, каза Спиридонов. - Най-често срещаните са лихварство, изнудване, отвличане, наркоразпространение, увреждане на имущество, палежи и сексуални гаври над длъжници и неудобни за бандата. По време на акцията извършихме над 30 обиска в домовете на участниците в престъпната група и в колите им. Открити са големи количества наркотици, оръжие, много пари в левове и евро, както и уреди за мъчения.\" Стана ясно още, че бандата на Цветомир Ценов-Квиц е запълнила нишата в престъпните далавери, появила след ареста на Ангел Попов-Главестия и голяма част от неговата банда преди години. Много от излезлите на свобода и останали извън решетките негови хора се влели в престъпната група на Квиц и споделили опита си с новия тартор. \"Приоритет на специализираната прокуратура и на ГДБОП, в крайна сметка и на държавата е да преустановим дейността на такива организирани престъпни групи, каза в Оряхово Иван Гешев. - Такива групи има действащи в цялата страна, които тероризират гражданите в десетки населени места и създават чувството, че закона липсва. Затова с нашите действия искаме да прекратим съществуването на мутренските банди, с които по различни причини местната власт не е успяла да се справи. Да ни очакват и на други места в страната.\"", "date": "2017.09.27", "title": "Постоянен арест за бандата на Квиц иска спецпрокуратурата"}
{"url": "https://www.24chasa.bg/novini/article/6468320", "text": "Нискобюджетната ирландска авиокомпания„Райънеър“ обяви в сряда нови анулации на полети в периода между ноември и март 2018 г., засягащи близо 400 хил. клиенти, предава AFP, цитира \"Фокус\". От компанията обявиха, че в списъка с отменени полети ще влязат тези от летище \"Гетуик\" до Белфаст, от Летище \"Станстед\" до Глазгоу и до Единбург, от Нюкасъл до Фаро, както и от Глазгоу до Лас Палмас. Те са уведомили всички свои пътници за промените, като са им предложили да им възстановят парите за билети или да ги пренасочат към друг полет. Засегнатите пътници ще получат и ваучер на стойност 80 британски лири за двупосочен билет, 40 за еднопосочен, към компанията, който могат да използват между октомври и март без коледните и новогодишни празници, обаче. \"От днес няма да има повече отменени полети през зимния и предстоящия летен сезон. Тази зима ще бъдат освободени много самолети и екипажи, което ще ни позволи да се справи с желаните годишни отпуски през идните 9 месеца. А през 2018 ще започнем нов период, в пълно съответствие с разпоредбите на ЕС\", съобщи главният изпълнителен директор на компанията Майкъл Оари. Заради стачните действия на пилотите компанията бе принудена да анулира повече от 2,1 хил. полети за периода между средата на септември и края на октомври, засягащо 315 хил. клиенти. София – Кастейон (Испания) София – Меминген (Германия) София - Пиза София – Стокхолм София - Венеция Букурещ - Палермо Хания (о. Крит) - Атина Хания – Пафос (Кипър) Хания - Солун Кьолн - Берлин Единбург – Шчечин (Полша) Глазгоу - Лас Палмас (Испания) Хамбург – Единбург Хамбург - Катовице Хамбург - Осло Хамбург - Солу Хамбург – Венеция Лондон (\"Гетуик\") - Белфаст Лондон (\"Станстед\") – Единбург Лондон (\"Станстед\") - Глазгоу Нюкасъл – Фаро (Португалия) Нюкасъл – Гданск (Полша) Солун - Братислава Солун - Париж Солун - Варшава Трапани (Сицилия) - Баден Баден Трапани – Франкфурт Трапани – Генуа Трапани - Краков Трапани - Парма Трапани - Рим Трапани - Триест Вроцлав (Полша) - Варшава Гданск (Полша) - Варшава", "date": "2017.09.27", "title": "„Райънеър“ отменя нови полети до март 2018 г., още 400 000 пътници с провалени планове (Обновена)"}
{"url": "https://www.24chasa.bg/novini/article/6467885", "text": "Областната дирекция на МВР – София издирва 77-годишната Марийка Веселинова Иванова по молба на нейните близки. Възрастната жена е в неизвестност от 18.00 часа на 26 август т.г., като за последно е била видяна в района на с. Вишан, община Драгоман. Това съобщиха от Областната дирекция на МВР – София. Иванова е с ръст 160 - 170 см, с къса бяла коса и кафяви очи. Била е облечена с жълта блуза с къс ръкав и сива пола, без обувки. Жената страда от старческа деменция. Призовават се гражданите, които имат информация относно местонахождението на издирваната, да се обадят на тел. 112, в Районно управление „Полиция” – Сливница на тел. 02/9825235 или в най-близкото поделение на МВР. Анонимността е гарантирана.", "date": "2017.09.27", "title": "Полицията в София издирва 77-годишна, в неизвестност е от един месец"}
{"url": "https://www.24chasa.bg/novini/article/6467930", "text": "Над 3 млн. лв. общо събра НАП, след като подложи на постоянен мониторинг задълженията на търговците на течни горива и собствениците на лицензирани акцизни складове, съобщиха от приходната агенция. Мярката предвижда непрекъснато проследяване на задълженията и директен телефонен контакт, ако търговците и складодържателите пропуснат да внесат данъците, осигурителните си вноски и задълженията си за акциз и мита навреме в бюджета. На този специален мониторинг през август тази година са били подложени 82 държатели на акцизни складове. 32-ма от тях са изчистили дългове за 800 000 лв. след започването му, а още толкова са платили частично задълженията си или са ги обезпечили. НАП е уведомила Агенция „Митници“ за един некоректен складодържател, на който трябва да се отнеме лиценза. Предстои изпращане на уведомления за още 12 държатели на акцизни складове, тъй като не са предприели никакви действия за плащане на дълговете си. От октомври миналата година на подобно наблюдение са подложени и 91 търговци с течни горива, които имат задължения по ДДС. Те са вписани в специален регистър и са задължени да внасят обезпечение по Закона за данък върху добавената стойност, а общият брой на търговците в този списък е над 500. Резултатите от наблюдението до този момент показват, че от октомври 2016 г. до края на август 2017 г., след обаждане от приходната агенция, тези 91 дружества са внесли 2 млн. лв. забавени плащания към бюджета. От НАП подчертават, че мярката за непрекъснат мониторинг на търговците от тези два сектора има не само фискален, но и дисциплиниращ ефект. Наблюденията на публичните изпълнители показват, че фирмите обикновено коригират своето поведение, след като веднъж вече са попаднали в полезрението на приходната администрация.", "date": "2017.09.27", "title": "НАП събра над 3 млн. лева просрочени дългове от търговци с течни горива"}
{"url": "https://www.24chasa.bg/novini/article/6467957", "text": "На българо-турската граница на ГКПП \"Капитан Андреево\" има 7 км, а на ГКПП \"Лесово\" - 4 км колона от изчакващи товарни автомобили на изход. Това сочат данни към 13.30 часа, публикувани на сайта на ГД \"Гранична полиция\". На ГКПП \"Дунав мост-Русе\" и ГКПП \"Дунав мост-Видин\" на границата с Румъния са се образували колони по 3 км от изчакващи товарни автомобили на изход. На българо-гръцката граница на ГКПП \"Кулата\" трафикът е интензивен за товарни автомобили на вход и изход. На границите със Сърбия и Македония трафикът е нормален на всички контролно-пропускателни пунктове. Предстои временно спиране на трафика на всички МПС, преминаващи в двете посоки по Дунав мост Видин-Калафат, поради техническа профилактика на мостовото съоръжение. Спирането на движението през ГКПП \"Дунав мост-Видин\" ще се осъществи от 13:00 ч. до 15:00 ч. на 28 септември 2017 г. Препоръчва се използването на други гранични контролно пропускателни пунктове. Фериботът Оряхово-Бекет работи само през деня, поради ниското ниво на река Дунав.", "date": "2017.09.27", "title": "На ГКПП \"Капитан Андреево\" има 7 км колона от камиони, на \"Лесово\" - 4 км"}
{"url": "https://www.24chasa.bg/novini/article/6467555", "text": "Досъдебно производство ще бъде образувано в пловдивската районна прокуратура за изясняване на причините за смъртта на 82-годишна. Пенсионерката е скочила тази сутрин от деветия етаж в блока на бул. \"Марица\", където живее. \"Сигналът е получен около 7, 30 ч. Няма следи от насилие. По първоначални данни става въпрос за самоубийство\", уточниха от полицията. Възрастната жена е била трудно подвижна, използвала е инвалидна количка.", "date": "2017.09.27", "title": "Възрастна жена скочи от деветия етаж на дома си в Пловдив (Обновена)"}
{"url": "https://www.24chasa.bg/novini/article/6467925", "text": "\"4500 лв. глоба? Смях в залата! Не съм се отказала, ще искам поне 50 000 лв. обезщетение\", заяви пред \"24 часа\" камериерката Диана Петкова, изритана от шведа Ралф Сундберг в Слънчев бряг на 3 юни. Нейната по-малка дъщеря, която също работи в морския курорт сподели, че двете с майка й се почувствали много зле след произнасянето на съда в Несебър на 26 септември. \"Знаехме, че шведът ще получи само адинистративно наказание, но усещането е ужасно\", сподели дъщерята  Станимира.  Пострадалата Петкова ще може да заведе граждански иск едва след окончателното влизане в сила на присъдата на Сундберг. Това ще стане до 15 дни, ако той не обжалва решението на районния съд в Несебър пред Бургаския окръжен съд. Според запознати 52-годишният Ралф едва ли ще иска да се бави още в България и най-вероятно няма да обжалва глобата от 4500 лв. \"Изчакваме изтичането на законовия срок, за да внесем граждански иск. Все още не сме уточнили размера\", коментира пред наш репортер бургаският адвокат Станко Кралев, който представлява камериерката. Той припомни, че още преди няколко месеца на  Сундберг е била отправена покана за извънсъдебно споразуение с предложение той да плати 50 000 лв. на пострадалата. Нито шведът обаче, нито  неговият адвокат реагирали на тази оферта. \"Дълго време след ритника ме болеше долната челюст на лицето. Лекарите ми казаха, че съм била на косъм от по-сериозна травма. Може би това трябваше да се случи, за да има по-тежко наказание за виновника\", ядосва се камериерката. Тя се оплака, че още не може да преодолее психическия стрес от ритника на шведа. \"Този ритник срещу моята личност ще  ме преследва до края на живота\", споделя Петкова.", "date": "2017.09.27", "title": "Ритнатата камериерка за глобата на шведа: 4500 лв.? Смях в залата!"}
{"url": "https://www.24chasa.bg/novini/article/6468047", "text": "Чувствам се зле.  Всичко се случи в училище, но засега ще мълча, притеснена съм. Това каза седмокласничката Радостина – възпитаничка на ОУ „Христо Ботев”, село Ново Паничарево, предаде . Тя изглеждаше в добро настроение и бурно се прегръщаше със съучениците си, които я подкрепяха. Девойката беше усмихната, гримирана и ведра, нямаше и следа от притеснение. Седмокласничката живее до двора на училището, към чийто директор родителите й отправиха обвинения за блудство. В момента учениците започнаха следобедните си занятия в занималня. Служителите на учебното заведение обаче не допускат външни лица в сградата, която в момента е под строг контрол. „От Инспектората по образование ни забраниха да допускаме журналисти, както и да даваме каквато и да било информация по случая”, каза млада жена, представила се като част от колектива на училището. Бравата от външната страна на вратата е махната, а чистачка следи стриктно кой точно иска да влезе. В селото темата е широко коментирана, като местните жители не могат да повярват, че дългогодишният директор Христо Радев е способен да злоупотребява с ученичка.", "date": "2017.09.27", "title": "Ученичката Радостина за обвинението срещу директора: Зле съм, но ще мълча до делото"}
{"url": "https://www.24chasa.bg/novini/article/6468075", "text": "Министърът на културата Боил Банов се срещна с посланика на Украйна в София Н. Пр. г-н Микола Балтажи, съобщиха от пресцентъра на държавното ведомство. В хода на разговора министър Банов и посланик Балтажи обсъдиха състоянието на двустранното сътрудничество в областта на културата между България и Украйна, като бяха очертани и конкретни предложения и инициативи за неговото активизиране. По време на срещата, която се проведе в Министерството на културата, посланик Балтажи припомни, че Царство България е от първите държави, признали независимостта на Украинската народна република през февруари 1918 г., подкрепяйки желанието на украинския народ за създаване на своя държава. „100-годишнината от това паметно събитие трябва да бъде отбелязана по подобаващ начин през 2018 година”, изтъкна дипломатът. „Желанието ни е по повод 100-годишнината от установяване на дипломатически отношения между страните ни оригиналът на прочутия сребърен орел на кан Аспарух от археологическия комплекс „Вознесенка” в Запорожка област – Украйна, да бъде показан в някой от водещите музеи в центъра на София, където артефактът ще може да бъде видян от колкото се може повече посетители”, подчерта Н. Пр. Микола Балтажи. В момента оригиналът на орела на Аспарух се съхранява в Запорожкия етнографски музей в Украйна, допълни Микола Балтажи. Министър Боил Банов благодари на посланик Балтажи за инициативата и предложи да се разгледа възможността оригиналът на този безценен за всички българи символ, за който се смята, че е принадлежал на кан Аспарух, да бъде експониран догодина в една от най-представителните зали на Национална галерия „Двореца” на пл. „Княз Александър I“ № 1 в София, след като се постигне договореност между нашата Национална галерия и Запорожкия етнографски музей. Смята се, че сребърният орел е част от върха на пленено в бой византийско знаме (щандарт). Орелът е представен в момент на борба със змия.", "date": "2017.09.27", "title": "Оригиналът на сребърния орел на Аспарух идва в София през 2018 г.?"}
{"url": "https://www.24chasa.bg/novini/article/6468058", "text": "Приемането на България и Румъния в Шенген е не само политически честно, но е и необходимо от гледна точка на сигурността. Това заяви на пресконференция днес еврокомисарят по вътрешните работи Димитрис Аврамопулос, цитиран от БТА. Шенгенското пространство е едно от основните постижения на ЕС и сме твърдо решени да го защитим, съхраним и укрепим, добави той. В общо пространство без гранични проверки съществуват общи заплахи за сигурността. Затова трябва да направим всичко възможно, за да запазим крехкото равновесие между свободното движение и сигурността. Можем да постигнем това единствено със съгласувана и единна шенгенска правна рамка, която включва Румъния и България, посочи Аврамопулос. Комисията днес отново призова Съвета на ЕС да вземе скоро решение за приемането в Шенген на България и Румъния. За да могат държавите от ЕС да се противопоставят на заплахите заедно, крайно време е България и Румъния да се присъединят към Шенген. Съветът следва да вземе решението за одобряване на тяхното присъединяване и за премахване на проверките по вътрешните граници между тези две държави и техните съседи от ЕС. България и Румъния са доказали способността си да защитават външните граници на ЕС и затова следва да станат станат част от Шенген, заявява комисията.", "date": "2017.09.27", "title": "ЕК: България и Румъния са необходими в Шенген от гледна точка на сигурността"}
{"url": "https://www.24chasa.bg/novini/article/6468074", "text": "С полицейска мярка за срок от 24 часа е задържан криминално проявения М.В. (54 г.) от сeло Царичино – съобщиха от Областната дирекция на МВР-Добрич. На 26 септември, около 8,45 ч. е получено съобщение за извършена кражба от частен имот в селото. Установено е, че за времето от 23 ч. на 25 септември до 6 ч. са на 26 септември, той е проникнал в двора на къщата и е откраднал лични вещи, домашно имущество и хранителни продукти. Деянието е извършено в условията на опасен рецидив. – добавят от полицията. Материалите по случая са докладвани на Районната прокуратура-Балчик. По случая е образувано бързо полицейско производство.", "date": "2017.09.27", "title": "Хванаха рецидивист в домашните кражби в Добричко"}
{"url": "https://www.24chasa.bg/novini/article/6468104", "text": "Извънсъдебна спогодба доведе до прекратяване на дело за обявяване в несъстоятелността на „ВиК” - Добрич. Производството беше образувано в Окръжен съд – Добрич, по молба на „Енергийна финансова група”АД – София, заради натрупани от ответника задължения в размер на 1 942 959 лева с ДДС за доставени и неплатени количества електрическа енергия. Ищецът в качеството си на кредитор настояваше съдът да постанови решение, с което да обяви неплатежоспособността на „Водоснабдяване и канализация-Добрич“АД и да открие производство по несъстоятелност. В исковата молба се твърдеше, че дружеството не е в състояние да изпълнява изискуемите задължения по търговските сделки. След като съдът насрочи иска за разглеждане, кредиторът внесе втора молба, с която уведоми, че въз основа на постигнато извънсъдебно споразумение оттегля искането си за откриване на производство по несъстоятелност. С оглед на изложеното, Окръжният съд прецени, че делото трябва да бъде прекратено.", "date": "2017.09.27", "title": "Кредитор спасява „ВиК”-Добрич от дело по несъстоятелност"}
{"url": "https://www.24chasa.bg/novini/article/6468087", "text": "След проведени издирвателни действия от служители на Районно управление на МВР- Албена, е установена Р.Р. (37 г.) от град Балчик. Същата на 22 август, около 16,35 ч. от банкомат в курорта. „Албена” е извършила транзакция на стойност 340 лева от сметката на друг гражданин. За целта жената е използвала банковата карта ведно с пин кода на тъжителя без негово съгласие. Работата по случая продължава.", "date": "2017.09.27", "title": "Арестуваха 37-годишна от Балчик, крала пари от банкомат с чужда карта"}
{"url": "https://www.24chasa.bg/novini/article/6468138", "text": "Русия ще предприеме ответни мерки срещу евентуални ограничения от страна на САЩ по т.нар. Договор за открито небе. Това заяви днес руският заместник-министър на външните работи Сергей Рябков, цитиран от ТАСС и Ройтерс. Договорът предвижда всяка от двете страни да извършва военни полети на територията на другата с цел наблюдение. По-рано Държавният департамент обвини Русия, че нарушава договора и предупреди, че може да ограничи наблюдателните полети на руски бойни самолети над САЩ. \"Явно нещата вървят към предприемането на определени ответни мерки от руска страна\", каза Рябков. По думите му Москва първо трябва да анализира ситуацията и да стигне до \"квалифицирано заключение\", след което ще се решава какъв да бъде отговорът. Според Рябков ограниченията от страна на САЩ ще влязат в сила от началото на 2018 г. Високопоставеният руски дипломат подчерта, че Русия няма да се поддаде на натиска на САЩ и да направи едностранни отстъпки във връзка с Договора за открито небе. Същевременно Рябков добави, че всъщност Москва има \"редица претенции\" към САЩ относно това как изпълнява някои клаузи на договора.", "date": "2017.09.27", "title": "Русия обеща ответни мерки, ако САЩ й наложат ограничения по Договора за открито небе"}
{"url": "https://www.24chasa.bg/novini/article/6468124", "text": "Радослав Димов бе избран единодушно за районен прокурор на София. Той оглави софийската районна прокуратура с гласовете на всички 10 души, присъствали на заседанието на прокурорската колегия на кадровия орган. Сред акцентите си Димов постави по-бързото правораздаване, намаляване на броя на оправдателните присъди и върнатите дела, както и преструктуриране на работата на прокуратурата. Той обмисля да увеличи броя на служителите както и чиновниците да работят с определени прокурори, а не както е сега - на случаен принцип.  Успех и здрави нерви му пожела главният прокурор Сотир Цацаров.", "date": "2017.09.27", "title": "Радослав Димов избран за районен прокурор на София"}
{"url": "https://www.24chasa.bg/novini/article/6468146", "text": "Няколко подаръка направи главният прокурор Сотир Цацаров на колегите си от прокурорската колегия на Висшия съдебен съвет. Днес беше нейното последно заседание. На изпроводяк обвинител №1 подари на колегите почетен знак на прокуратурата, грамота и заповед. През следващата седмица застъпва новият Висш съдебен съвет.", "date": "2017.09.27", "title": "Цацаров с подаръци за последното заседание на прокурорската колегия на ВСС"}
{"url": "https://www.24chasa.bg/novini/article/6468175", "text": "Ръководството на УМБАЛ „Александровска” ЕАД е запознато от събота (23.09.2017 г.) с отвореното писмо на г-жа Евелина Добрева, публикувано в медиите. Със заповед на изпълнителния директор сутринта в 8.30 ч. на 25.09.2017 г. (първи работен ден) е назначена Комисия, която да провери изнесената в писмото, информация и на база медицинската документация на пациента Спас Добрев да представи доклад за работата на екипите на болницата, съобщиха от пресцентъра УМБАЛ „Александровска”. Резултатите от проверката (на база анализ на медицинска документация и на събрани обяснения на дежурните екипи) бяха ясни в края на вчерашния ден (26.09) и са представени на изпълнителния директор. До настоящия момент УМБАЛ „Александровска” ЕАД се въздържаше от коментари по случая, заради назначената проверка от страна на министъра на здравеопазването проф. Николай Петров, възложена на Изпълнителна агенция „Медицински одит” (ИАМО). Поради появата на публикации в медиите във връзка със случая, в които се твърди, че на пациента е бил отказан прием или е върнат от болницата, представяме резултатите от вътрешната проверка. Пълната медицинска документация по случая е изискана и предадена на ИАМО. Вътрешната проверка констатира следното: 1. Пациентът Спас Добрев е транспортиран до Спешно отделение на УМБАЛ „Александровска” ЕАД чрез Център за спешна медицинска помощ (ЦСМП) на 16.09.2017 г. в 18.15 ч. – близо два часа след първоначалното повикване на линейката в дома му. 2. Пациентът е приет незабавно в Спешно отделение в крайно тежко увредено общо състояние. 3. Веднага са започнати съответстващи на състоянието му, медицински дейности - оценка на състоянието, ЕКГ, мониториране на артериалното кръвно налягане, кислородна ресусцитация, подаване на кислород с маска; осигурен е венозен път и са започнати вливания на обемозаместващи разтвори, включени са медикаменти за стимулация на сърдечната дейност - катехоламини. 4. По време на провежданите лечебни мероприятия, пациентът изпада в клинична смърт. Незабавно е започната кардиопулмонална ресусцитация(КПР) и е извикан реанимационен екип. След 15 мин. в резултат на приложената КПР и медикаменти за сърдечна стимулация е възстановена сърдечната му дейност. Това позволява транспортирането му и е осъществена транпортна реанимация, като пациентът е преведен в НАИЛ II към Клиника по анестезиология и интензивно лечение. При превеждането на пациента от Спешно отделение към НАИЛ II той е съпроводен от дежурен анестизиолог-реаниматор, медицинска сестра и двама болногледачи. 5. Пациентът постъпва в реанимационното отделение през задния вход на отделението, който е предназначен за спешни пациенти. Този вход е достъпен само за медицински лица и пациенти на болницата. През него не се допуска преминаване на цивилни лица (вкл. близки на пациенти) заради спецификата на лечебния процес и възможността за внасянето на инфекции, които могат да компорметират лечението и застрашат живота на пациента в клиниката. 6. При постъпването във Второ направление по анестезиология и интензивно лечение пациентът е поставен на апаратна вентилация със 100% подаване на кислород; мониториране на пулсова честота, артериално налягане, пулсова оксиметрия, ЕКГ. Продължено е вливането на обемнозаместващи разтвори и стимулация на сърдечна дейност с катехоламини. 7. В 19.55 часа е осъществена спешна консултация с кардиолог и е направена ехокардиография на място в НАИЛ II. Пациента изпада отново в клинична смърт. Веднага е започната кардиопулмунална ресусцитация, която е проведена в пълен обем с максимални дози на медикаменти. 8. Въпреки проведена кардиопулмонална ресусцитация в пълен обем, в 20.25 часа настъпва екзитус леталис. Въз основа на направения анализ на медицинската документация на пациента Спас Добрев и предоставената информация от дежурните на 16.09.2017 г., екипи в Спешно отделение и Второ направление по анестезиология и интензивно лечение, членовете на Комисията изразиха следното становище: В момента на пристигане на линейката на ЦСМП, пациентът е хоспитализиран незабавно. Не се установяват пропуски - както по време, така и по качество, на медицинските дейности и лечебно-диагностичния алгоритъм при пациенти в подобни състояния. Видно от всичко описано по-горе - дежурните екипи на УМБАЛ „Александровска” ЕАД са изпълнили своите задължения. За пореден път изказваме съболезнования на близките на починалия пациент Спас Добрев!", "date": "2017.09.27", "title": "Александровска болница за починалия Спас Добрев: Проверката не намери пропуски"}
{"url": "https://www.24chasa.bg/novini/article/6468183", "text": "Джихадистите от близкоизточната радикална групировка „Ислямска държава“ поеха отговорност за няколко експлозии, които разтърсиха района около международното летище в Кабул няколко часа, след като американският министър на отбраната Джеймс Матис пристигна на посещение в Афганистан, предава Ройтерс, цитирана от Фокус. Съответното съобщение бе разпространено от свързаната с екстремистите агенция AMAQ. Няма данни за жертви или щети, причинени от ракетния обстрел. По-рано медии разпространиха информация, съгласно която талибаните са отговорни за инцидента.", "date": "2017.09.27", "title": "„Ислямска държава“ пое отговорност за ракетния обстрел край летището в Кабул"}
{"url": "https://www.24chasa.bg/novini/article/6467529", "text": "\"Днес страната ни се нуждае от конструктивен диалог, защото ни предстои председателство. Нека бъдем единни.\" Това призова лидерът на депутатите от мнозинството Цветан Цветанов от парламентарната трибуна. \"В началото сме на стабилен управленски мандат, който залага на прозрачността\", увери заместникът на Бойко Борисов. И помоли всички да се концентрират върху важните въпроси, а не какво е казал Валери Симеонов. От ГЕРБ отчели, че той е бил прав за несистемната комуникация между коалиционните партньори, но след вчерашната среща при премиера Борисов, за която \"24 часа\" писа, това щяло да се коригира.", "date": "2017.09.27", "title": "Цветанов: Да бъдем единни, в началото сме на стабилен мандат (Видео)"}
{"url": "https://www.24chasa.bg/novini/article/6467524", "text": "Гърция смята да ускори капиталовите проверки на системните банки в страната и това да стане преди края на спасителната й програма, чийто срок изтича през август 2018 г., предаде БТА. Намеренията на властите са проверките да бъдат направени преди този месец, за да бъдат изпреварени тестовете на европейските банки, планирани за октомври догодина от Европейската централна банка (ЕЦБ), съобщава икономическото издание \"Нафтемборики\". Това са обявили президентът на ЕЦБ Марио Драги и ръководителят на Еврогрупата Йерун Дейселблум. Тестовете целят да бъде внесена по-голма яснота по отношение на гръцката банкова система и да се компенсира натискът, който Международният валутен фонд (МВФ) оказва върху цените на акциите. Идеята е проверките да бъдат направени по-рано, за да се види дали гръцките банки се нуждаят от рекапитализация и в случай на такава необходимост да има време, за да бъдат използвани капитали за тях от спасителния пакет заеми в размер на 86 млрд. евро, коментира гръцкото издание \"Капитал\". Предполага се, че максималната сума от тези 86 млрд. евро, която може да бъде усвоена за евентуална рекапитализация е на стойност 50 млрд. евро. Според анализатори основният стремеж на европейските институции и на МВФ е гръцките банки да останат силни и да запазят стабилност, след като страната излезе от спасителните програми през август догодина.", "date": "2017.09.27", "title": "Гърция започва тест за издръжливост на банките"}
{"url": "https://www.24chasa.bg/novini/article/6467560", "text": "Парламентът прие Законопроект за изменение и допълнение на Кодекса на търговското корабоплаване Парламентът прие промените в Кодекса на търговското корабоплаване за отношенията между членовете на екипажа на кораб, който плава под българско знаме, и корабопритежателя. Промените приети на първо гласуване предвиждат регламентиране на стандартите за организация на работното време, здравословните и безопасни условия на труд на борда на кораба на т.нар. \"мобилни работници“- членове на корабните екипажи и на обслужващия персонал на пътническите кораби, плаващи по вътрешните водни пътища на Европа. Разписаните стандарти включват максимална продължителност на работното време за период от 12 месеца, средна продължителност на работното време за 1 работна седмица, максимална продължителност на работния ден, разпределение на междудневната и междуседмичната почивка, както и на почивките през деня. Законопроектът предвижда и законово да се установи понятието \"обслужващ персонал. Народните представители гласуваха единодушно със 107 гласа \"за\".", "date": "2017.09.27", "title": "Парламентът прие промени в Кодекса на търговското корабоплаване"}
{"url": "https://www.24chasa.bg/novini/article/6467541", "text": "Над 4000 къса цигари без акцизен бандерол иззеха служители на полицейското управление в Г. Оряховица при проверка на търговски обект, съобщи МВР. Вчера при извършена проверка на магазин за хранителни стоки в железничарския град, собственост на 64-годишния П. К., известен на полицията и осъждан са установени и иззети общо 4060 къса цигари от различни марки, без поставен акцизен бандерол. По случая е започнато бързо производство. Акцизни стоки иззеха и служители на полицейските управления в Свищов и Стражица. Вчера при извършена проверка в жилище в крайдунавския град, обитавано от 72-годишен мъж, известен на полицията и осъждан са установени и иззети 40 къса саморъчно напълнени с насипен тютюн цигари. Същия ден при проверка на 30-годишен мъж от с. Зарица са намерени и иззети 0.150 кг насипен тютюн. По двата случая са образувани преписки, които са подготвени за налагане на административни наказания.", "date": "2017.09.27", "title": "Над 4000 къса контрабандни цигари иззеха полицаи от магазин в Горна Оряховица"}
{"url": "https://www.24chasa.bg/novini/article/6467575", "text": " В секретна шифрограма от посолството на България във Вашингтон се забелязва като получател началникът на кабинета на президента Иво Христов. Това каза на брифинг народният представител от ПГ на ГЕРБ Антон Тодоров, предаде „Фокус“. „Този факт навежда на много сериозни притеснения по отношение на това дали в администрацията на президента се спазва Закона за класифицирана информация“, заяви той. „Вчера сме информирали главния прокурор, председателя на ДАНС и председателя на ДИКСИ дали им нарушаване на Закона за класифицираната информация“, посочи Антон Тодоров. Той обясни, че секретната шифрограма е от 26 февруари 2017 година, когато страната е управлявана от служебното правителство. „Отнася се за проведени разговори на посланика Тихомир Стойчев с представители на корпорацията, производител на изтребителите Ф16“, уточни народният представител. „Това, че Иво Христов няма достъп до класифицирана информация се удостоверява от отговор на мое питане до комисията ДКСИ“, обясни Антон Тодоров. „Предвид на особено чувствителната тема и разговорите с корпорацията дали човек, който е отказал да се подложи на процедура за допуск, е чел този секретен документ и дали не можем да предположим, че в някаква посока е изтекла информация“, попита той.", "date": "2017.09.27", "title": "ГЕРБ сезира главния прокурор и ДАНС за нарушение с класифицирана информация в президентството"}
{"url": "https://www.24chasa.bg/novini/article/6467556", "text": "Трима водачи, употребили алкохол, са установени от служители на Районните управления – В. Търново,  Г. Оряховица и Павликени, съобщи от полицията. Във вторник при извършена проверка в Килифарево на мотоциклет, управляван от неправоспособния Д. К. (48 г.) от същия град, е установено, че водачът се е качил на возилото, след употреба на алкохол. При проверка с техническо средство, апаратът е отчел 1.69 промила. Той е дал кръвна проба за химичен анализ. В 22,00 ч. същата вечер в Долна Оряховица е извършена проверка на лек автомобил „Рено Клио“, управляван от 39-годишния Н. В. от същия град. В хода на проверката на водача за употреба на алкохол, апаратът е отчел 1.86 промила. Той е отказал кръвна проба. Задържан е за срок до 24 часа по ЗМВР. В нощта срещу сряда, в 02,46 ч. в Павликени е извършена проверка на лек автомобил „Фолксваген Голф“, управляван от 34-годишния Д. Т. от Павликени. Пробата за алкохол на водача показала  1,85 промила. Д. Т. е дал кръвна проба. По трите случая са започнати бързи производства.", "date": "2017.09.27", "title": "Спипаха 3-ма да карат пияни за денонощие в Търновско"}
{"url": "https://www.24chasa.bg/novini/article/6467594", "text": "\"Няма никакъв окончателен текст на споразумение между Сърбия и Косово, няма място за Косово в ООН или където и да било другаде, без решението на Сърбия\". Това заявява сръбският президент Александър Вучич в интервю за предаването \"Въпросник\" на сръбската държавна телевизия RTS, предава Фокус. Сръбският президент смята, че \"Сърбия настоява за компромис с Косово, тъй като иска да живее в бъдещето, а не с проблемите на миналото\". Според Вучич \"замразеният конфликт не e решение\", но той не смята, \"че Косово е загубено за Сърбия, тъй като в него живеят повече от 110 хил. етнически сърби, чиято сигурност и права трябва да се гарантират\".", "date": "2017.09.27", "title": "Вучич: Няма окончателно решение за Косово без Сърбия"}
{"url": "https://www.24chasa.bg/novini/article/6467606", "text": "Изпълнителният директор на „Н. И. Пирогов“ проф. д-р Асен Балтов назначи вътрешна проверка в болницата във връзка с  Това съобщиха от пресцентъра на лечебното заведение. Проверката констатира, че: Дежурният екип в кабинет № 126 в Спешното отделение на болницата на 16.09.2017 г. не е извършил регистриране в болничната информационна система на докарания от екип на ЦСМП -София-град, Спас Добрев. Също така не са документирани резултатите от извършения преглед и не са проведени лабораторни изследвания на пациента. При проверката е установено неспазване на техническите и технологичните правила и неизпълнение на трудовите задължения на дежурния екип. На базата на резултатите от тази проверка, изпълнителният директор на болницата проф. Асен Балтов издаде заповеди за административни наказания – уволнения на служителите от дежурния екип.", "date": "2017.09.27", "title": "Шефът на \"Пирогов\" уволни екип от спешното заради смъртта на върнат пациент"}
{"url": "https://www.24chasa.bg/novini/article/6467625", "text": "Десетото издание на търговско изложение \"Доверете се на българското\" ще се състои от 29 септември до 8 октомври в ЦУМ. Официалното откриване е на 29 септември от 11.30 ч., съобщиха от Българската търговско-промишлена палата (БТПП). В изложението ще участват над 40 фирми - производители, търговци, предприемачи, фирми, предлагащи различни български продукти - храни, напитки, козметика, облекло, обувки, чанти, детски артикули, бижутерия, стоки за бита и други. Общо 75 процента от участниците са малки фирми. Търговското изложение \"Доверете се на българското\" събира на едно място само български производители и търговци. Участието в изложбата дава възможност за представяне на фирмата и презентация на продуктите, както и за директна среща на бизнеса с потребителя. Всеки ден ще се тегли томбола с атрактивни награди, предоставени от изложителите.", "date": "2017.09.27", "title": "Изложението \"Доверете се на българското\"\nзапочва от 29 септември"}
{"url": "https://www.24chasa.bg/novini/article/6467628", "text": "Хакерската група \"Анонимните\" е заплашила с нови кибератаки гръцката централна банка, като във Файсбук е предупредила, че ще блокира електронните й системи, съобщава в. \"Вима\", предаде БТА. Страхувайте се от нас, защото никога не знаете кога ще рухне цялата ви система, заканва се въпросната хакерска група. Във връзка с тези заплахи гръцката служба за борба с електронните престъпления е започнала да проверява платформите на банката и вътрешното министерство, след като \"Анонимните\" са успели да проникнат в банковите архиви.", "date": "2017.09.27", "title": "\"Анонимните\" плашат с нови кибератаки централната банка на Гърция"}
{"url": "https://www.24chasa.bg/novini/article/6467646", "text": "България се придвижва с едно място напред – от 50-то на 49-то, в новата класация на Световния икономически форум (СИФ за глобалната конкурентоспособност, съобщи България се придвижва с едно място напред - от 50-то на 49-то в Доклада за глобалната конкурентоспособност на Световния икономически форум, съобщава Центърът на икономическо развитие, които са партньор на Форума в България. Екип на Форума представи днес новия доклад - The Global Competitiveness Report 2017-2018, съобщи БТА. След 2011 г. страната прави сериозен скок в класирането - придвижва се от 74-то до 49-то място, посочват от ЦИР. Брутният вътрешен продукт /БВП/ на България възлиза на 52.4 млрд. долара, което представлява 0.12 на сто от световния БВП. БВП на човек от населението е 7368 долара при население от 7.1 млн. души. Според доклада населението на страната е намаляло със 100 000 души за една година. \n \n В настоящия доклад България заема 49-то място сред 137 страни. Стойността на индекса се повишава от 4.4 /максимална стойност 7/ до 4.5. България е позиционирана много добре, като изпреварва редица държави, които се присъединиха към ЕС през 2004-та година. Това са: Латвия /54-та/; Словакия /59-та/; Унгария /60-та/. България изпреварва значително и Румъния /68-ма/. От тези държави по традиция най-добре се представя Естония, която е 29-та и Чехия, която е 31-ва. Глобалният индекс за конкурентоспособност се формира на базата на 12 фактора, които обхващат цялостното икономическо и социално развитие на страните - институции, макроикономическа стабилност, инфраструктура, пазар на труда, образование и здравеопазване, обучение и квалификация на персонала, стокови пазари, финансови пазари, технологична готовност, степен на развитие на бизнеса, иновации. Факторът, който допринася в най-голяма степен за доброто позициониране, е макроикономическата стабилност. Той има и най-голяма тежест при формирането на индекса за конкурентоспособност. Тук България е поставена на 25-то място. В сравнение с миналата година, страната прави сериозен скок - от 42-ро до 25-то място. Тези резултати са свързани с благоприятни постижения по отношение на държавния дълг като процент от БВП; ниво на националните спестявания като процент от БВП - 24.5 на сто, нисък бюджетен дефицит /процент от БВП - 1.6 процента/; ниска инфлация, сравнително добър кредитен рейтинг. Другият фактор, който допринася в най-голяма степен за доброто позициониране, е технологичната готовност. Страната е на 39-то място със стойност на индекса 5.1. Тук са включени множество количествени показатели, които имат високи стойности. Става дума за: индивидуални интернет потребители /60 на 100/; брой абонати на широколентов интернет /23 на 100/; висока скорост на интернет; брой мобилни абонати /88 на 100 души/. През настоящата година по-позитивно се оценява ролята на чуждестранните инвестиции за технологичното развитие на фирмите, посочват от ЦИР. По останалите фактори обаче, България има сравнително неблагоприятни резултати. Наблюдава се сериозно отстъпление по отношение на пазара на труда - от 54-та позиция страната отстъпва на 67-ма със стойност на индекса 4.3. Много ниски са оценките за сътрудничеството и разбирателството между работодатели и синдикати, невъзможността на страната да задържа и привлича млади и талантливи хора, неспособност на бизнеса да назначава професионални мениджъри, ниска производителност на труда. Позитивно се оценява връзката между производителността и заплащането, както и гъвкавостта при определяне на трудовото възнаграждение. По традиция значително е участието на жените в работната сила, където България заема 34-та позиция. При иновативното развитие след скок от 94-та до 65-та позиция през миналата година, страната отстъпва до 68-мо място. Прави впечатление все пак, че през последните години българският бизнес отдава все по-голямо значение на иновациите, посочват от ЦИР. По разходи за научни изследвания и общ капацитет за иновации страната е на сравнително доброто 44-то място. Слабо остава сътрудничеството между бизнеса и научните организации - 74-то място. По отношение на зрелостта на бизнеса България остава на 79-то място. Ниско се оценяват фирмените политики за обучение и квалификация на персонала, липсата на ефективни маркетингови стратегии, отсъствието на желание за делегиране на права на подчинените. Факторът, който по традиция е крайно неблагоприятен, е състоянието на институциите. България заема 98-мо място сред 137 държави като отстъпва с една позиция в сравнение с миналата година. Според бизнеса става дума за тромава и бюрократична администрация, дълбока корупция, крайно зависима и неефективна съдебна система, разпространение на престъпност, отбелязват експертите на ЦИР. Най-негативни са оценките за съдебната система и недостатъчната й независимост - едва 108-мо място; липса на прозрачност в правителствената политика - 107-мо; плащане на подкупи - 87-мо; организирана престъпност - 119-то, липса на доверие в политиците - 88-мо, тежест на държавното регулиране - 72-ро място. В световен мащаб най-конкурентоспособна остава Швейцария, следвана от САЩ, които се придвижват с едно място напред, и Сингапур, сочи докладът.", "date": "2017.09.27", "title": "Придвижихме се напред в класацията за глобална конкурентоспособност, 49-и сме в света"}
{"url": "https://www.24chasa.bg/novini/article/6467647", "text": "Правителството одобри доклад на Междуведомствения съвет по отбранителна индустрия и сигурност на доставките за 2016 г. През миналата година междуведомственият съвет към Министерския съвет е провел девет заседания, на които са издадени 178 лицензи и удостоверения за регистрация за външнотърговска дейност с продукти, свързани с отбраната, и 23 изменения към тях. Спряно е действието на един лиценз и две удостоверения за регистрация. Прекратено е действието на един лиценз и три удостоверения за регистрация. Докладът е в изпълнение на Закона за експортния контрол на продукти, свързани с отбраната и на изделия и технологии с двойна употреба и ще бъде предоставен на Народното събрание. Правителството одобри промени в ПМС №17/2007 г., с което са определени условията и редът за разходване на целевите средства за диагностика и лечение в лечебни заведения за болнична помощ на лица, които нямат доход и/или лично имущество, което да им осигурява лично участие в здравноосигурителния процес. Промените се правят с цел синхронизиране на нормативната уредба и практика при социалното подпомагане, която е насочена към подобряване на системата за социална закрила на най-уязвимите групи. Синхронизирането се извършва чрез унифициране на документа за заявяване на ползването на права и промяна на адреса на лицето, по който ще се реализира процедурата за автоматичното му идентифициране като бенефициент на социалното подпомагане. В момента при отпускането на социални помощи се прилага заявление-декларация и всички необходими действия по отпускането на дадена помощ са свързани с настоящия адрес на правоимащия. Същевременно, при разходване на целевите средства за диагностика и лечение в болнични заведения на лицата без доходи и имущество, които в преобладаващия случай са контингент на дирекциите за социално подпомагане, се изисква попълване на молба-декларация, подавана до съответната дирекция „Социално подпомагане“ по постоянен адрес. С промените заявлението ще се подава по настоящ адрес. С поправките ще бъде подобрено качеството на предоставяните от Агенцията за социално подпомагане услуги и ще се оптимизира дейността й. Правителството предостави на община Бяла, област Русе, безвъзмездно правото на собственост върху имот за осъществяване на административната й дейност. Имотът се намира на ул. „Васил Левски“ №4 и представлява терен с площ 856 кв. м и построени върху него три сгради, както и трети етаж от сграда. Местната власт ще го използва за осигуряване на офиси за сформирани екипи за организация и управление на проекти по оперативни и други донорски програми със социална насоченост. Кабинетът разреши учредяване на ограничено вещно право – право на прокарване, в полза на „Ентиз“ АД върху поземлен имот – публична държавна собственост, предоставен за управление на Министерството на земеделието, храните и горите. Върху имота е изградено съоръжение, представляващо част от отводнителен канал. В полза на община Чирпан ще бъде учредено право на сервитут върху част от имот – публична държавна собственост. Решението се налага поради необходимостта да бъде изграден довеждащ електропровод до пречиствателна станция за отпадъчни води. За учредяването на ограничените вещни права дружеството и общината ще заплатят нормативно определените разходи. Правителството прие Списък на специалностите, за които в отделни администрации съществува недостиг на експерти и за които могат да се предоставят стипендии през 2018 г. С това стартира за първи път стипендиантска програма, която е регламентирана в Закона за държавния служител. Целта е да се привлекат бъдещи служители, които се обучават в специалности, необходими за администрацията, още преди да са завършили. Одобрените стипендианти ще имат наставник по време на провеждането на програмата и ще са задължени да работят в съответната структура минимум три години след завършване на висшето си образование. Могат да кандидатстват студенти – български граждани, които са завършили трети курс по специалност, включена в списъка. Изборът се провежда от комисия в съответната администрация на три етапа – подбор по документи, писмен изпит и интервю. Размерът на месечната стипендия се определя в зависимост от бюджета на конкретната структура, като няма да надхвърля 330 лв. Списъкът на специалности се актуализира ежегодно по предложение на администрациите, а за тази година са включени строително инженерство, геодезия, информационни системи и технологии, публична администрация, аграрни науки. Правителството одобри годишния отчет за изпълнението на държавния бюджет на Република България за 2016 г. и доклада към него, и предлага на Народното събрание да го разгледа и приеме. На база на данните от годишните отчети за касово изпълнение на бюджета на първостепенните разпоредители, 2016 г. приключи с излишък по консолидираната фискална програма (КФП) на касова основа в размер на 1 468,1 млн. лева. Отнесен към БВП, излишъкът по КФП за 2016 г. представлява 1,6 на сто. За сравнение, в разчетите към Закона за държавния бюджет за 2016 г. (ЗДБРБ за 2016 г.) е заложен дефицит за годината в размер на 1 800 млн. лв., което означава, че спрямо заложеното в програмата за годината се отчита номинално подобрение на бюджетното салдо с 3,3 млрд. лева. Бюджетното салдо на сектор „Държавно управление” за 2016 г. по методологията на Европейската система от национални и регионални сметки (ESA 2010), съгласно априлските Нотификационни таблици за дефицита и дълга, е минимален излишък в размер на 0,03% от БВП, което съответства на разпоредбите на чл. 25, ал. 2 на Закона за публичните финанси. Следва да се отбележи, че 2016 г. е първата фискална година с бюджетен излишък по КФП и положително салдо на сектор „Държавно управление“ след 2008 година. Фискалният резерв към 31.12.2016 г. е 12,9 млрд. лв., в т.ч. 11,1 млрд. лв. депозити на фискалния резерв в БНБ и банки и 1,8 млрд. лв. вземания от фондовете на Европейския съюз за сертифицирани разходи, аванси и други. Фискалният резерв към края на годината е над определения в чл. 64 на ЗДБРБ за 2016 г. минимален размер от 4,5 млрд. лева. Приходите и помощите по консолидираната фискална програма за 2016 г. са в размер на 33 959,4 млн. лв., което представлява 102,9% спрямо годишните разчети, а представени като относителен дял в БВП – 36,7 на сто. Съпоставени с 2015 г., постъпленията по КФП бележат номинален ръст от 5,5% (1 759,9 млн. лева). Данъчните приходи за годината възлизат на 26 902,7 млн. лв., което представлява изпълнение от 103,5% на годишните разчети. Неданъчните приходи са в размер на 4 150,1 млн. лв., което представлява 92,6% изпълнение на годишните разчети, а приходите от помощи и даренията (основно средства от структурните и Кохезионния фондове, от ЕЗФРСР и ЕФР, от средства за директни плащания към земеделските производители и плащания по пазарни мерки и др.) за 2016 г. са в размер 2 906,6 млн. лв., което представлява 114,3% спрямо разчета за годината. Приходите в частта на преките данъци възлизат на 5 037,3 млн. лв., което представлява 107,5% спрямо годишния разчет. Съпоставени с 2015 г., преките данъци нарастват с 9,7% (445,7 млн. лв.). Приходите от косвени данъци са в размер на 13 561,7 млн. лв., което представлява 102,3% от годишния разчет. Съпоставени с 2015 г., косвените данъци бележат ръст от 8,9% (1 111,2 млн. лв.). Постъпленията от други данъци (включват други данъци по ЗКПО, имуществени данъци и др.) са в размер на 985,9 млн. лв., което представлява 108,2% спрямо годишния разчет и нарастват с 13,8% (119,5 млн. лв.) спрямо 2015 година. Приходите от социални и здравноосигурителни вноски към 31.12.2016 г. са в размер на 7 317,8 млн. лв. или 102,6% спрямо планираните за годината, като спрямо 2015 г. нарастват с 370,7 млн. лв. (5,3%). Разходите по КФП за 2016 г., включително вноската в бюджета на ЕС, представляват 35,1% от БВП, а общият им размер е 32 491,4 млн. лева. Съпоставено с разчетите към ЗДБРБ за 2016 г., разходите представляват 93,3 на сто от планираните за годината, а спрямо предходната 2015 г. година намаляват с 2 193,4 млн. лв. (6,3%). По-ниското усвояване на разходите през 2016 г. е свързано преди всичко със забавяне при капиталовите разходи. В структурно отношение по-ниско усвояване на планираните разходи се отчита по сметките за средства от ЕС, което е свързано основно със стартирането на процедурите за кандидатстване и изпълнение на проектите по новия програмен период 2014-2020 г., административни трудности и други. Лихвените плащания възлизат на 734,3 млн. лв. (91,5% от планираните за 2016 г.), текущите нелихвени разходи – на 27 026,0 млн. лв. (100,6% спрямо разчета за годината) и капиталови разходи (вкл. нетния прираст на държавния резерв) – 3 871,5 млн. лв. (63% от разчетите към ЗДБРБ за 2016 г.). Вноската на България в общия бюджет на ЕС, изплатена за 2016 г. от централния бюджет, възлиза на 859,5 млн. лв. (0,9% от БВП), което е в съответствие с действащото през годината законодателство в областта на собствените ресурси на ЕС. Със същото решение правителството одобри Годишен доклад и отчет за дейността на Държавния фонд за гарантиране устойчивост на държавната пенсионна система за 2016 г. и Годишен отчет за състоянието на държавния дълг за 2016 г., които предстои да бъдат внесени в Народното събрание. Общият паричен ресурс към 31.12.2016 г. по сметка на Държавния фонд за гарантиране устойчивост на държавната пенсионна система в Българска народна банка е в размер на 2 658,1 млн. лв., от който 2 657,0 млн. лв. са оформени в годишни депозити с решения на управителния съвет на Фонда. По отношение на държавния дълг предвидените законови ограничители са спазени, като размерът му към 31.12.2016 г. е 25,8 млрд. лв., което представлява 96,8% от заложения лимит за максималния размер на държавния дълг към края на 2016 г. в ЗДБРБ за 2016 г. в размер на 26,6 млрд. лева. Правителството одобри проект на Закон за изменение и допълнение на Закона за публичните финанси (ЗИД на ЗПФ). С предложените в законопроекта промени се прецизира и доразвива уредбата в няколко направления, сред които са фискалните правила и бюджетната процедура, взаимоотношения на държавния бюджет с бюджетите на общините и изпълнението на общинските бюджети. Предлага се и трайна уредба на отношения, свързани с банковото обслужване и системата на единната сметка. В ЗИД на ЗПФ са разписани промени за постигане на пълно съответствие с изискванията за бюджетните рамки на държавите-членки във връзка с диалога с ЕК в рамките прегледа по транспониране на Директива 2011/85/ЕС на Съвета от 8 ноември 2011 г. в националните законодателства. С цел подобряване на процеса на бюджетното планиране се залага изискване в средносрочната бюджетна прогноза да бъде включена информация за основни показатели на сектор „Държавно управление”, в т. ч. при непроменени политики и с отразено финансово въздействие на предвижданите политики върху сектор „Държавно управление”. С тази информация следва да се осигури предвидимост при определяне на стъпките за постигане на средносрочната бюджетна цел. В тази връзка е включено и изискването в прогнозата да бъде представена информация за влиянието от дейността на предприятията, попадащи в обхвата на сектор „Държавно управление” върху салдото и консолидирания дълг на сектора. Предвижда се също в прогнозата да се съдържа информация за условните задължения поради това, че те представляват риск за стабилността на публичните финанси. Въвежда се и изискване за изготвяне на анализ на чувствителността на прогнозите спрямо потенциални рискови сценарии. Новост е и изискването Министерството на финансите да прави съпостaвка освен на актуалната си макроикономическа прогноза, така и на прогнозата си за основни бюджетни показатели, с тези на Европейската комисия, както и да се аргументира при наличие на съществени разлики. В допълнение, заложена е възможност прогнозите за основни бюджетни показатели да могат да се сравняват и с тези на други независими организации. По отношение на общините със законопроекта се засилва финансовата дисциплина при изпълнението на общинските бюджети. Определят се изчерпателно условията, при които може да се извършват промени в бюджетните взаимоотношения с държавния бюджет, като се посочва редът, по който се правят промените, както и компетентните да ги извършат органи. Доразвива се и се прецизира уредбата относно общините с финансови затруднения с цел ограничаване на негативните ефекти върху бюджетната позиция и върху местната общност. Друга част от предлаганите промени е свързана с процедури, прилагани при банковото обслужване и системата на единната сметка и във връзка със съгласуване на разпоредби на свързано законодателство със Закона за публичните финанси. Създава се и трайна уредба на специфичните отношения, свързани с обезпечаване, реализация на обезпеченията и възстановяването на средствата по сметки на бюджетните организации, с оглед постигане на правна сигурност и предвидимост в публичния сектор при прилагането на Закона за банковата несъстоятелност и Закона за възстановяване и преструктуриране на кредитни институции и инвестиционни посредници. Правителството прие промени в Закона за автомобилните превози, с които се облекчават условията и реда за продължаване валидността на удостоверенията на таксиметровите водачи. Предвижда се удължаването на срока на валидност да се извършва без полагане на изпит, при условие, че заявлението за преиздаване е подадено в 14-дневен срок преди изтичане на валидността на удостоверението. Тези промени ще улеснят над 70 000 водачи на таксиметрови автомобили и ще облекчат условията за извършване на таксиметрови превози. Министерският съвет одобри промени в Закона за електронните съобщения, които въвеждат санкции за мобилните оператори при нарушаване на Регламента за роуминга. Допълнителните такси за роуминг отпаднаха на 15 юни 2017 г. Доставчиците на роуминг имат възможност да прилагат „политика за справедливо ползване“, която позволява на клиентите да потребяват услуги в чужбина на национални цени на дребно – „роуминг както у дома“. С приемането на проекта на закон за изменение и допълнение на Закона за електронните съобщения ще се въведат санкции при нарушение на разпоредбите от Регламента за роуминга, свързани с предоставяне на невярна информация, премахване надценките на дребно за роуминг и прилагане на политиката за справедливо ползване. Така ще се гарантира балансирана политика по отношение на защита на правата на потребителите на роуминг услуги и на интересите на доставчиците на тези услуги в рамките на ЕС. С промени в нормативни актове правителството облекчи процедурите за кандидатстване за семейни помощи за деца и за помощи по Закона за закрила на детето. Целта е да се намали административната тежест за гражданите и да се подобри качеството на предоставяните административни услуги. Удостоверението за раждане на детето няма да се изисква при кандидатстване за всички видове семейни помощи, съобразно приетите изменения в Правилника за прилагане на Закона за семейни помощи за деца. Премахва се и изискването за представяне на удостоверение за семейно положение. Дирекциите „Социално подпомагане“ ще получават необходимата информация за отпускане на помощите по служебен път. Отпада също необходимостта за представяне на копие от влязло в сила съдебно решение за развод. Документът ще се изисква само в случаите, в които дирекции „Социално подпомагане“ не могат по служебен път да получат тази информация. Кандидатстването за помощи по реда на Правилника за прилагане на Закона за закрила на детето също се облекчава и вече и ще става с по-малко документи. Отпада изискването да се представя копие от акта за раждане на детето. Няма да се изисква и заповед на директора на дирекция „Социално подпомагане“ или решение на съда за настаняване на детето извън семейството. И в тези случаи необходимата информация ще се осигурява от дирекциите „Социално подпомагане” по служебен път чрез справка в националната база данни „Население”. Служебно ще се проверяват и актовете, с които е предприета мярка за закрила. За кандидатите за приемни родители се премахва изискването да представят документ, удостоверяващ, че не получават месечни социални помощи по реда на Закона за социално подпомагане. Министерският съвет одобри проект на Закон за изменение и допълнение на Данъчно-осигурителния процесуален кодекс (ЗИД на ДОПК) и предлага на Народното събрание да го приеме. Проектът е изготвен в изпълнение на решение на правителството за приемане на мерки за намаляване на административната тежест върху гражданите и бизнеса чрез премахване на изискването за представянето на някои официални удостоверителни документи на хартиен носител. С предложените промени се цели да бъде намален броят на изискваните документи, да се опрости процедурата по предоставяне на услуги за гражданите и бизнеса, както и да се намали финансовата тежест за лицата чрез отпадане на необходимостта от предоставяне на различни документи. С предложения ЗИД на ДОПК се правят промени и в Закона за акцизите и данъчните складове, Закона за корпоративното подоходно облагане, Закона за местните данъци и такси, Закона за данък върху добавената стойност, Закона за счетоводството, Валутния закон и др. С предложените в законопроекта промени на различни разпоредби се предвижда да се събира по служебен ред следната информация: • Информация за наличие или липса на задължения по чл. 87 от ДОПК, като същата да се предоставя по служебен ред от Националната агенция за приходите, Агенция „Митници“ и съответната община към компетентните органи, изискващи информацията; • Справка от Търговския регистър, че лицата не са в производство по несъстоятелност или ликвидация, когато подават искане за издаване на лиценз за управление на данъчен склад, за издаване на удостоверение за освободен от акциз краен потребител или друг регистрационен режим по Закона за акцизите и данъчните складове; • Информация, че лицата не са извършили тежко или повторно нарушение по Закона за акцизите и данъчните складове, когато подават искане за издаване на лиценз, регистрация или удостоверение за извършване на дейности с акцизни стоки. В проекта на ЗИД на ДОПК се предвижда юридическите лица, които не са осъществявали дейност през данъчната година и които са освободени от подаване на годишен отчет за дейността, да бъдат освободени от задължението за подаване на годишна данъчна декларация по Закона за корпоративното подоходно облагане и за обявяване на годишните финансови отчети в търговския регистър. Проектът предвижда при първоначално заявяване за вписване пред Агенцията по вписванията лицата да могат едновременно с това да упражнят и правото си за доброволна регистрация по Закона за данък върху добавената стойност. Регистрацията по ЗДДС в този случай ще се извършва по облекчена административна процедура. По този начин ще се избегне необходимостта лицата да посещават и двете администрации. Също така се предлага да отпадне и задължението за данъчно задължените лица за съставяне на опис за наличните активи при регистрация по Закона за данък върху добавената стойност. С предложения ЗИД на ДОПК се въвеждат и правилата на Директива на ЕС по отношение на достъпа на данъчните органи до информация за борбата с изпирането на пари. Срокът за транспониране на Директивата е 31 декември 2017 година. Правителството намалява административната тежест и при издаването на лицензи по Закона за хазарта, като предлага на Народното събрание да приеме по служебен път да се събират следните документи: информация за наличие или липса на задължения по чл. 87, ал. 11 от ДОПК; справка за актуална търговска регистрация и актуален учредителен акт, съответно устав на искателя; одитиран годишен финансов отчет за предходната година на искателя; справка за документите за собственост и за ползване на сградите и помещенията, в които се намира обектът за организиране на хазартни игри и справка за валидност на лиценза за извършване на частна охранителна дейност. С приемането на предлаганите промени ще се намали броят на изискваните документи, ще се опрости процедурата по предоставяне на услугата, както и ще се намали финансовата тежест за лицата чрез отпадане на необходимостта от предоставяне на посочените документи. Правителството предлага промени в Закона за интеграция на хората с увреждания и одобри промени в правилника за неговото прилагане. Целта е да бъде намален броят на изискваните от гражданите документи и да се осигури по-добро регулиране на изискванията за социална интеграция на хората с увреждания и упражняване на техните права. Промените в закона обединяват в една три от декларациите за издаване на удостоверения за регистрация на лицата, осъществяващи дейност по предоставяне на помощни средства, приспособления и съоръжения за хора с увреждания и медицински изделия, посочени в списъците по чл. 35г, ал. 1 от ЗИХУ. Необходимата информация от Национална база данни „Население“, Търговския регистър и Националната агенция по приходите ще бъде събирана служебно, като в резултат намаляват и изискуемите към момента документи от заявителите. Промените в правилника за прилагане на ЗИХУ дават възможност да се обединят административни услуги, а именно отпускането на допълнителната парична помощ за пътни разходи в страната за изработване, покупка или ремонт на помощни средства, приспособления и съоръжения и/или медицински изделия с отпускането на целеви помощи за покупка и ремонт на помощни средства, приспособления и съоръжения и/или медицински изделия. Изменя се също заявление-декларацията, която обединява искането за извършване на социална оценка и отпускане на месечна добавка за социална интеграция. Срокът за изготвяне на социален доклад се намалява от 30 на 20 дни. Процедурата за достъп до пазара на труда на работници от държави извън ЕС ще се облекчи за работодателите, без да се засягат правата на българските работници. Това предвиждат промени в Правилника за прилагане на Закона за трудовата миграция и трудовата мобилност, които бяха приети от правителството. Според новите разпоредби от работодателите ще се изискват по-малко документи, когато искат разрешение да наемат чужденци. За тях отпада задължението да представят в Агенцията по заетостта документи за регистрация на фирмата, единен идентификационен код и удостоверение за актуално състояние. Необходимата информация ще се набавя по служебен път. Промените ще намалят административната тежест за работодателите при наемането на работници от трети държави. Министерският съвет одобри като основа за водене на преговори меморандум между правителствата на България и Румъния за извършване на задълбочени проучвания за изграждане на нов мост на р. Дунав при Русе-Гюргево. Анализът показва многократно нарастване през последните години на автомобилния трафик през Дунав мост 1, както и на търговския обмен по Рейнско-Дунавския коридор (коридор 7). Съществуващото съоръжение е открито за експлоатация преди повече от 60 години и техническите му възможности не позволяват облекчаване на трафика. Поради дългата му експлоатация се налага рехабилитация на конструкцията и спирания на движението. Това води до значителни задръствания, натоварване на инфраструктурата и други затруднения. Изграждането на ново съоръжение при Русе-Гюргево ще облекчи значително съществуващия трафик, ще намали негативното въздействие върху околната среда и ще има цялостен положителен икономически ефект за двете страни. С подписването на Меморандум между правителствата на България и Румъния за проучвания за изграждане на нов мост на р. Дунав при Русе-Гюргево двете страни ще поставят основа за подобряване на транспортната си свързаност и повишаване на икономическата активност в региона. Подкрепа за изграждането на ново съоръжение на р. Дунав при Русе-Гюргево е изразена и от местните и регионални власти на двете страни. Одобрен беше и проект на споразумение между Изпълнителна агенция „Морска администрация” и Румънската морска администрация за предоставяне на достъп на кораби, нуждаещи се от помощ, до места за убежища. С подписването му ще се изпълнят изискванията на Директива 2002/59/ЕО за създаване на система на Общността за контрол на движението на корабите и за информация. Споразумението определя процедурите за сътрудничество с румънската страна за съставянето на план за приемането на кораби в пристанищата в Черноморския регион и обезпечаването на тяхната безопасност. Регламентират се принципите на двустранното сътрудничество, както и вземането на решения при предоставяне на място за убежище на кораб с оглед избягване на ненужен риск за корабоплаването и околната среда. Ще се подобри обмяната на информация за улеснение на координацията между компетентните органи в двете държави за навременна намеса, оказване на помощ и предоставяне на места за убежища. Правителството одобри допълнителни разходи по бюджета на Министерството на външните работи в размер до 149 хил. лв. и поемането на нов ангажимент за разход до 1,5 млн. лева. Средствата са за обезпечаване с компютърна и комуникационна техника и обзавеждане на Постоянната делегация на България към НАТО в новата Главна квартира на Алианса в Брюксел. Изграждането на нова Главна квартира на НАТО в Брюксел е ангажимент, поет от всички съюзници. С цел създаване на необходимите условия за работа на Постоянната ни делегация към Алианса, гарантиране на непрекъснатост на работния процес и пълноценно извършване на дейността й в новата Главна квартира е необходимо осигуряване на компютърно и комуникационно оборудване и напълно изградени мрежи за обработка и обмен на информация. С прието от правителството постановление се осигуряват допълнителни средства от централния бюджет в размер на 8 млн. лв. по бюджета на Министерството на регионалното развитие и благоустройството. Със средствата ще се финансира укрепването на свлачища в бургаския квартал Сарафово и на северния бряг на гр. Царево. Двата обекта са с голямо обществено значение за развитието на регионите, в които попадат. Изпълнението им е наложително за опазване на живота и здравето на хората и за предотвратяване развитието на проявени неблагоприятни геодинамични процеси. Реализирането на обектите ще допринесе за постигане на целите на Националната програма за превенция и ограничаване на свлачищата на територията на Република България, ерозията и абразията по Дунавското и Черноморското крайбрежие 2015-2020 г. С изграждането на укрепителните, брегоукрепителни и отводнителни съоръжения ще се предотврати развитието на свлачищните процеси по крайбрежни участъци с обща дължина около 2 км, ще се укрепи брегът на Черно море в района на кв. Сарафово и на гр. Царево и така ще се предотврати намаляването на територия на България вследствие на абразионни процеси. Министерският съвет прие решение за откриване на граничен контролно-пропускателен пункт „Кайнарджа“. Откриването на пункта е в изпълнение на българо-румънско споразумение от 2012 г. Съгласно Регламент на Европейския парламент българските и румънските гранични полицейски органи следва да прилагат съвместен контрол на общите граници, при който преминаващите през сухопътните гранични пунктове лица и превозни средства следва да бъдат спирани само веднъж с цел извършване на проверки при влизане и излизане. От 2007 г. е в сила и междуправителствено споразумение на България и Румъния за съвместен контрол за преминаване на границата. По силата на Споразумението и в съответствие с Кодекса на шенгенските граници, шосейният граничен преход е изграден на румънска територия, като са предвидени съоръжения за гранични проверки както на румънските, така и на българските гранични полицейски органи.", "date": "2017.09.27", "title": "Вижте какво реши Министерски съвет днес"}
{"url": "https://www.24chasa.bg/novini/article/6467663", "text": "Председателят на \"БСП за България\" Корнелия Нинова прочете от парламентарната трибуна декларация от името на парламентарната група, предават от пресцентъра на партията. Ето и пълния текст на декларацията: \"Преди няколко месеца ГЕРБ и ОП съставихте правителство, което щеше да работи прозрачно, в името на стабилността на България, борбата с корупцията, увеличаването на доходи. Тогава ние, от „БСП за България“, заявихме, че това е безпринципен съюз за власт, постове и пари, а не правене на политики. Само 4 месеца по-късно, тези наши дими се потвърдиха отвътре, от правителството. Вицепремиерът Симеонов заяви: „Напоследък нямаме диалог. Поставят се на ръководни постове, хора по партийни съображения, партизански съображения. Слагат, например, един човек който е бил шеф на ВиК в Сандански- шеф на ВиК в Добрич. Човекът е с 4 искания от общинския съвет да бъде освободен, да бъде освободен от този пост, с няколко приключени предварителни производства. Да ви кажа ли защо е сложен? Защото там има един воден цикъл на една много висока стойност и защото тези пари трябва да бъдат усвоени. Или пък да вземеш да сложиш един човек, който е с доста съмнителна биография, в един град, за шеф на РИОСВ, натискайки министъра за това, по чисто партийни съображения. Министърът обаче не желае и му се оказва партиен натиск и му се казва: Ако не сложиш този човек, ще оттеглим доверието и ще те разкараме. Ето на такива глупави първобитно-общинни процеси са подложени една част от министрите в правителството с министър-председател Борисов“. От кого са поставени на натиск министрите и кой прави тези назначения? Очевидно- другият коалиционен партньор - ГЕРБ. Преди да се стигне до тези откровения вие имахте противоречие в коалицията на тема корупция. Отново коалиционният ви партньор заяви: „Министърът на туризма Николина Ангелкова и подчиненото й министерство крият информация от мен за концесиите по Черноморието, които се държат от знакови имена, от групировки и конкурсите се печелят със съмнителна документация. Корупцията в туризма е по високите етажи на властта“. И обеща да отнесе случая в Прокуратурата. Чий министър е госпожа Ангелкова? На другия коалиционен партньор ли - ГЕРБ? Ваш коалиционен партньор също, уволни през Фейсбук директора на дирекция „Национален строителен контрол“, със следните мотиви – „заради сериозни съмнения за прикриване на незаконни дискотеки на мутрите по морето“. Министър Нанков защити този ценен кадър и каза: „Тя е ценен професионалист и все още е на работа“. Когато взаимно се замеряте в коалицията си с обвинения за корупция, ГЕРБ внася антикорупционен закон и твърди, че с него ще сложи край на тези лоши практики. Оставям го без коментар. Противоречия се забелязват в коалицията и по друг въпрос – доходи. Коалиционният партньор се обяви за отказване от клас прослужено време, с което се намаляват доходите, а не се увеличават, както обещаха. ГЕРБ в началото го подкрепихте, но после се отрекохте. Зам.-министър на МВР заявява, че заплатите на полицаите от догодина ще се вдигнат с 15%. 10 минути по-късно излиза министърът на МВР и казва, че няма такова нещо. Правителството, заедно с коалиционните партньори, изнася доклад, в който твърди, че Русия е заплаха за националната сигурност на България. Единият коалиционен партньор заявява с НС, че това е глупост. Министър на икономиката се бори с една оръжейна фирма, внася сигнали в Прокуратурата, по същото време вицепремиерът на патриотите споделя: „Без да се разбере, аз си направих труда и поканих в моя кабинет г-н Гебрев“. Какво си шушукате по кабинетите с оръжейни търговци, които единия министър ги гони, а вицепремиерът ги кани на кафе в кабинета си, без да се разбере. Всичко това го твърди вицепремиер в правителството на Бойко Борисов и накрая заключва: „Ако продължаваме по този начин, както я караме, нищо няма да направим. Ако продължаваме да слагаме калинки на всички постове, не може да очакваме някакви сериозни промени“. Какво става дами и господа, управляващи в правителството на Бойко Борисов 3? Дължите отговор. Вижте си доклада за националната сигурност. Държавата ни е изправена пред огромни предизвикателства, демографска катастрофа, влошеното здравеопазване, отпадащите ученици от образованието, неравенства, бедност, доходи, престъпност. Вместо да решавате това, вие се занимавате с калинки, постове и обвинения в корупция. За да дойде ключовото и култово твърдение: „Много грубо се нарушава пропорцията в управлението, чисто политически постове, за които сме се разбрали в политическо споразумение с ГЕРБ“. Уважаеми управляващи, Кога и къде подписахте това споразумение? Дължите отговор, защото има едно споразумение, което е представено пред обществото – вашата програма за управление. Очевидно имате скрито споразумение за „пропорции“ във властта, както казва Валери Симеонов. Дължите отговор на опозицията и на обществото. Знам какво ще ми отговорите – Пламен Орешарски. Тройната коалиция, през Тодор Живков и до Хан Аспарух са виновни за корупцията и това, което се случва днес в управлението. Спестете си го, това го знаем. Дайте отговори- какво правите на прага на председателството, на прага на тези предизвикателства, за които ви говоря. Какви проблеми от тези решавате? Ние от „БСП за България“ се обявихме за действия срещу паралелната държавата на всички равнища. Често ни казват хората: „Дайте ни примери за паралелната държава“. Ето ви най-яркия пример за паралелна държава на най-високото равнище в държавата - правителството. Едно политическо споразумение за политики за пред хората и друго, тайно, за пропорции във властта, по признание на вицепремиер. Това сте вие, най-яркият пример за паралелна държава и имате два изхода от тази ситуация. Или за излезете и да кажете, че вашият вицепремиер лъже или да кажете, че е прав и да публикувате политическото споразумение, което е същността на вашата коалиция. Четворна коалиция на пропорции за власт.\"", "date": "2017.09.27", "title": "Нинова: Най-яркият пример за паралелна държава е правителството"}
{"url": "https://www.24chasa.bg/novini/article/6467686", "text": "Министерският съвет прие решение за откриване на граничен контролно-пропускателен пункт \"Кайнарджа\", съобщи пресслужбата на кабинета. Откриването на пункта е в изпълнение на българо-румънско споразумение от 2012 г. Съгласно Регламент на Европейския парламент българските и румънските гранични полицейски органи следва да прилагат съвместен контрол на общите граници, при който преминаващите през сухопътните гранични пунктове лица и превозни средства следва да бъдат спирани само веднъж с цел извършване на проверки при влизане и излизане. От 2007 г. е в сила и междуправителствено споразумение на България и Румъния за съвместен контрол за преминаване на границата. По силата на Споразумението и в съответствие с Кодекса на шенгенските граници, шосейният граничен преход е изграден на румънска територия, като са предвидени съоръжения за гранични проверки както на румънските, така и на българските гранични полицейски органи.", "date": "2017.09.27", "title": "Открива се нов ГКПП към Румъния при Кайнарджа"}
{"url": "https://www.24chasa.bg/novini/article/6467684", "text": "Иракчанинът Басман Асанад бе осъден в белгийския град Шарльороа на три години затвор за тероризъм, съобщиха местни медии, цитирани от БТА. Асанад е кандидатствал за убежище в Белгия и това обстоятелство го прави отговорен пред белгийското правосъдие дори за постъпки, извършени в чужбина. Подсъдимият е бил издаден от член на неговото семейство, че се е снимал с огнестрелно оръжие пред знаме на \"Ислямска държава\" (ИД). Установено е, че кадрите са били заснети в иракската пустиня, както и че на тях присъстват малолетни. Присъдата е за проповядване на терористични възгледи пред деца. Съдът отчита, че в Белгия иракчанинът не е сътрудничил на терористични групи. Защитата на подсъдимия твърди, че кадрите са заснети край Мосул, където по това време властват терористите от ИД. Подсъдимият се снимал с автомат и пред знамето на ИД, за да избегне наказание с отрязване на ръка. При пристигането си в Белгия преди две години той бил настанен в център за мигранти, а след това бил изпратен в затвора. Лишен от свобода, той сменил вярата си и името си. Подсъдимият вече е католик и се казва Елиас Уилям. Според съдебното решение той ще излежи тригодишна присъда, ще плати глоба от 6000 евро, както и още 27 000 евро съдебни разноски. Според белгийското законодателство новопокръстеният следва да бъде върнат в родината си като прогонен престъпник.", "date": "2017.09.27", "title": "Осъдиха иракчанин за тероризъм в Белгия"}
{"url": "https://www.24chasa.bg/novini/article/6467689", "text": "С прието от правителството постановление се осигуряват допълнителни средства от централния бюджет в размер на 8 млн. лв. - по бюджета на Министерството на регионалното развитие и благоустройството, съобщи пресслужбата на кабинета. Със средствата ще се финансира укрепването на свлачища в бургаския квартал \"Сарафово\" и на северния бряг на Царево. Двата обекта са с голямо обществено значение за развитието на регионите, в които попадат. Изпълнението им е наложително за опазване на живота и здравето на хората и за предотвратяване на развитието на проявени неблагоприятни геодинамични процеси. Реализирането на обектите ще допринесе за постигане на целите на Националната програма за превенция и ограничаване на свлачищата на територията на Република България, ерозията и абразията по Дунавското и Черноморското крайбрежие /2015-2020 г./. С изграждането на укрепителните, брегоукрепителните и отводнителните съоръжения ще се предотврати развитието на свлачищните процеси по крайбрежни участъци с обща дължина около 2 км, ще се укрепи брегът на Черно море в района на кв. \"Сарафово\" и на Царево, и така ще се предотврати намаляването на територия на България вследствие на абразионни процеси.", "date": "2017.09.27", "title": "Отпускат допълнителни 8 милиона лева за справяне със свлачищата в Бургаско"}
{"url": "https://www.24chasa.bg/novini/article/6467698", "text": "Времената са трудни, времената са тежки и парите все не достигат. Непредвидените разходи винаги идват в най-неподходящия момент, битовите сметки ни изненадват с все по-големия си размер и ни е все по-трудно да се справим сами финансово… Търсим заеми от роднини, втора работа и какво ли не, но парите все не ни достигат. Ако и вие често изпитвате финансови затруднения и се нуждаете от малко свежи пари, за да се справите, сега е моментът да кандидатствате за бързи кредити от кредитна компания Мини Заем. От 24.09 до 07.10.2017 година от MiniZaem.bg дават старт на поредната си промоционална кампания за кредити с отстъпка от 30% от лихвата. Кампанията е предназначена за всички потребители на финасовата институция, без значение дали са редовни или нови клиенти и всеки, който има нужда от   може да се възползва от отстъпката. За да се възползвате и вие от изкусителната промоция е достатъчно да заявите своето желание да ви бъде отпуснат кредит в рамките на есенната промоция (24.09 - 04.10). Самото кандидатстване се извършва по познатия начин - напълно онлайн и без никакво забавяне, и без необходимост да представяте купища документи. Това, което ви е необходимо е валидна лична карта, да сте на трудов или граждански договор и да поискате своя онлайн заем с отстъпка от 30% в рамките на провежданата кампания. Мини Заем е кредитна компания, която развива активна социална политика и работи в полза на своите клиенти. Кампаниите с различни отстъпки, които кредитната организация предприема редовно са само част от начините да бъде в услуга на всеки свой клиент, който се нуждае от малък заем в точното време. Имате ли нужда от малко финансова помощ навреме? Кандидатствайте за онлайн кредит от 24.09 до 07.10 и вземете своята отстъпка от 30% от MiniZaem.bg!", "date": "2017.09.27", "title": "MiniZaem с промо кампания за онлайн кредити"}
{"url": "https://www.24chasa.bg/novini/article/6467692", "text": "Министерският съвет одобри като основа за водене на преговори меморандум между правителствата на България и Румъния за извършване на задълбочени проучвания за изграждане на нов мост на р. Дунав при Русе- Гюргево, съобщиха от пресслужбата на кабинета. Анализът показва многократно нарастване през последните години на автомобилния трафик през Дунав мост 1, както и на търговския обмен по Рейнско-Дунавския коридор (коридор 7). Съществуващото съоръжение е открито за експлоатация преди повече от 60 години и техническите му възможности не позволяват облекчаване на трафика. Поради дългата му експлоатация се налага рехабилитация на конструкцията и спирания на движението. Това води до значителни задръствания, натоварване на инфраструктурата и други затруднения. Изграждането на ново съоръжение при Русе-Гюргево ще облекчи значително съществуващия трафик, ще намали негативното въздействие върху околната среда и ще има цялостен положителен икономически ефект за двете страни. С подписването на Меморандум между правителствата на България и Румъния за проучвания за изграждане на нов мост на р. Дунав при Русе- Гюргево двете страни ще поставят основа за подобряване на транспортната си свързаност и повишаване на икономическата активност в региона. Подкрепа за изграждането на ново съоръжение на р. Дунав при Русе- Гюргево е изразена и от местните и регионални власти на двете страни. Одобрен беше и проект на споразумение между Изпълнителна агенция „Морска администрация” и Румънската морска администрация за предоставяне на достъп на кораби, нуждаещи се от помощ, до места за убежища. С подписването му ще се изпълнят изискванията на Директива 2002/59/ЕО за създаване на система на Общността за контрол на движението на корабите и за информация. Споразумението определя процедурите за сътрудничество с румънската страна за съставянето на план за приемането на кораби в пристанищата в Черноморския регион и обезпечаването на тяхната безопасност. Регламентират се принципите на двустранното сътрудничество, както и вземането на решения при предоставяне на място за убежище на кораб с оглед избягване на ненужен риск за корабоплаването и околната среда. Ще се подобри обмяната на информация за улеснение на координацията между компетентните органи в двете държави за навременна намеса, оказване на помощ и предоставяне на места за убежища.", "date": "2017.09.27", "title": "Проучват възможността за нов мост над Дунав при Русе - Гюргево"}
{"url": "https://www.24chasa.bg/novini/article/6467706", "text": "Министерският съвет одобри промени в Закона за електронните съобщения, които въвеждат санкции за мобилните оператори при нарушаване на Регламента за роуминга, съобщиха от пресслужбата на кабинета.  Допълнителните такси за роуминг отпаднаха на 15 юни 2017 г. Доставчиците на роуминг имат възможност да прилагат „политика за справедливо ползване“, която позволява на клиентите да потребяват услуги в чужбина на национални цени на дребно – „роуминг както у дома“. С приемането на проекта на закон за изменение и допълнение на Закона за електронните съобщения ще се въведат санкции при нарушение на разпоредбите от Регламента за роуминга, свързани с предоставяне на невярна информация, премахване надценките на дребно за роуминг и прилагане на политиката за справедливо ползване. Така ще се гарантира балансирана политика по отношение на защита на правата на потребителите на роуминг услуги и на интересите на доставчиците на тези услуги в рамките на ЕС.", "date": "2017.09.27", "title": "Въвеждат санкции за мобилните оператори при нарушаване на Регламента за роуминга"}
{"url": "https://www.24chasa.bg/novini/article/6467720", "text": "В сряда Интерпол одобри кандидатурата на Палестина за членство в международната полицейска организация, въпреки ожесточената съпротива от страна на Израел, предава Франс прес, цитирана от Фокус. „С новите държави-членки Палестина и Соломоновите острови, броят на страните в Интерпол достигна до 192“, се казва в съобщение на организацията, публикувано в социалната мрежа „Туитър“. Организацията се среща в Пекин за годишното си общо събрание, припомня агенцията.", "date": "2017.09.27", "title": "Интерпол одобри кандидатурата на Палестина за членство в организацията"}
{"url": "https://www.24chasa.bg/novini/article/6467784", "text": "Правителството предлага промени в Закона за интеграция на хората с увреждания и одобри промени в правилника за неговото прилагане. Целта е да бъде намален броят на изискваните от гражданите документи и да се осигури по-добро регулиране на изискванията за социална интеграция на хората с увреждания и упражняване на техните права, съобщиха от пресслужбата на кабинета. Промените в закона обединяват в една три от декларациите за издаване на удостоверения за регистрация на лицата, осъществяващи дейност по предоставяне на помощни средства, приспособления и съоръжения за хора с увреждания и медицински изделия, посочени в списъците по чл. 35г, ал. 1 от ЗИХУ. Необходимата информация от Национална база данни „Население“, Търговския регистър и Националната агенция по приходите ще бъде събирана служебно, като в резултат намаляват и изискуемите към момента документи от заявителите. Промените в правилника за прилагане на ЗИХУ дават възможност да се обединят административни услуги, а именно отпускането на допълнителната парична помощ за пътни разходи в страната за изработване, покупка или ремонт на помощни средства, приспособления и съоръжения и/или медицински изделия с отпускането на целеви помощи за покупка и ремонт на помощни средства, приспособления и съоръжения и/или медицински изделия. Изменя се също заявление-декларацията, която обединява искането за извършване на социална оценка и отпускане на месечна добавка за социална интеграция. Срокът за изготвяне на социален доклад се намалява от 30 на 20 дни.", "date": "2017.09.27", "title": "Правителството предлага промени в Закона за интеграция на хората с увреждания"}
{"url": "https://www.24chasa.bg/novini/article/6467824", "text": " Лидерът на ВМРО-ДПМНЕ Никола Груевски остава без паспорт - Основният съд в Скопие отхвърли искането на бившия македонски премиер да му бъде върнат документа, предава електронната медия „Плюс Инфо“, цитирана от Фокус. На Груевски е наложена и забрана за издаване на нов документ, с който би могъл да напусне пределите на страната. Адвокатите му разполага с тридневен срок, за да обжалват решението на съда.", "date": "2017.09.27", "title": "Съдът в Скопие отказа да върне паспорта на Никола Груевски"}
{"url": "https://www.24chasa.bg/novini/article/6467815", "text": "Предаденият на съд по обвинителен акт на Окръжната прокуратура във Варна Георги В. за братоубийство, извършено по особено мъчителен начин и с особена жестокост, бе осъден на 12 години лишаване от свобода при строг режим на изтърпяване на наказанието. Това съобщиха от пресцентъра на Апелативна прокуратура – Варна. Състав на Варненския окръжен съд призна за виновен по повдигнатото обвинение 43-годишния подсъдим, като го осъди на 18 години лишаване от свобода. Заради съкратеното съдебно следствие, което поиска подсъдимият, наказанието му бе редуцирано с една трета. Общото наказание, което Георги В. ще изтърпява, е 12 години лишаване от свобода. В тежест на подсъдимия са и направените по делото разноски в размер над 3000 лева. Тежкото престъпление станало на 17 януари тази година в дома на бабата на двамата братя в село Житница. Сигналът за намереното мъртво тяло на Даниел бил подаден от подсъдимия до кмета на селото. При извършения оглед в дома на убития е намерено и оръжието на престъплението – дървена тояга. Между двамата братя, които били отгледани от баба си и дядо си, имало чести конфликти. Убитият Даниел харчел пенсията на баба си за алкохол. При разправия за това той я бутнал и възрастната жена счупила тазобедрена кост. След претърпяната операция баба му се преместила да живее в дома си в град Провадия. Георги отишъл при нея, за да полага грижи за възстановяването й, а Даниел останал в Житница. Препитавал се със средства, които близки на покойници му плащали да копае гробове. Георги В. често ходел до къщата в село Житница, откъдето пренасял дърва за огрев в дома им в Провадия. Дървата баба му получавала като социално слаба. На 16 януари 2017 г. той се качил на влака и отишъл в Житница с намерението да вземе още дърва, с които да се отопляват в Провадия. След като пристигнал в селото, през нивите се отправил към семейната къща. Вратите били затворени с катинари, но работел телевизорът. Брат му Даниел го нямало и Георги решил да го чака, докато се прибере. След като Даниел се върнал от гостуване в ромско семейство, които често го хранели, Георги вързал ръцете му. Започнала разправия за дървата, които подсъдимият искал да вземе на другия ден и да отнесе в Провадия. Георги нанесъл побой над физически по-слабия Даниел. С дървена тояга налагал брат си навсякъде по тялото, главата и лицето, после продължил да го рита в главата, докато Даниел престанал да мърда. След престъплението избърсал кръвта от лицето му, разходил се, умувайки какво да прави. Върнал се да провери дали състоянието на зверски пребития не се е подобрило и решил да заличи следите си. Кървавите дрехи на пострадалия събрал и изхвърлил в чували заедно с въжето, с което вързал ръцете му. След като се прибрал в Провадия, съблякъл и своите дрехи, по които също имало кръв. Решил да се освободи от тях, като ги изхвърли в нивите край Житница. Около 18,20 часа на 17 януари Георги се качил на влака за Житница. Заровил окървавените си дрехи в снежна пряспа и отишъл в къщата. Дървената сопа, с която удрял брат си Даниел, Георги укрил в нужника на двора. После отишъл в кметството да съобщи, че брат му не е добре. Кметът повикал полиция и заедно отишли в дома на Даниел. Комплексната съдебномедицинска експертиза посочила като причина за смъртта на Даниел контузия на мозъка, довела до остра дихателна и сърдечно-съдова недостатъчност. Множество тежки травми по тялото на убития били установени и по време на аутопсията на трупа. По делото били назначени и комплексна биологична и трасологична експертиза, а ДНК-експертизата категорично уличила Георги като извършител на умишленото убийство, извършено по особено мъчителен начин и с особена жестокост. Присъдата на Варненския окръжен съд подлежи на обжалване и протест пред Апелативния съд във Варна.", "date": "2017.09.27", "title": "12 години затвор за Георги, убил брат си в село Житница"}
{"url": "https://www.24chasa.bg/novini/article/6467832", "text": "\"Никой не трябва да плаща музиката, която се слуша в България.\" Това заяви вицепремиерът Красимир Каракачанов на конференция на тема \"Тероризмът и електронните медии\". \"Във всяка една страна има заплаха от радикализация. Те са насочени към ромските гета и местата, където живеят българи мюсюлмани\", каза Каракачанов и обясни, че това са места, където хората живеят в лоши условия. Там се създавали културни структури, финансирани от държави изповядващи салафизма и уахабизма. Той обясни, че схемата е \"хитра\", защото финансираните не е директно, а парите отиват във фондации в Европа, които после ги разпределят между държавите. По този повод Каракачанов припомни поговорката - \"Който плаща, той поръчва музиката\" и заяви, че \"Никой не трябва да плаща музиката, която се слуша в България\". \"Този проблем се подценява, защото знаят, че това става срещу пари. Да, тези хора може да не са опасни, защото жената получава 200 лв. да носи бурка, а мъжът 200 лв., за да носи брада до кръста\", обясни Каракачанов, като добави, че поколенията, които тези хора ще създадат са опасни, защото те ще израснат в такава среда. Каракачанов обясни, че държавата има механизми за превенция, а другата седмица самият той ще внесе две предложения в Министерски съвет. Първото е свързано с по-строгото финансиране на изповеданията. Втората тема са кадрите, които се назначават да проповядват религия. \"Вие смятате ли, че е нормално младежи, които са учили по 8-10 години в частни ислямски университет, в които се проповядва уахабизма, да идват и да заемат места в мюфтийството\", каза още Каракачанов. Според него на първо място трябва да се лицензира Висшия ислямски институт в България. Кадрите да се обучават по програма изготвена от Министерството на образованието и обучените кадри да се лицензират в министерството. Вицепремиерът заяви, че между новите и старите имами имало търкания, защото новодошлите не проповядвали традиционния за България ислям. На въпрос относно заплахите за България, които са записани в докладите на ДАНС, Каракачанов обясни, че в докладите винаги е имало такава информация, но за първи път министрите говорят за това.", "date": "2017.09.27", "title": "Каракачанов: Фондации дават по 200 лв. за носене на бурка и пускане на брада"}
{"url": "https://www.24chasa.bg/novini/article/6467833", "text": "Разграничаваме се от действията на кмета на Хасково Добри Беливанов. Дори разбрах, че в момента не е в Хасково, а на приятна туристическа дестинация с бизнесмен, който е от Хасковския регион. Това каза пред журналисти в Народното събрание председателят на ПГ на ГЕРБ Цветан Цветанов, предаде  „Фокус“. „Това излезе в политическото пространство и в медиите и за нас е недопустимо. Когато има важни проблеми, които да се решават, ти да си направиш приятна туристическа дестинация“, коментира той. „Позицията на общинското ръководство в Хасково не е изненада и в общи линии е съгласувана с централното ръководство“, обясни Цветан Цветанов. „Г-н Добри Беливанов не се ползва с подкрепата на партията на местно ниво, защото изцяло се е отклонил от обещанията, които дадохме през последните няколко години“, заяви той. „В тази ситуация партия, която няма ясна визия за политическата същност на това, което трябва да се прави в един град, ще прави опит да се възползва от евентуалното решение и позиция на общинското ръководство“, коментира Цветан Цветанов по повод думи на Елена Йончева в ефира на БНР, че Хасково е нов „суджук гейт “. „Не искам да влизам в този словесен дебат с Елена Йончева. Ние си имаме своята политическа позиция, своя капацитет и ще направим всичко възможно да защитим обществения интерес“, посочи председателят на ПГ на ГЕРБ. „Няма да нарушим силата на ГЕРБ в Хасковска област. По-добре е да назоваваш проблемите с истинските им имена отколкото да се криеш зад тях и да смяташ, че имаш кмет, който можеш да защитаваш на всяка цена“, посочи Цветан Цветанов. „След като виждаме, че се образува дефицит и има проблем по-добре е да излезем и да бъдем искрени към обществото“, каза още той.", "date": "2017.09.27", "title": "Цветан Цветанов: Разграничаваме се от действията на кмета на Хасково"}
{"url": "https://www.24chasa.bg/novini/article/6467845", "text": "Автоматична станция на НАСА \"Паркър солар проуб\" през 2018 г. ще потегли към Слънцето, за да изучи \"на място\" излизащите от него потоци частици, известни като слънчев вятър, съобщи ТАСС, цитирана от БТА. \"Паркър солар проуб\" ще проникне непосредствено в атмосферата на Слънцето, наричана корона. Детайлните измервания в тази област са ключ към опознаването на природата на нашето Слънце\" - обясни НАСА. Според специалистите излизащите от Слънцето частици се ускоряват именно в атмосферата и така се разпространяват в цялата Слънчева система. \"Слънчевият вятър, заедно с други изменящи се явления, възникващи в Слънцето и космоса, могат да окажат влияние върху Земята. Всичко това се нарича космическо време. То е причина за северното сияние, за проблеми със спътниците, пробиви в електроснабдяването и работата на системите за връзка\" - допълни НАСА. Изучаването на тези процеси е възможно само с изпращане на апарат в слънчевата корона. Температурата в Слънчевата корона достига 1370 градуса Целзий, докато обичайната температура в открит космос е минус 270 градуса Целзий. Сондата ще премине на около 6,4 милиона километра от повърхността на Слънцето, което е 7 пъти по-близо от апарата \"Хелиос 2\" през 1972 г. Станцията ще се окаже по-близо до звездата ни и от планетата Меркурий. Мисията е предвидена за седем години. Очаква се сондата да се приближи до Слънцето 20 пъти на максимално разстояние. За защита от високата температура, тя ще бъде обвита със специално композитно покритие с дебелина 11,43 см.", "date": "2017.09.27", "title": "Автоматична станция на НАСА ще проникне в короната на слънцето"}
{"url": "https://www.24chasa.bg/novini/article/6467862", "text": "При първите есенни дъждове покривът на на Народното събрание отново протече. При всеки по-голям порой стъклената част, която е над северното фоайе винаги прокапва, стигало се е и до спешно слагане на кофи. Днес дъждът обаче бе по-лек и в два от ъглите на покрива прокапаха само капки - достатъчно обаче, да намокрят мокета и той да джвака. Депутати и служители внимателно заобикаляха мокрите петна. ", "date": "2017.09.27", "title": "Парламентът протече (Снимки)"}
{"url": "https://www.24chasa.bg/novini/article/6467861", "text": "В резултат на  , са пострадали двама души, предава УНИАН, като се позовава на информация от Държавната служба по извънредни ситуации. „Съгласно оперативната информация, са пострадали двама души, които са настанени в болница“, се казва в разпространеното съобщение, цитирано от БТА. Същевременно от службата поясниха, че продължава евакуацията в района. „За транспортиране на евакуираното население са задействани 50 автобуса, 10 линейки и психолози от Държавната служба по извънредни ситуации“, се казва още в текста.", "date": "2017.09.27", "title": "Двама са пострадали при пожара във военни складове в Украйна"}
{"url": "https://www.24chasa.bg/novini/article/6468196", "text": "Двама служители на Горското стопанство в Лом са задържани във връзка с образувано досъдебно производство за корупция от ДАНС. В хода на операцията са претърсени 12 обекта – офиси на фирми и частни домове в Лом, Монтана, Берковица и село Сливата. Иззети са множество документи, парични суми, мобилни телефони и преносим компютър. Извършени са лични обиски на Г.Г. /35 г./, Ц.А. /52 г./ и П.Д. /41 г./ от Лом, като първите двама са задържани за 24 часа. Специализирана акция срещу корупция на горските провеждат служителите на ДАНС в Монтанско. Тя е готвена отдавна, а ударът на антимафиотите е от вторник. Служители на териториална дирекция „Национална сигурност“, жандармерията и полицейските управления в Лом и Берковица, под ръководството на Окръжна прокуратура-Монтана, са предприети действия по разследване на длъжностни лица и представители на фирми, занимаващи се с дърводобив и дървообработка. Най-вероятно нарочените са учaствали в някаква схема или не са се отчитали правилно, коментират експертите. По думите на говорителя на Окръжна прокуратура- Монтана Лилия Илиева се очаква акцията да приключи и тогава може да бъде променена мярката им за задържане. Според запознати един от тях е самият шеф на Горското в крайдунавския град, сужителите са следени дълго и изведнъж сякаш е хвърлена бомбата за злоупотреби, за които всички подозирали. Несъответствия между отчетите за отсечена и предадена дървесина са открили и от Северозапдното държавно горско предприятие, набелязали мерки. Дърводобивът в Лом не е в големи размери – около 5 до 7000 куб.метра. Доста са бракониерите, които са осъдени или са им иззели автомобилите и каруците. Една от най-големите фирми сече масивите между селата Сливата и Добридол. Между фирмите се разгаря жестока конкуренция и тлеят конфликти. Борбата е кой ще вземе най- големият пай. Миналата есен в Лом са арестувани търговци на нелегално добити дърва в една от ромските махали, а сега се оказва, че далаверите тръгват отвисоко, коментират местните.", "date": "2017.09.27", "title": "ДАНС удари дървената мафия"}
{"url": "https://www.24chasa.bg/novini/article/6468203", "text": "Окръжен съд – Добрич, гледа дело, образувано по иск на Комисията за отнемане на незаконно придобито имущество /КОНПИ/ срещу бившия председател на Варненския административен съд Анелия Цветкова. Комисията претендира за отнемане на сумата от 153 548 лева. От комисията правят искането, като се позовават на влязла в сила на 7 октомври 2015 г. осъдителна присъда за подкуп срещу бившата съдийка и предположението, че има косвена връзка между това престъпление и претендираната за отнемане сума, като казват, че „има вероятност за извършвана от Цветкова престъпна дейност в предходен период, докато е заемала длъжността съдия, считано от 2003 г”. В исковата молба се уточнява, че с осъдителната присъда Цветкова е била призната за виновна в искане и получаване на 17 юли 2008 г. на подкуп от 10 000 лева като съдия, за да разреши административно дело в полза на трето лице. Твърди се, че липсват установени законни източници за придобиването на сумата, на която се иска отнемане, тъй като има несъответствие между доходите, получени от Цветкова и бившия й съпруг и техните разходи в проверявания от Комисията период - от края на 1984 г. до края на 2008 година. Цветкова оспорва иска. Тя поддържа възражения, основани на обстоятелството, че е била оправдана по повдигнато й обвинение за извършване на престъпление преди датата 17 юли 2008 г. В отговора на исковата молба се посочва още, че сумата, на която се иска отнемане, е придобита от законен източник на доходи, между които приходи от трудови правоотношения, получено дарение и наследство, продажба на два леки автомобила. Разглеждането на делото в открито съдебно заседание започна с изясняване на фактите, изложени в исковата молба и в отговора на Цветкова. Страните имаха различни становища за началото и продължителността на периода на дължимата проверка за имущественото й състояние, като съдът определи той да бъде от 20 май 1991г. до 31 декември 2008 г. Назначена беше съдебно-техническа експертиза за определяне на пазарната стойност на определени обекти от имуществото на Цветкова. Следващото заседание е насрочено за 31 октомври. Делото е образувано по реда на отменения Закон за отнемане в полза на държавата на имущество, придобито от престъпна дейност. То е изпратено за разглеждане в Добрич с определение на Варненския апелативен съд, след като всички съдии от Окръжен съд-Варна, са си направили отвод за разглеждането му, поради факта, че ответникът по иска е бивш съдия от Административен съд-Варна, а преди това от Окръжен съд - Варна.", "date": "2017.09.27", "title": "Искат отнемане на над 150 000 лева от бивша съдийка, осъдена за подкуп"}
{"url": "https://www.24chasa.bg/novini/article/6468205", "text": "Необходима е обща европейска политика за превенция и борба с наркотичната зависимост, както и съвместни усилия във всички секторни политики, които могат да допринесат за така желаната превенция. Това отбелязаха председателите на комисиите по вътрешна сигурност и обществен ред и по здравеопазването Цветан Цветанов и Даниела Дариткова на среща с директора на Европейския мониторингов център за наркотици и наркомании Алексис Гусдийл, съобщиха от пресцентъра на Народното събрание. Разчитаме на вашето компетентно мнение и анализ за това кои са успешните политики в областта и какво може да се постигне в България по тази тема, отбеляза по време на разговора председателят на Комисията по здравеопазването Даниела Дариткова. По думите й за постигане на успех в борбата с наркоманиите са необходими обединените усилия на държавните институции, обществото и неправителствения сектор. Председателят на Комисията по вътрешна сигурност и обществен ред Цветан Цветанов подчерта, че е изключително важно политиките, свързани с превенцията и борбата с наркозависимостта да бъде обща за всички държави от ЕС. По думите му е необходимо да има единен подход в рамките на ЕС по законодателството. Най-важното е да бъде идентифициран проблемът, да знаем повече за жертвите, както и за тези, които изграждат и разпространяват наркотици сред подрастващите, подчерта Цветан Цветанов. Той отбеляза, че народните представители от Комисията по вътрешна сигурност и обществен ред и от Комисията по здравеопазването винаги са намирали общ език и са обединявали усилията си да не бъде допуснато либерализирането на режимите, свързани с използване на наркотични вещества и препарати. Надявам се и занапред да можем да разчитаме на експертното становище на Европейския мониторингов център за наркотици и наркомании във връзка с обсъждани в Народното събрание законопроекти, добави председателят на вътрешната комисия. Директорът на Европейския мониторингов център за наркотици и наркомании Алексис Гусдийл благодари за изразените от българските парламентаристи позиции и ги увери, че винаги могат да разчитат на техническа и научна помощ от центъра. Ще продължим да ви подкрепяме в усилията за по-добро здраве на обществото, защото вашата отговорност и роля за справяне с този проблем е голяма, подчерта той. Цветан Цветанов посочи, че усилията на правителството са насочени към това да се постигне по-голям ефект в превенцията на наркотичните зависимости и да се направи средата за образование на подрастващите по-привлекателна с изграждане на образователна инфраструктура, която да осигури по-голяма ангажираност на децата. На разговора в Народното събрание присъства и директорът на Националния център по наркомании на Република България д-р Пламен Попов, който е член и на Управителния съвет на Европейския мониторингов център за наркотици и наркомании.", "date": "2017.09.27", "title": "Цветанов: Необходима е обща европейска политика за борба с наркотиците"}
{"url": "https://www.24chasa.bg/novini/article/6468249", "text": "Трима пенсионери от Пловдив са дали около 27 000 лева на телефонни измамници, съобщиха от пресцентъра на ОД на МВР. Според предварителната информация, за времето между 9.00 часа и 12.30 часа, в \"мрежата\" на извършителите попаднали 84-годишен мъж и две жени, на 91 и 87 години. След като били заблудени по схемата за съдействие на полицейско разследване, и тримата потърпевши хвърлили през терасите на апартаментите си пакети с пари. Най-голямата сума - 17 000 лева, дал пенсионерът, по-възрастната пловдивчанка се разделила с 4000 лева, а другата - с 5200 лева и 400 британски лири. Разследването продължава.", "date": "2017.09.27", "title": "Трима пенсионери от Пловдив дали около 27 000 лева на телефонни измамници"}
{"url": "https://www.24chasa.bg/novini/article/6468262", "text": "В ЕС миналата година са се намирали един милион мигранти, като половината от тях не отговарят на изискванията да останат и следва да бъдат върнати там, откъдето идват. Това показват данни, представени днес от Европейската комисия, цитира БТА. Отбелязва се, че вече са издадени заповеди за връщането на половин милион души, но едва 226 хиляди от тях наистина са напуснали ЕС. В общия случай връщанията се извършват от държавите от ЕС, а не от граничната служба \"Фронтекс\". От началото на тази година \"Фронтекс\" е върнала близо 9000 мигранти, през миналата година - близо 8000, а през 2015 г. едва 3565 души. Подлежащите на връщане са чужденци, проникнали в ЕС незаконно и които не произхождат от опасна държава. Статистиката показва, че от началото на тази година в ЕС убежище са получили 21.5 на сто от пристигналите сомалийци, 28.5 на сто от гвинейците, 17 на сто от гражданите на Бангладеш, 28 на сто от жителите на Кот д'Ивоар и всеки трети малиец. ЕК призова днес за ускоряване на изпълнението на решенията за прогонване на чужденци.", "date": "2017.09.27", "title": "ЕК: Половината от пристигналите в ЕС мигранти трябва да бъдат върнати"}
{"url": "https://www.24chasa.bg/novini/article/6468291", "text": "Делът на онлайн търговията в България се оценява на около 700 млн. лв. за 2016 година, като този отрасъл отбелязва устойчив ръст през годините. Това съобщи заместник-министърът на икономиката Александър Манолев по време на откриването на \"eBay Seller Summit 2017\", съобщиха от министерството на икономиката. За първи път годишното събитие на технологичния гигант се организира в страна от Източна Европа. За неговото откриване в София е бил вицепрезидентът на компанията Крис Бейнс, а сред участниците е имало гости от България, Гърция, Унгария, Чехия, Естония и други страни. \"Последните данни на Евростат от доклада \"Дигиталната икономика и общество в ЕС\" показват, че около 9 на сто от компаниите в България продават онлайн, а около 27 на сто от потребителите са пазарували в мрежата през последната година, посочи заместник-министър Манолев. По думите му данни на различни изследвания показват, че ръстът, който онлайн търговията има в страната ни изпреварва средния за Европейския съюз, но все още сме в етап на догонване на западните държави по този показател. Онлайн търговията дава нови, много по-големи възможности както за потребителите, така и за производителите, а стопанската инициатива става много по-достъпна\", е посочил Александър Манолев. Той е допълнил, че броят на малките и средни предприятия в България е над 316 хиляди, което представлява 99,8 на сто от общия брой на нефинансовите предприятия в страната. \"Електронната търговия е средството, чрез което на практика всеки човек може да се приобщи към тази статистика, стига да има работещо решение, умения и базови познания за работа с компютър\", казал още заместник-министърът. Данните на eBay показват, че днес търговците от България достигат до 34 чуждестранни пазара, като 76 на сто от тях са реализирали продажби през платформата из целия свят. За миналата година те са генерирали общ оборот от около 70 млн. долара.", "date": "2017.09.27", "title": "Оценяват дела на онлайн търговията в България на 700 млн. лева, бележи ръст"}
{"url": "https://www.24chasa.bg/novini/article/6468283", "text": "Генералният секретар на НАТО Йенс Столтенберг и шефът на Пентагона Джеймс Матис, които днес са на посещение в Кабул, заявиха, че ще положат всички усилия Афганистан да не се превърне отново в убежище за международни терористи, предаде БТА. Столтенберг подчерта, че ако силите на НАТО напуснат Афганистан прекалено рано, ще възникне рискът \"страната да се върне в състоянието на хаос и още веднъж да стане убежище за международния тероризъм\". По думите му алиансът осъзнава каква е цената за оставането в Афганистан, но цената за напускането \"ще бъде още по-висока\". Столтенберг обеща НАТО да финансира афганистанските сили за сигурност най-малко до 2020 г., като продължи да отпуска близо един милиард долара годишно за нуждите на отбраната и сигурността на Афганистан. На съвместната пресконференция с афганистанския президент Ашраф Гани американският министър на отбраната се зарече, че \"чрез нашето партньорство ще задушим всяка надежда на Ал Каида или \"Ислямска държава\", мрежата Хакани или талибаните, че ще победят чрез убийства\". Матис и Столтенберг се срещнаха с други членове на афганистанското ръководство, вкл. с министрите на отбраната и външните работи. Отделно Столтенберг се срещна с командира на натовската мисия \"Решителна подкрепа\" ген. Джон Никълсън. и с ръководителя на гражданската администрация на НАТО в Афганистан Корнелиус Цимерман.", "date": "2017.09.27", "title": "Столтенберг и Матис потвърдиха подкрепата \nна НАТО и САЩ за Афганистан"}
{"url": "https://www.24chasa.bg/novini/article/6468286", "text": "По искане на Районната прокуратура в Балчик състав на Районния съд в града взе мярка за неотклонение „Задържане под стража“ спрямо 54-годишния Михаил В. Той бил установен като извършител на кражба на хранителни продукти и вещи от частен дом на 26 септември 2017 г., и привлечен като обвиняем за кражба извършена при условията на опасен рецидив. 54-годишният обвиняем по образуваното бързо производство е осъждан ефективно 17 пъти за кражби.", "date": "2017.09.27", "title": "Съдът в Балчик остави в ареста крадец със 17 присъди"}
{"url": "https://www.24chasa.bg/novini/article/6468337", "text": "Втора доживотна присъда с право на замяна получи килърът Божидар Атанасов. Пловдивският окръжен съд му я даде за убийството на бизнесмена Огнян Харизанов по прякор Оги Лудия. Той беше застрелян на 17 август 2007 г. пред очите на съпругата си и 10-годишния им син в семейната вила в парк \"Родопи\". Убийството остана неразкрито 8 години. На 14 юли т.г. отново пловдивският окръжен съд даде доживотно наказание с право на замяна на Божидар Атанасов за покушението на митничаря Георги Дребчев. Двата процеса вървяха паралелно. Според прокуратурата Атанасов ликвидирал Оги Лудия, за да не му плати 1 кг хероин. Пред съкилийник обвиняемият признал, че убил бизнесмена заради голяма сума пари. Според защитата на подсъдимия адвокат Розалина Апостолова доказателствата на прокуратурата не подкрепят тезата й. \"Не са доказани нито мотивите, нито това, че Божидар Атанасов е стрелял по Харизанов\", изтъкна тя. И сравни обвинението с пиеса на Чехов. Тя е категорична, че ще обжалва. Съдът постанови килърът да плати по 200 000 лева обезщетение на двете деца на убития. Атанасов не се признава за виновен нито за едното, нито за другото убийство. Според прокуратурата на 17 август 2017 г. той гръмнал с ловна пушка Харизанов. В същия ден бил пуснат в домашен отпуск от затворническото общежитие в Пловдив. Атанасов притежавал различни оръжия, между които и ловната пушка \"Збройовка Бърно\", модел \"ZK 301\", 12-ти калибър, със заличен фабричен номер. Тя се съхранявала у негов приятел. В споменатия ден Атанасов взел оръжието и отишъл на технопарти на хижа \"Родопски партизани\"  над с. Храбрино. След 23 часа с автомобил се отправил към местността Чернатица в района на хижа \"Здравец\". Там 42-годишният Харизанов имал вила. Двамата с Атанасов се познавали, имали неуредени финансови отношения.  Божидар оставил колата на разстояние и се приближил до вилата на Харизанов. Бизнесменът отишъл до барбекюто. Тогава килърът се прицелил и го уличил. Бизнесменът бил приет в болница, където починал. За да не бъде разкрит, убиецът поръсил с червен пипер района, за да заличи следите. После се върнал на технопартито.", "date": "2017.09.27", "title": "Втора доживотна присъда за килъра Божидар Атанасов, убил митничар и бизнесмен"}
{"url": "https://www.24chasa.bg/novini/article/6468335", "text": "\"Топлофикация София\" има готовност да стартира новия отоплителен сезон в столицата, съобщиха от общинското дружество. От дружеството напомниха на клиентите си, че трябва да приключат всички ремонти по вътрешната отоплителна инсталация и да запълнят източените инсталации. От \"Топлофикация София\" допълват, че отоплението няма да бъде включено в сградите, в които инсталацията не е запълнена, защото това означава, че в някое жилище ремонтът все още не е приключил. Топлофикационното дружество уточнява, че потребителите трябва да отворят на максимална степен вентилите на радиаторите си, за да не се налага допълнително обезвъздушаване на отоплителните тела след пускане на отоплението, както и да проверят уредите си за дялово разпределение. В случай, че дисплеят им е угаснал, клиентите трябва незабавно да потърсят съдействие от обслужващата ги фирма - топлинен счетоводител. Според изискванията на нормативната уредба дружеството има задължение да доставя на клиентите топлинна енергия в абонатните станции на сградите в периода от 1 октомври до 30 април, когато бъдат изпълнени двете изисквания - три последователни дни със средноденонощна температура по-ниска от 12 градуса и прогноза от НИМХ - БАН за трайно застудяване. От \"Топлофикация София\" уверяват, че дружеството следи ежедневно прогнозата за времето и когато бъдат изпълнени изискванията, ще започне общото включване на отоплението в столицата. Топлофикационното дружество отбелязва, че детските градини, училищата и здравните заведения могат да поискат отопление по-рано, като за това е достатъчно директорът да изпрати писмено заявление в обслужващия топлорайон. Дружеството също така дава възможност при изразено желание от страна на клиентите в сграда - етажна собственост отоплението да бъде пуснато преди официалния старт на отоплителния сезон. За целта е необходимо да се представи в център за обслужване на клиенти заявление и подписано решение от Общото събрание на етажната собственост за по-ранното включване на парното.", "date": "2017.09.27", "title": "\"Топлофикация София\": Готови сме да стартираме новия отоплителен сезон"}
{"url": "https://www.24chasa.bg/novini/article/6468319", "text": "Искаме председателството ни на Съвета на ЕС да бъде не само българско, а и балканско. Това каза министърът на Българското председателство на Съвета на ЕС 2018 Лиляна Павлова по време на Международна конференция за българското председателство на Съвета на ЕС на тема: „Асоциацията на почетните консули в подкрепа на българското председателство на ЕС\", предаде „Фокус“. „Длъжни сме и го имаме като нагласа, воля и желание да дадем необходимата подкрепа на нашите партньорски държави по пътя на европейското членство“, каза Павлова. Тя поясни, че не биха могли да очертаят конкретна дата за членство на тези страни. По думите й идеята е страната ни да поеме ангажимента да им даде ясната перспектива и ясен план за действие. Министър Павлова допълни, че българските приоритети, пречупени през общоевропейски дневен ред са в няколко ключови послания. „Ние правихме много дискусии, дебати, фокус групи, разбира се, ще се радвам да чуя и вашето мнение, тъй като ние сме в етап на обсъждане и представяне на нашите приоритети“, обърна се Павлова към консулите и поясни, че декември месец ще има окончателен вариант на приоритетите. „От анализа на приоритетите и темите, България няма как да очертае една единствена тема. Ние казваме, че имаме три основни послания. Зад всяко едно стоят няколко на брой ключови важни приоритети, за които искаме да работим и да отстояваме\", допълни министър Павлова.", "date": "2017.09.27", "title": "Павлова: Искаме председателството ни на Съвета на ЕС да е и балканско"}
{"url": "https://www.24chasa.bg/novini/article/6468641", "text": "Шведът Ралф Сундберг, който изрита в главата камериерка в „Слънчев бряг” през юни, си замина, макар още да не е платил глобата си. Ралф Сундберг призна пред  , че се прибира в Швеция, без да е платил присъдената му глоба в размер на 4500 лв. Според него той е получил наказанието, което е заслужавал и в родината му за подобно деяние би получил същото наказание.", "date": "2017.09.27", "title": "Шведът, изритал камериерката в Слънчев бряг, си тръгна дори без да плати глобата"}
{"url": "https://www.24chasa.bg/novini/article/6468668", "text": "Министърът по европейските въпроси на Турция Омер Челик заяви, че сигурността на европейския континент не може да бъде гарантирана без Турция и дългоочакваната европейска армия не може да бъде основана без участието на Турските въоръжени сили, пише турското издание Hurryiet, позовавайки се на думите на европейския министър, изказани по време на посещението му в Испания. „Европейската армия не може да бъде организирана без Турция. Не казвам, че подкрепяме, или не подкрепяме идеята. Но сигурността на Европа не може да бъде гарантирана без Турция“, подчерта той, цитира \"Фокус\". Челик каза, че статичната Европа ще се провали в основаването на общоевропейска армия и затова трябва да се обърне към по-реформистка структура, взимайки Турция на своя страна, докато го прави. „За съжаление, тези които говорят за Турция го правят без да погледнат картата. Турция има огромно стратегическо значение и е на нивото на европейските демокрации“, заяви турският министър. „Турция е европейска държава и европейска демокрация. Оставяйки Турция извън Европа, би означавало, че всъщност, ЕС се отстранява от геополитическите въпроси, и икономически, и дипломатически“, добави той. Освен това, Челик направи коментар и за ситуацията в Испания, след като автономната област Каталония реши да проведе плебисцит на първи октомври. „Подкрепяме единството, териториалния интегритет и конституционните граници на Испания. Не мислим, че подобен референдум ще е от полза за хората в този момент, когато е нужна повече интеграция“, каза той.", "date": "2017.09.27", "title": "Турски министър: Европейската армия не е възможна без Турция"}
{"url": "https://www.24chasa.bg/novini/article/6468669", "text": "Разпращането на компютърни вируси с искане на откуп е засенчило повечето други форми на киберпрестъпност, която като цяло е нараснала значително през 2017 г. Това обяви днес Европол по повод атаки като тези със зловредния софтуер \"Уонакрай\" (WannaCry), поразил милиони компютри, предаде Ройтерс, цитиран от БТА. В съобщението си европейската полицейска агенция посочи, че през миналата година е координирала няколко успешни трансгранични операции срещу киберпрестъпници. Националните правителства обаче трябва спешно да отделят повече ресурси за борба със със създателите на инструменти за хакерство, призова шефът на Европол Роб Уейнрайт. \"Последната година беше изключителна, предвид размерите, типа и обхвата на атаките\", коментира Уeйнрайт годишния доклад на агенцията. Според него в общността на киберпрестъпниците се използват все по-сложни инструменти, а криминалните групи действат съвместно за оказването на \"киберпрестъпни услуги\". \"Това става главният двигател за разрастването на онлайн престъпността, извършвана за незаконна печалба\", каза той. В 80-те страници на доклада на Европол са изброени и други области, изложени на нарастващи киберзаплахи: пробиви в бази данни, даркмаркет (търговия с открадната идентичност и данни от кредитни карти), изнудване на непълнолетни за детска порнография и измами при плащания. Европейската полицейска агенция създава специално звено за борба с даркмаркет операциите, които вредят на търговията на дребно и бизнеса на авиокомпании и хотели, съобщи Уейнрайт.", "date": "2017.09.27", "title": "Разпращането на вируси с искане на откуп е засенчило другите киберпрестъпления"}
{"url": "https://www.24chasa.bg/novini/article/6468696", "text": "Федералният министър на финансите на ФРГ Волфганг Шойбле (ХДС) е изразил готовност да приеме поста председател на Бундестага, съобщава изданието Bild, цитирано от \"Фокус\". След като стана ясно, че популистите от „Алтернатива за Германия“ ще влязат в Бундестага за първи път след създаването на партията през 2013 г., Съюзът (ХДС/ХСС) пожела за поста председател на парламента да бъде избрана възможно най-силна личност. Според канцлера Ангела Меркел финансовият министър Волфганг Шойбле е идеален кандидат за него. И вероятно е права – Шойбле е в германския парламент вече 45 г. Новият лидер на парламентарната фракция на ХСС Александър Добринд одобри идеята Шойбле да поеме ключовия пост в законодателния орган. „Председателите на Бундестага винаги са изключителни личности и изтъкнати парламентаристи. И Волфганг Шойбле е точно такъв“, коментира Добринд. Министър-председателят на Бавария, Едмунд Щойбер (ХСС) също приветства предложението Шойбле да председателства Бундестага през следващите четири години. „Разбира се. Волфганг Шойбле олицетворява всички качества, необходими за стабилността и сплотеността на нашата страна в бурни времена като сегашните\", заяви Щойбер за изданието.", "date": "2017.09.27", "title": "Волфганг Шойбле е изразил готовност да поеме поста председател на Бундестага"}
{"url": "https://www.24chasa.bg/novini/article/6468700", "text": "Огромното мнозинство от гражданите на Иракски Кюрдистан са гласували в полза на независимостта на областта, предава кюрдистанската новинарска агенция Rudaw, позовавайки се на данните, публикувани от изборната комисия, според които 92,73% от гласувалите са отговорили с „да“ на зададения въпрос. От 3 085 935 валидни бюлетини, 2 861 471 са били в полза на независимостта, а 224 464 са били против, което се равнява на 7,2%, цитира \"Фокус\". Изборната комисия обяви, че 79 379 бюлетини са недействителни, а още 170 611 са анулирани заради различни причини. В данните са включени и гласовете, получени по електронен път от кюрдската диаспора. Хандрен Мохамед, ръководител на комисията, заяви пред репортерите, че процесът е завършил „успешно“ и международните наблюдатели, които са станали свидетели на „историческото“ гласуване са потвърдили, че то се е провело при нормални обстоятелства. Освен това, той каза, че резултатите ще се считат за официални, след като бъдат потвърдени от Апелативния съд на Кюрдистан. Изборната комисия все още не е публикувала разбивка на гласовете по градове и провинции.", "date": "2017.09.27", "title": "92,73% от гласувалите на референдума искат независимост за Иракски Кюрдистан"}
{"url": "https://www.24chasa.bg/novini/article/6468721", "text": "Педагогическият съвет на Професионалната гимназия по селско стопанство в Садово наложи най- тежкото наказание на единия от тримата ученици, участвали в инцидента с бития учител. Това съобщи за  „Фокус” директорът на гимназията Димитър Йорданов. Педагогическият съвет в Професионалната гимназия по селско стопанство в Садово се е провел днес. „Емил Янев ще бъде преместен от дневна в самостоятелна форма на обучение, с решение на съвета”, каза директорът. По думите му съгласно новия закон за образование това е най-строгата санкция спрямо провинил се ученик. Той ще трябва да идва на изпити, за да продължи образованието си. Другият от тримата – Атанас Георгиев, който удари учителя си с дървен кол, все още е задържан в ареста, не е приключило делото срещу него и няма как да бъде наказан от Педагогическия съвет. Срещу него е повдигнато обвинение за хулиганство и той ще отговаря пред съда като пряк извършител на престъплението. Третият е Васко Боянов, който се е самоизключил през месец август, тъй като не се е явил на поправителни изпити. Именно това е бил и поводът да е в гимназията в деня на инцидента, за да провери дали още е техен ученик. Васко е трябвало да подаде заявление за самостоятелна форма на обучение, но тръгнал да разтървава приятеля си по време на скандала с учителя. Тримата бяха задържани от полицията в деня на инцидента, а по-късно в ареста остана само Атанас Георгиев. Припомняме, че на  . В процеса на разследването стана ясно, че той е нанасял ударите с кол по главата на учителя. Другите две момчета само са били свидетели на случилото се.", "date": "2017.09.27", "title": "Най-тежкото наказание за единия от тримата ученици, били учител в Садово"}
{"url": "https://www.24chasa.bg/novini/article/6468735", "text": "Диабетна криза отпреди 6 месеца се е оказала фатална за черния дроб на Наим Сюлейманоглу. Преди половин година той вдигнал рязко кръвната захар и вероятно тогава са последвали много тежки увреждания, обясниха от клиниката, където два пъти лекуват 3-кратния олимпийски шампион. Бъбрекът на Наим също отказал. Лекарите са категорични, че 50-годишният Наим трябва да направи трансплантация. “Готови сме на всякакви варианти. Вече е започнала подготовката, но трябва да се намери подходящ донор”, обясниха от болницата. В момента се изчакват резултатите от брат му Мухарем, който бе изследван вече веднъж. “100 000 човека чакат за трансплантация в Турция. Трябва да повдигнем този въпрос. Донорството трябва да стане една от най-важните задачи за обществото ни”, заяви олимпийският шампион по борба Махмуд Демир, който посети Наим в болницата. Според Демир Сюлейманоглу вече изглеждал по-добре и имал решимост да се бори. Преди да започне последната криза, той бил казал на близките си да не казват на никого и да го оставят, защото вече си бил изживял неговото. Те обаче се притеснили и се обадили на Халил Мутлу, който веднага вдигнал всички в турската федерация под пара. В болницата дори намерили единична стая за Сюлейманоглу.", "date": "2017.09.27", "title": "Висока кръвна захар увредила черния дроб на Наим, и бъбрекът му отказал"}
{"url": "https://www.24chasa.bg/novini/article/6468758", "text": "Египет ще създаде своя космическа агенция, предаде ТАСС. Съответният указ за това бе подписан днес от премиера на страната Шериф Исмаил. Указът трябва да бъде утвърден от парламента, който следващата седмица ще започне работа след приключването на лятната отпуска. \"Египет има опит в изстрелването на спътници\", каза министърът на висшето образование и научните изследвания на Египет Халед Абдел Гафар. \"Създаването на космическа агенция ще допринесе страната активно да развива космически технологии.\", допълва още той. През юли бе оповестено, че се планира през 2019 г. да бъде изстрелян египетски космически апарат EgyptSat-A (ИджиптСат-А), който РКК \"Енергия\" ще създаде, за да замени излезлия от строя през 2015 г. EgyptSat-2 (ИджиптСат-2). Спътникът ще бъде оборудван с усъвършенствана оптико-електронна система и бордови комплекс за управление, високоскоростна бордова радиолиния и усъвършенствани слънчеви батерии.", "date": "2017.09.27", "title": "Египет създава своя космическа агенция"}
