{"url": "https://www.24chasa.bg/novini/article/6735630", "text": "Пристанище с регионално значение ще строи фирма “Зърнени храни - Силистра”. Регионалният министър Николай Нанков и транспортният Ивайло Московски са разписали заповедта за това. Компанията е подала заявление през 2014 г., а оттогава е минала през всички процедури - от издаване на документ за доказване на собственост през екологични оценки и археологически обследвания. Последните са установили, че имотите, засегнати от инвестиционната инициатива, се намират далеч от археологическия резерват “Доросторум – Дръстър – Силистра”.", "date": "2018.02.25", "title": "Строят пристанище край Силистра"}
{"url": "https://www.24chasa.bg/novini/article/6735592", "text": "Кирил Домусчиев стана рекламно лице на облачната услуга на \"Виваком\", стана ясно от клип, качен на страницата във фейсбук на председателя на КРИБ. На него Домусчиев обяснява за облачните технологии и услуги на телекома. \"Облачните технологии улесняват достъпа до нашия бизнес, който е в над 100 държави по света. Чрез тях комуникацията става много по-лесна. Ние сме дългогодишни партньори с \"Виваком\". Тази компания никога не ни е подвеждала\", казва Домусчиев. Включването му било жест към собственика на \"Виваком\" Спас Русев, който представи облачните услуги на компанията по време на световния мобилен конгрес в Барселона. Китайският гигант \"Хуауей\" е доставчик на оборудването и технологията за \"Виваком\". Клипът се излъчва на всички видеостени на изложението и предизвиква силен интерес. Във видето е отредено място и на компанията на братя Домусчиеви \"Хювефарма\", която е сред 10-те най-големи в света в производството на ветеринарно-медицински продукти.", "date": "2018.02.25", "title": "Домусчиев - рекламно лице на \"Виваком\", било жест към Спас Русев (видео)"}
{"url": "https://www.24chasa.bg/novini/article/6735607", "text": "Лекарите ще откажат да подпишат рамковия договор с Националната здравноосигурителна каса, ако бъде отменено вдигането на цените на 136 клинични пътеки и повечето дейност за медиците, които ще се плащат от касата. Това предупреди шефът на лекарския съюз Венцислав Грозев пред БНР. Опасността е заради неяснотата колко дължи НЗОК на чужди каси за лечение на българи в чужбина. Според управителя на касата проф. Камен Плочев до момента са просрочени плащания за 133 млн. лв., а според зам. здравния министър и шеф на надзора на НЗОК Жени Начева сумата е 7,6 млн. лв. Разминаването идвало от системата на касата за финансов контрол и отразяването на европейските плащания. Днес трябва да стане ясен резултатът от проверка в НЗОК чии сметки са верни. В четвъртък Владислав Горанов поиска подписването на рамковите договори да се отложи до изясняването на дълговете. Ако няма нов, остава в сила този от 2017 г., обясниха експерти пред “24 часа”. Разликата ще е , че здравната каса сама ще решава къде и как да разпредели допълнителните за тази година средства, а съсловните организации няма да имат право да се месят.", "date": "2018.02.25", "title": "Лекарите отказват договор с касата, ако парите за 136 пътеки намалеят"}
{"url": "https://www.24chasa.bg/novini/article/6735678", "text": "До две години затвор и глоба от 500 до 2000 лв. да се налагат на бракониер, който лови риба в язовир с мрежи. Наказанието ще важи за повторно нарушение на забраната, ще бъде отнемано и правото на риболов. Тези изменения на Наказателния кодекс предлагат Красимир Богданов и негови колеги от “Обединени патриоти”. При първоначално нарушение глобата скача двойно - в момента е 100 лв., депутатите предлагат да се вдигне на 200. Суровите наказания ще важат за всеки, който лови риба с взривни, отровни или зашеметяващи вещества или в количества, надхвърлящи значително нормите за любителски риболов. Те ще важат и за лов на застрашени видове или в запазени места, или при маловодие и през размножителния период на рибата. Депутатите предлагат измененията, след като разбират, че в регистъра на агенцията по рибарство има имена на бракониери рецидивисти. Цитира се Пламен Стойков Тодоров от Монтана, който за 8 месеца е залавян 10 пъти с мрежи. В края на януари е хванат с над 100 кг риба и въпреки че има 4 висящи досъдебни производства, той продължава да бракониерства. България е една от малкото държави в ЕС, които наказват бракониерския улов и риболов с мрежи и взривни вещества само с глоба, посочват вносителите. Те изчисляват, че често при използването на неразрешени средства размерът на улова надвишава максималния от 3 кг. Глобата била 3000 лв., но при улов от над 100 кг печалбите на бракониерите били многократно по-големи. Така се подбивали цените на легалните продавачи, нарушавали се и екологичното равновесие и нормалната популация. Тези недобри практики пък изгонили любителите на риболова извън страната ни, където да практикуват хобито си.", "date": "2018.02.25", "title": "Две години затвор за бракониерски риболов"}
{"url": "https://www.24chasa.bg/novini/article/6735590", "text": "Китай отмени ограничението от два управленска мандата за лидерите на страната, съобщи Нюзру. Централният комитет на Комунистическата партия на Китай е поискал промяна в конституцията, за да отпадне членът, в който се определя, че президентът и вицепрезидентът на страната могат да заемат постовете си не повече от два мандата поред. Това отваря пътя на сегашния китайски президент Си Цзинпин да остане да управлява страната и след 2023 г., когато ще изтече вторият му мандат. ЦК на компартията е предложил още философията на Си Цзинпин за развитие на социализма с китайска специфика да бъде вписана в конституцията, след като през октомври вече стана част от устава на комунистите.", "date": "2018.02.25", "title": "Си Цзинпин остава на власт и след 2023 г."}
{"url": "https://www.24chasa.bg/novini/article/6735625", "text": "16 664 подписа е събрала националната гражданска инициатива “Тунел под Петрохан”. Искането е за изграждане на тунелно съоръжение под Петроханския проход с магистрална транспортна връзка Видин/Козлодуй/Оряхово към Монтана, Берковица и София. Подписката е депозирана в парламента, с копие до премиер Бойко Борисов и регионалния министър Николай Нанков. Гражданите твърдят, че Северозападният район е на първо място в света по коефицент на смъртност - 22%. Този на естествен прираст на населението е -12%, а това означавало, че до 2040 г. там няма да има българи. 92,2% от заетите лица работели в предприятия с до 9 души персонал. Според тях построяването на тунела ще създаде условия за инвестиции в икономиката, ще съживи туризма в зимните и балнеолечебниТЕ курорти Берковица и Вършец. Ще улесни и достъпа до известни туристически дестинации. Съоръжението ще съкрати и маршрута на камионите от София до Видин със 100 км. В писмото се настоява до 30 юни да стартира търг или да бъде обявена концесия за изграждането на тунела.", "date": "2018.02.25", "title": "16 664 искат тунел под “Петрохан”"}
{"url": "https://www.24chasa.bg/novini/article/6735765", "text": "Председателят на Народното събрание Цвета Караянчева, която днес празнува юбилей, току-що се просълзи, докато говори пред 200-те гости на рождения си ден в Кърджали. Докато благодари на семейството и на колегите си от ГЕРБ, тя градира в признанието, че съпругът й Илия е нейната най-голяма опора. \"Винаги ме подкрепя, във всяко решение, дори понякога ме бута\", просълзи се шефката на парламента. Това не бе единственият емоционален момент на тържеството в кърджалийски хотел. \"Моето зеленооко момиче неусетно стана на 50. Всеки ден се гордея, че си моя дъщеря\", каза майката на Цвета Караянчева. Сред гостите на юбилея са лидерът на парламентарната група на ГЕРБ и зам.-председател на партията Цветан Цветанов със съпругата си Десислава и шефът на парламентарната комисия по култура Вежди Рашидов със съпругата си д-р Снежана Бахарова. Министърът на регионалното развитие и благоустройството Николай Нанков и председателите на комисиите по финанси на Народното събрание Менда Стоянова и на тази по земеделие Десислава Танева, която е и лидер на ГЕРБ в Сливен, са също сред приятелите, които празнуват с Цвета Караянчева. Самата рожденичка е лидер на партията в Кърджали и е поканила всичките й общински ръководители в областта.", "date": "2018.02.25", "title": "Само в \"24 часа\": Караянчева се разплака на рождения си ден (Снимки)"}
{"url": "https://www.24chasa.bg/novini/article/6735554", "text": "Столичната община ще обяви скоро конкурса за възстановяване на мемориала на Първи и Шести софийски пехотен полк в парка пред НДК. Заданието за конкурса вече е готово. “То е изпратено за съгласуване до Министерството на отбраната. След като получим одобрение, конкурсът може да стартира до 2 седмици”, обясни зам.-кметът по култура и образование доц. Тодор Чобанов. В проектите трябва да присъстват имената на загиналите войници, на историко-географските области Македония, Тракия и Добруджа и 24 сражения, в които е участвала Желязната софийска дивизия. Трябва да бъде предвидено място за надписите: “Благословени бъдете отъ Майката родина - вьчна ви паметь”, “Загинали геройски за свободата и обединението на българския народъ” и “Самопожертвували се храбро въ преданна служба на Царя и Отечеството”. Те са били изписани на разрушения мемориал. За възстановяването му има решение на СОС от 2014 г. През 2017 г. бяха демонтирани останките на паметника “1300 г. България”, изграден на мястото, на което са били трите стени на мемориала. После там бе върната лъвската фигура - единственият оцелял елемент от войнишкия паметник. В изискванията към идейните проекти за новата визия се посочва, че застроената площ на подземното ниво трябва да е до 1070 кв. м, а на монумента - до 1400 кв. м. Лъвската фигура задължително трябва да е част от мемориала.", "date": "2018.02.25", "title": "Изписват Македония, Тракия, Добруджа на новия паметник пред НДК"}
{"url": "https://www.24chasa.bg/novini/article/6735562", "text": "Най-малко 26 човека са били убити при ожесточени сражения между сирийските правителствени сили и бунтовници в Източна Гута днес, съобщи Сирийският център за наблюдение на правата на човека. Боевете се водят въпреки приетата вчера от Съвета за сигурност на ООН резолюция за незабавно прекратяване на огъня в Сирия за 30 дни, предава БТА.  Неправителствената мониторингова организация, която разполага с широка мрежа от информатори в Сирия, първоначално съобщи, цитирана от Франс прес, за ожесточени боеве на фронтова линия в южната част на Източна Гута, последния бунтовнически бастион в покрайнините на столицата Дамаск. В тях били убити 13 проправителствени бойци и шестима от ислямистката бунтовническа групировка Джаиш ал Ислам (\"Армия на исляма\"). Впоследствие центърът съобщи, цитиран от ДПА, и за седем убити цивилни при атаки на правителствените сили. Рами Абдел Рахман, директорът на мониторинговата организация, каза, че изминалата нощ е била най-спокойната в Източна Гута от една седмица. Спокойствието било нарушено днес от артилерийски обстрел и въздушни удари от страна на режима по някои части от анклава. Представител на Джаиш ал Ислам заяви, че правителствените сили опитват в района щурм, срещу който бунтовниците се съпротивляват. Миналата неделя режимът в Дамаск започна кампания на масирани въздушни удари по Източна Гута като подготовка за сухопътна операция за превземане на бунтовническия анклав с площ от стотина квадратни километра. Над 500 цивилни бяха убити за седем дни бомбардировки, отбелязва Франс прес.", "date": "2018.02.25", "title": "Най-малко 26 убити днес в Източна Гута въпреки резолюцията на ООН за примирие"}
{"url": "https://www.24chasa.bg/novini/article/6735416", "text": "Възстановено е движението по път I-1 София - Перник при км 282 в района на разклона за Горно Драгичево, съобщиха от Агенция \"Пътна инфраструктура\". По-рано днес  , а друга жена беше транспортирана в болнично заведение.                                                                                                                                                                                                         ", "date": "2018.02.25", "title": "Движението на пътя София-Перник при разклона за Горно Драгичево е възстановено"}
{"url": "https://www.24chasa.bg/novini/article/6735587", "text": "Фирмата, която купува ЧЕЗ е 100% собственост на Гинка Върбакова. Пред   бизнесдамата от Пазарджик категорично заяви, че не е фасада, даваща път на офшорка да придобие най-голямото ЕРП в България. Откъде ще бъде финансирана сделката и как „Инерком” успя да спечели конкурса за ЧЕЗ, Гинка Върбакова разказва ексклузивно пред водещия на „Здравей, България” Виктор Николаев. „Аз съм крайният собственик. Това се вижда от Търговския регистър. Крайният собственик в Търговския регистър съм аз”, заяви Гинка Върбакова. На въпрос защо чешката държава е избрала именно нейната компания, тя отговори: „Не мога да кажа защо са избрали нас. Това беше една дълга и много сложна процедура, в която се изискваха много финансови документи, които да гарантират кои сме ние, какъв е нашият опит и какво можем да направим. По принцип при такъв вид финансиране, защото покупката на активите на ЧЕЗ ще стане с привлечено финансиране с банков кредит от международна банкова институция, която към момента, за съжаление, не мога да разкрия”. Запитана как банката си гарантира, че обезпечава парите, Гинка отвърна: „Практиката е при такъв вид финансиране, да бъдат залагани акциите на дружеството, тоест това е напълно позната във финансовите среди практика”. Гинка призна, че от 20 години познава Теменужка Петкова, която подаде оставката си като енергиен министър, след като сделката беше обявена публично. На въпрос дали Петкова е помогнала по някакъв начин в осъществяването на сделката за продажбата на ЧЕЗ, Гинка Върбакова беше категорична: „Цялата сделка се проведе под чешкото законодателство. Цялата сделка и разговори бяха в Прага и българското правителство, български министри или български политически лица не са имали абсолютно никаква информация за нея. Това е една частна сделка”.", "date": "2018.02.25", "title": "Гинка Върбакова пред Нова телевизия: Аз съм крайният собственик (Видео)"}
{"url": "https://www.24chasa.bg/novini/article/6735599", "text": "Земетресение с магнитуд 5,7 бе регистрирано в нощта на неделя срещу понеделник местно време край североизточното крайбрежие на Япония, предаде ТАСС, като се позова на националната метеорологична агенция. Няма данни за пострадали хора и нанесени материални щети. Издадено бе предупреждение за вълни цунами, което бе отменено няколко минути по-късно, предава БТА.  Епицентърът на земетресението е бил в Тихия океан, източно от префектура Фукушима, като трусът е станал на дълбочина от 40 километра под дъното. Атомната електроцентрала \"Фукушима-1\", която претърпя авария вследствие на разрушителното земетресение и цунами, ударили Североизточна Япония през март 2011 г., изглежда също не е понесла щети от новия трус.", "date": "2018.02.25", "title": "Земетресение с магнитуд 5,7 разтърси Япония"}
{"url": "https://www.24chasa.bg/novini/article/6735605", "text": "\"Моля ви пуснете ме, искам да се занимавам с музика, крещеше със сълзлив глас Мария Велева, след като чу, че остава в ареста. Тя заедно с мъжа й Свилен Велев са обвинени  . Крясъците на Мария кънтяха из коридорите на Съдебната палата. Докато се обявяваше съдебното решение, тя на няколко пъти прекъсваше с молби съдията и се наложи 4 служители на съдебната охрана да я пазят на пейката. Съдът я предупреди, че ще я изгони, ако не млъкне. Велева дори обещаваше да изтеглят кредит, за да си платят гаранцията. Според съдебното решение има достатъчно доказателства, че двамата са умъртвили възрастния човек. Съседи са чули как на 11 февруари Стефан Янев е викал за помощ, а дъщеря му е крещяла, че няма да спре да бие, докато не го убие. След тази дата никой повече не е виждал Стефан Янев.  Предстои на 6 март да се произнесе и Софийският Апелативен съд. ", "date": "2018.02.25", "title": "Арест за съпрузите, обвинени за убийството на дядото в \"Люлин\", жената пищи в съда"}
{"url": "https://www.24chasa.bg/novini/article/6735618", "text": "Американският президент Доналд Тръмп смята да поиска провеждането на военен парад на 11 ноември, празнуван в САЩ като „Денят на ветераните“, в рамките на който се почитат загиналите американски войници, пише американското издание Stars and Stripes. Тръмп е заявил това в интервю за Fox news, като е подчертал, че би направил парад само ако е „на разумна цена“, макар да не е разкрил какво се разбира под думите му, предава \"Фокус\". Според Мик Мълвани, отговарящият за бюджета на Белия дом, такъв парад би струвал между 10 и 30 млн. долара. Президентът е заявил, че друга възможна дата е националният празник четвърти юли.", "date": "2018.02.25", "title": "Тръмп смята да поиска провеждане на военен парад на 11 ноември"}
{"url": "https://www.24chasa.bg/novini/article/6735659", "text": "Броят на румънците, които са напуснали родината си между 2007 г. и 2017 г., е възлязъл на 3,4 милиона души. Тази цифра поставя Румъния на второ място в света, след Сирия, по отношение на емиграцията според данни на ООН. Това заяви днес Лучиана Лазареску от Центъра за изследване и документиране в сферата на интеграцията на имигрантите на конференция по международен изследователски проект, предаде агенция Медиафакс. Представените данни показват, че близо 17 процента от населението на Румъния е емигрирало в периода 2007-2017 г. В началото на 90-те години населението на Румъния е било 23,2 милиона души, а сега е 19,5 милиона, предава БТА.  Не може да се говори за компенсиране на емиграцията с имиграция, тъй като към дата 31.12.2017 г. в Румъния са се били установили близо 117 000 чужденци, от които 3900 души под международна закрила, бежанци или под други форми на защита. Броят на молбите за политическо убежище е нараснал от 1 500 през предишни години, на 4 820 през 2017 г., бе посочено още на конференцията.", "date": "2018.02.25", "title": "Румъния е на второ място в света по емиграция, пред нея е Сирия"}
{"url": "https://www.24chasa.bg/novini/article/6735461", "text": "Венеция се оказа откъсната днес от континенталната част на Италия, предаде ТАСС. Движението на влаковете и автомобилите по Моста на свободата, единствената сухопътна връзка между града на лагуната и \"голямата земя\", бе прекъсната, след като силен вятър повали един стълб върху него, предава БТА. Жиците и кабелите по моста бяха прекъснати и в момента спешните служби се опитват да се справят със ситуацията и да възстановят движението по моста. Инцидентът се размина без жертви.", "date": "2018.02.25", "title": "Венеция бе откъсната от \"голямата земя\"  заради силен вятър, съборил стълб"}
{"url": "https://www.24chasa.bg/novini/article/6735351", "text": "Салих Мюслюм, бивш съпредседател на сирийската партия Демократичен съюз, която е обявена за терористична организация от турските власти, е бил задържан в Прага по искане на турската страна. Това съобщиха Анадолската агенция и световните информационни агенции, цитирани от БТА. Според информацията, по искане на турското министерство на вътрешните работи Салих Мюслюм е бил включен в червения бюлетин на Интерпол за издирване като терорист. Определена бе и парична награда от 4 млн. турски лири за информация свързана с него. Преди няколко дни Салих Мюслюм е бил засечен в Брюксел. След това е бил засечен в хотел Мариот в Прага, където е бил задържан от чешките власти. Според турски дипломатически източници, цитирани от Анадолската агенция, Салих Мюслюм е задържан в Прага по искане на турската страна и се очаква да бъде предаден на турските власти. Турция внася искане за екстрадиция, а чешки съд ще реши дали ще екстрадира Мюслюм или ще го освободи, допълва агенция Ройтерс. Салих Мюслюм е сирийски кюрд. През 1970-1977 г. живее в Истанбул, където получава висше образование. Инженер по професия, през 1998 г. влиза в политиката, избран е за съпредседател на партията Демократичен съюз, която според турските власти е свързана с Кюрдската работническа партия (ПКК), обявена за терористична организация. На 20 януари Турция започна военна операция срещу партия Демократичен съюз и нейното бойно крило Сили за защита на народа в Африн, в северната част на Сирия. Според последното съобщение на Генералния щаб на въоръжените сили на Турция в рамките на тази операция са били \"неутрализирани\" 1931 терористи.", "date": "2018.02.25", "title": "По искане на Турция задържаха виден функционер на сирийските кюрди"}
{"url": "https://www.24chasa.bg/novini/article/6735375", "text": "Плоска лъжа нарече депутатът Делян Добрев изказването на Корнелия Нинова днес, в което Бойко Борисов бе замесен в сделката за ЧЕЗ и се твърдеше, че тя е финансирана от държавната Българска банка за развитие. Банката отрече това още преди 10 дни пред \"Медиапул\" и там бе написано това. Всички го знаем от преди 10 дни. Днес ново съобщение бе публикувано на сайта й. Не може Корнелия Нинова да не го е знаела. Това каза Добрев на извънреден брифинг на ГЕРБ. \"За нас е необяснимо защо се пускат в обществото такива плоски лъжи. Това, което ни разтревожи, е тезата на г-жа Нинова, че институциите в България трябва да бъдат подчинявани на изпълнителната власт. Тревожи ни, защото всеки политик, който вижда институциите като подчинени на изпълнителната власт или като подчинени на себе си, не е за тази работа. Институциите изграждат държавността. Питаме се като зам.-министър Корнелия Нинова по този начин ли се е държала с институциите? Тя управлявала ли е институциите, манипулирала ли ги е, използвала ли ги е за определени цели? Защото днес казва, че институциите в България ги знаем - ще направят това, което им нареди премиерът. Това е опасна мисъл дори, за който и да е политик. Това означава, че този политик не знае как функционира държавата. Това е и обида за самите институции, защото им се казва в очите, че те не са никакви институции, а изпълнители на волята на този или онзи. Скандално е\", заяви Добрев. Силно сме притеснени, че БСП не може да изпълнява функцията си на опозиция, добави Антон Тодоров. \"Ако си позволим въпросителния начин на комуникация, ние ще отговорим така: \"Гинка ще обясни от коя банка идват парите тогава когато Корнелия Нинова обясни от къде взе пари, за да приватизира за жълти стотинки \"Техноимпекс\". Тя бяга като дявол от тамян от отговор на този въпрос. Тези, които познаваме сделката в детайли, знаем, че активи за 3 милиона са купени уж за 70 000 долара, които се оказва, че май и те не били платени\", заяви Тодоров. Според него БСП под ръководството на Нинова се превръщала в \"инкубатор на клюки, генератор на откровени лъжи и свърталище на проблемни хора\". \"Това поведение на лидера на опозицията има силно болестотворен характер - виждаме, че то е заразно и започва да се изповядва и от президента. Манията, която тези хора имат да задават въпроси, а не да дават отговори, е притеснителна. Очевидно и двамата са нереализирани репортери\", каза още Тодоров.  Той определи като чудовищна лъжа твърденията, че Борисов стои зад сделката за продажбата на ЧЕЗ. \"Това е политическо отровителство. Лидерът на опозицията няма право да изговаря дори като въпросителна форма подобни твърдения, защото и г-жа Нинова, и президентът, които вече са двете крила на една и съща птица, всъщност се опитват да ерозират чрез недоказани твърдения управляващата коалиция\", смята Тодоров и добави, че \"червената партия все повече придобива жълти черти\".  Добрев отрече и твърденията, че сделката за ЧЕЗ ще се отрази на цената на тока и качеството на услугата.", "date": "2018.02.25", "title": "Делян Добрев: Плоски лъжи на Нинова за ЧЕЗ, банката за развитие отрече преди 10 дни"}
{"url": "https://www.24chasa.bg/novini/article/6735354", "text": "Двама души загинаха при буря и торнадо в източния американския щат Кентъки, съобщи в Twitter губернаторът на щата Мат Бевин. Двамата американци са загинали в западната част на Кентъки. В някои райони на Кентъки бурята беше съпроводена с торнадо, предава  .  Местният телевизионен канал Дабълю Ем Ви (WMV) съобщи, че жертви на стихията са станали шофьор, чиято кола била отнесена от водата от мост, и 79-годишна жена, загинала в дома си, който се срутил при преминаването на торнадо. Бурята е повредила поне 12 къщи в различни части на щата, а около 30 души са били принудени да напуснат домовете си. Националната метеорологична служба на САЩ обяви в събота за опасност от торнадо в няколко района на щетите Кентъки и Тенеси.", "date": "2018.02.25", "title": "Двама загинаха при мощно торнадо в щата Кентъки"}
{"url": "https://www.24chasa.bg/novini/article/6735357", "text": "На булевард \"Академик Сахаров\" в Москва завърши организираното днес шествие в памет на руския опозиционер Борис Немцов, състояло се в навечерието на третата годишнина от убийството му, информира ТАСС. По данни на столичната полиция в проявата са участвали 4500 души. Хората в колоната носеха знамена на опозиционни сили като партията ПАРНАС, Съюза на десните сили, обществено-политическото движение \"Солидарност\", плакати с портрети на Немцов и цитати от негови речи, отбелязва агенцията. Сред участниците тя посочва по-специално кандидат-президентите Ксения Собчак и Григорий Явлински, които заедно с още петима претенденти ще оспорват през март поста на Владимир Путин, предава БТА.  Организаторите бяха заявили шествие с участието на 30 000 души, припомня ТАСС. Борис Немцов, изявен критик на президента Путин,  . В навечерието на смъртта си Немцов каза, че ще огласи документи за намесата на руски военни в украинския конфликт. На 13 юли м. г. московски съд постанови за петимата подсъдими по делото за убийството различни срокове затвор от 11 до 20 години при строг режим.", "date": "2018.02.25", "title": "В Москва се проведе шествие в памет на убития през 2015 г. Борис Немцов (Снимки)"}
{"url": "https://www.24chasa.bg/novini/article/6735379", "text": "Кметът на Букурещ Габриела Фиря обяви \"дървена\" ваканция в понеделник и вторник за детските градини и училищата в румънската столица, предаде информационният сайт Зиаре. Заради метеорологичната прогноза, която предвижда студ и снежни виелици през следващите дни, всички детски градини, училища и лицеи в Букурещ ще останат затворени в понеделник и вторник, обяви днес кметът на Букурещ. Тя допълни, че \"дървената\" ваканция може да бъде удължена в зависимост от метеорологичните условия, предава БТА. В източния черноморски окръг Констанца учениците също няма да учат в понеделник, обяви местната префектура. В зависимост от метеорологичната обстановка \"дървената\" ваканция може да бъде удължена и там. Метеоролозите в Румъния актуализираха днес прогнозата си за следващите дни с предупреждения с оранжев и жълт код за студ, който ще обхване цялата страна. Издадени са и предупреждения с жълт и оранжев код за значителни снеговалежи, силен вятър и виелици. Юлиан Кристаке от Федерацията на асоциацията на родителите заяви пред телевизия Реалитатя, че решението за отмяна на учебните занятия в Букурещ е \"прибързано\", тъй като синоптичната прогноза не е толкова \"лоша\", а родителите в Букурещ няма на кого да оставят децата си, когато отидат на работа утре. Представителят на родителите изрази също тревога как ще бъдат наваксани пропуснатите часове, като се има предвид, че учебната година в Румъния е сред най-кратките в Европа и постоянно се появяват нови неучебни дни.", "date": "2018.02.25", "title": "Дървена ваканция за училищата в Букурещ \nв понеделник и вторник"}
{"url": "https://www.24chasa.bg/novini/article/6735389", "text": "Папа Франциск отправи днес \"настоятелен призив насилието незабавно да спре\", по-специално за да може да пристигне хуманитарна помощ в Сирия и най-вече в бунтовническия анклав Източна Гута, обект на въздушни атаки от страна на сирийския режим, предаде Франс прес. \"Отправям настоятелен призив насилието незабавно да бъде спряно, да бъде предоставен достъп за хуманитарна помощ - храна и медикаменти, - и да бъдат евакуирани ранените и болните\", заяви главата на Римокатолическата църква на площад \"Св. Петър\" в Рим веднага след неделната молитва \"Ангел Господен\", предаде БТА. Съветът за сигурност на ООН одобри вчера резолюция с настояване \"незабавно\" да влезе в сила едномесечно хуманитарно примирие в цяла Сирия с цел доставяне на хуманитарна помощ и евакуация на тежко ранени. Днес обаче Дамаск отново предприе атаки в Гута, където за седмица обстрели са загинали над 500 души. \"Тези дни мислите ми често отлитат към обична и мъченически страдаща Сирия, където се е завърнала войната, по-специално в Източна Гута\", подчерта Светият отец. \"Тази година февруари бе сред месеците с най-много насилие за седемте години, откакто започна конфликтът: стотици, хиляди цивилни жертви, деца, жени, възрастни хора; улучени бяха болници, населението вече не може да си намери храна . . . Всичко това е нечовешко. Не можеш да се биеш срещу злото с друго зло\", подчерта папата.", "date": "2018.02.25", "title": "Папа Франциск: Настоявам насилието в Сирия незабавно да бъде спряно"}
{"url": "https://www.24chasa.bg/novini/article/6735433", "text": "Председателят на Европейската комисия Жан-Клод Юнкер заяви в рамките на обща пресконференция с македонския премиер Зоран Заев, че страната се намира на прав път и ако продължава в същия дух може да получи препоръка от ЕС до няколко месеца, предава Македонската информационна агенция, цитирана от \"Фокус\".  „Не съм дошъл да ви съобщя дата, тук съм да ви кажа, че се намирате на прав път и ако продължите по него за няколко месеца може да дадете възможност на Европейската комисия да препоръча на Съвета да започне преговори за членство“, заяви Юнкер. Люксембургският политик отбеляза още, че държавата е постигнала голям напредък, но трябва да бъдат свършени още някои неща по пътя за членство в ЕС, като на македонските власти им е било препоръчано да решат спора за името с Гърция. Според Юнкер промяната на името на международното летище в Скопие и македонската магистрала е доказателство за намеренията на правителството да се реши въпросът.", "date": "2018.02.25", "title": "Юнкер в Македония: На прав път сте, до месеци може да получите препоръка от ЕК"}
{"url": "https://www.24chasa.bg/novini/article/6735445", "text": "Македонският министър-председател Зоран Заев заяви в рамките на общата пресконференция с председателя на Европейската комисия Жан-Клод Юнкер, че „за правителството е приемливо име с географско определение, което ще направи ясно разграничаване между нашата държава и Гърция“, предава македонската агенция “Макфакс“. Според премиера, Скопие ще търси решение по спора за името, което да е „дългосрочно“, но което да зачита „достойнството и идентичността на двата народа и държави“. „Наша отговорност е да приемем възможността да решим този дълголетен и мрачен проблем между двете държави“, добави още премиерът, предава \"Фокус\". В рамките на същата пресконференция Юнкер отбеляза, че макар Македония да има още проблеми, които трябва да реши, тя се намира на правилния път за членство в ЕС.", "date": "2018.02.25", "title": "Зоран Заев: Име с географско определение би било приемливо за нас"}
{"url": "https://www.24chasa.bg/novini/article/6735464", "text": "Резолюцията, одобрена единодушно от Съвета за сигурност на ООН за 30-дневно прекратяване на огъня в Сирия, няма да се отрази на турската офанзива срещу кюрдските бойци в Африн. Това заяви днес турският вицепремиер Бекир Боздаг, цитиран от Ройтерс. Турската армия и подкрепяни от Турция сирийски бунтовници предприеха на 20 януари операция \"Маслинова клонка\" в района на сирийския град Африн срещу сирийските кюрдски Сили за защита на народа (СЗН) и Партията на демократичния съюз (ПДС), които Анкара смята за терористични организации, припомня БТА.  Турция приветства по-рано резолюцията на Съвета за сигурност на ООН, която бе одобрена след седемдневни въздушни удари и артилерийски обстрел в Източна Гута - последната крепост на бунтовниците край Дамаск. При офанзивата загинаха 519 цивилни, сред които стотина деца, сочат данни на Сирийския център за наблюдение на правата на човека. В резолюцията на Съвета за сигурност се настоява \"незабавно\" да влезе в сила едномесечно хуманитарно примирие в цяла Сирия с цел доставяне на хуманитарна помощ и евакуация на тежко ранени.", "date": "2018.02.25", "title": "Боздаг: Резолюцията на ООН за Сирия няма да се отрази върху операцията в Африн"}
{"url": "https://www.24chasa.bg/novini/article/6735480", "text": "Шестнадесет туркини бяха осъдени на смърт в Ирак за принадлежност към терористичната организация \"Ислямска държава\", предадоха Ройтерс и ТАСС, като се позоваха на съдебните власти. Предвидено е наказанията да бъдат изпълнени чрез обесване. Присъдите бяха издадени от Централния наказателен съд в Багдад, след като било доказано, че 16-те туркини принадлежат към \"Ислямска държава\". Жените признали, че са се омъжили за членове на джихадистката групировка или са й оказвали логистична помощ, или са били замесени в терористични атаки. Присъдите може да бъдат обжалвани, предава БТА.  Хиляди чужденци се сражаваха в Сирия и Ирак на страната на \"Ислямска държава\" поне от 2014 г., припомня Ройтерс. Много жени дойдоха или бяха доведени от чужбина в териториите под контрола на джихадистката групировка. Около 1700 жени и деца, свързани с \"Ислямска държава\", се предадоха или бяха пленени в Ирак. Миналата седмица туркиня бе осъдена на смърт за принадлежност към терористичната организация. През януари германка получи смъртна присъда по подобно обвинение. Миналата година бе осъден на смърт руски боец на \"Ислямска държава\". През декември иракските власти обявиха пълна победа над групировката, която превзе през 2014 г. близо една трета от територията на страната.", "date": "2018.02.25", "title": "В Ирак осъдиха на смърт 16 туркини за принадлежност към \"Ислямска държава\""}
{"url": "https://www.24chasa.bg/novini/article/6735489", "text": "Сняг покри по-голямата част от Черна Гора, Хърватия и Босна и Херцеговина, съобщава сръбското издание Danas. Снеговалежът продължава в град Бар в Черна Гора, докато в Подгорица валежите от сняг намаляват. Традиционно най-дебела е покривката на Жабляк, където снегът е 97 сантиметра. По-лека е обстановката в Цетине, където снежната покривка достига шест сантиметра. В страната е открита гореща линия, на която гражданите могат да съобщават за евентуални проблеми. В Черна Гора от неделя започва студена вълна, която ще продължи до средата на следващата седмица, предава \"Фокус\".  Снегът не пропусна и Хърватия, където е в сила най-висока степен за опасни метеорологични условия. Най-ниската температура е измерена в Завижан – минус 17 градуса по целзий. В останалите градове температурите се движат между минус девет и минус три градуса. Усложнена е обстановката на пътищата А1 и А7, както и по Ядранската магистрала. Жълт код за опасно време е обявен и за територията на цяла Босна и Херцеговина, където се очакват сняг и ниски температури. Снеговалежите усложняват и пътната обстановка в Македония, където всички главни пътища са мокри, информира вестник “Нова Македония“. На Попова шапка има и мъгла, като видимостта е между 10 и 15 мета. Местните власти препоръчват внимателно шофиране и съобразена скорост. Има опасност от свлачища по пътищата Кочани-Македонска Каменица – Делчево, Виница- Берово, Гостива-Стража, Маврово-Дебър-Струга, Демир Капия – Удово, Катланово-Велес, Крушево – Демир Хисар и Ресен –Буково. Снеговалежи и ниски температури предизвикаха проблеми и по редица пътища в Албания, съобщава Albanian Daily news. По данни на албанските власти въпреки лошите метеорологични условия всички пътища в страната са проходими при зимни условия, но шофьорите се призоват да карат внимателно заради повишената опасност от катастрофи, за което допринася и заледяването на пътната настилка на места. Агенцията за гражданската защита се намира в готовност да помогне при произшествия.", "date": "2018.02.25", "title": "Сняг, лошо време и минусови температури на Балканите"}
{"url": "https://www.24chasa.bg/novini/article/6735491", "text": "Прочувствено слово дръпна пред съда Мария Велева, която заедно със съпруга си  Свилен Велев са обвинени  . Възрастният човек разкри, че 3-те му внучки на 13, 14 и 18 години не ходят на училище. На 11 февруари той изчезна, а трупът му бе намерен на метри от апартамента му в сряда вечерта. За зверското престъпление са обвинени дъщеря му Мария и съпругът й Свилен Велев.  За разлика от мъжа си Мария се оказа доста словоохотлива. Със сълзлив глас тя прекъсваше прокурора и служебните адвокати, молейки да бъде пусната на свобода. Родената през 1976 г. жена била с висше педагогическо образование, получено в Софийския университет и със средно образование специалност \"Пиано\". Тя обясни, че пишела детски песни. \"Искам да работя в училища и детски градини, да пея на децата моите песни, да не ме връщате там, откъдето идвам и да имам срещи с психолог и психиатър\", бе едно от желанията на жената. Тя добави, че е човек на изкуството, свири на пиано и синтезатор, иска да продължи да музицира и да докаже на целия свят какъв човек е.  Мария разкри, че вече била променила отношението си към училището и вече е съгласна дъщерите й да ходят на училище, но наблегна, че държи да посещават добри училища с добри съученици и вярвала, че ще се намери и такова училище. Тя не пропусна да похвали и мъжа си Свилен, че бил един от най-съвестните работници в Топлофикация. Той работел на трудов договор в ТЕЦ София Изток като оператор. За разлика от жена си Свилен бе твърде мълчалив и мрачен.  По време на делото за гледане на мярката им за неотклонение стана ясно, че причина за смъртта на възрастния човек може да е и задушаване, получено вследствие на побоя, който двамата са му нанесли. Стефан Янев е удрян с тъп предмет по главата, като зет му е обяснил в самопризнанията си как го е сторил. Причините да му налетят били, че пенсионерът искал да започне дело за делба на общия апартамент, в който живеят. Свидетелка чула викове, както и гласа на Мария \"Ще те пребия\". Комшиите разказали, че тя е агресивна и към тях. Съдът ще обяви решението си дали двамата остават в ареста в 19 часа. ", "date": "2018.02.25", "title": "Дъщерята, обвинена за убийството на баща си в Люлин: Искам да работя в детски градини"}
{"url": "https://www.24chasa.bg/novini/article/6735350", "text": "Турският министър-председател Бинали Йълдъръм заяви, че „Турция и нейният флот могат да неутрализират всеки вид заплаха“, съобщава гръцкото електронно издание Ekathimerini. По време на церемония по пускането на вода на нова турска подводница в района на крайбрежието на Мармарис, премиерът отбеляза, че „докато Турция се бори с тероризма на международно и вътрешно ниво, някои искат да извлекат полза от ситуацията, задействайки различни планове и капани в Егейско и Средиземно море“. Йълдъръм подчерта, че „каквото и да е ситуацията, Турция и нейният флот имат възможностите да неутрализират всеки вид заплаха“, предава \"Фокус\".  Турски проправителствен вестник е интерпретирал думите на министър-председателя като предупреждение към Никозия, отбеляза гръцкото издание.", "date": "2018.02.25", "title": "Йълдъръм: Турция може да неутрализира всеки вид заплаха"}
{"url": "https://www.24chasa.bg/novini/article/6734591", "text": "“За спасително куче човек се грижи като за бебе от семейството. Трябва да се научиш да го разбираш, защото не може да говори, а в същото време трябва и то да те разбира и да изпълнява командите.” Това казва планинският спасител с над 30-годишен стаж и инструктор на водачи на кучета Петър Чолев. Винаги е бил водач на спасителни кучета. Имал е три немски овчарки все с имена Крис, а сега отглежда Крис Четвърти, който е на 2,5 г. Крис не се отделя от Чолев и го следва плътно 24 часа в денонощието. В рода на кучето има т. нар. работна линия, което го прави изключително подходящо за дресировка и вече е достигнало оперативния клас. Родителите му са били “Кучета, които работят в среда на взривни вещества, пипат много леко и внимателно. Те са подходящи за обучение за търсене на затрупани от лавини или при природни бедствия като земетресение например”, казва Чолев. Важно е кучето, което ще става спасител, да започне да се възпитава още от 45-дневна възраст и поколения от рода му да са били спасители. Голямо значение има създаването на връзката му с водача. За обучението се използва специална методика - до третата година кучето трябва вече да е стигнало най-високия оперативен клас за намиране на затрупани от лавини, изгубени в планината или пък при разрушения от природни бедствия. Преминава по три курса годишно, като реално То не е вещ, която стои в гардероба и се изважда при нужда, а след ползване се прибира обратно. Необходими са непрекъснати занимания. След достигане до определен клас обученията не спират. Планинската спасителна служба редовно събира спасителните кучета на зимни и летни опреснителни курсове. Естествено, част от възпитанието са поощрението и наградата за добре изпълнена команда. Това е обикновено лакомство, което се дава за добро поведение. Дългогодишната практика показва, че животните най-много се радват на сушен черен дроб на парченца, които получават като възнаграждение. Дали водач ще се държи строго с кучето, или по-меко, зависи от темперамента на животното. Повечето спасителни кучета в Банско са “по-твърди”, затова и командите, които им се подават са с по-строга интонация. “За разлика от полицейските при нашите кучета се потиска агресията, защото те трябва да откриват човек и да не се нахвърлят върху него. за да може, когато сме в планината и видят животно, да не хукват след него, а да търсят човека. Заради това и при донасяне на намереното не използваме хвърляне на клончета и пръчки, каквито има в гората, а специални топки”, разказва инструкторът. При най-ранните обучения освен изпълняване на командите “Стой”, “Седни”, “Легни”, “На място”, “Търси” се крият предмети, които да намира. Важно е командата да се подава само веднъж, а не да се повтар, защото иначе то ще свикне, че трябва да я изпълнява едва на третото задаване например. До 1-годишна възраст трябва да се научи да преодолява всички фобии и стресови ситуации - да се вози на шейна и на лифт, да прави десант от хеликоптер, да обикаля без страх мазета и тераси. пък става най-вече по миризмата. В зависимост от това на каква дълбочина е затрупаният и какъв е снегът върху него, добре обучено куче може да открие човек и до 4-5 метра надълбоко. “Ако около човека се образува ледена камбана, може и на половин метър да е, но миризмата не излиза и кучето няма да я усети. При прашна лавина миризмата е по-лесно доловима. Мокрият сняг пък се бетонира бързо”, обяснява Чолев. Отскоро планинските спасители в Банско имат нови модерни шейни за достигане до труднодостъпни местности в планината. Преди дни те са ги оборудвали допълнително за безопасно транспортиране на кучетата. Направени са специални подложки, за да не се нараняват лапите им. Обучения има и за возенето на четириногите на такива шейни. По пистите е много по-различно, защото няма толкова опасности и теренът е лесен. В планината обаче е важно да има стабилност и балансиране на тежестта, за което возещото се куче трябва да се тренира. Няколко спасители с кучета са обучени и как да действат от хеликоптер. От малки кучетата се учат да висят с въже с лебедка и да правят десант от 40 м височина, защото невинаги хеликоптерите има къде да кацнат. Водачът от Банско Атанас Уков наскоро бе на обучение в Татрите, Словакия, за въздушно спасяване. Сега му предстои ново обучение в Италия заедно с друг спасител. Точно кучето на 31-годишният водач Уков - Норд, което е на 5 г., преди седмица в Пирин. За съжаление момичето бе намерено мъртво. Кучетата спасители работят обикновено до 10-годишна възраст. След това се “пенсионират”, защото заради тежката работа и натоварения живот се изхабяват. Често се развиват ставни заболявания. Планинският спасител, който иска да вземе куче, минава едногодишен проучвателен период. През това време той е на три курса, в които се запознава със спецификата на отглеждането и преценява дали ще може да се справи. “Ние също оценяваме дали човекът става за водач. Чак когато сме уверени, че той ще може да се справи, му поверяваме куче. Все пак заедно ще съжителстват поне 10 г. и трябва да си направи сметката добре”, допълва Чолев. В отряда в Банско Единствено Митко Русков от десетилетия е водач на женско куче. Гледал е три овчарки, а сега има голдън ретривър Кара. По-лесно се намират подходящи четириноги с добро родословие, които да бъдат обучени за планинско спасяване, отколкото техни водачи, показва практиката. “Не само спасителят трябва да е привързан към кучето, но и цялото му семейство да го заобича. Например когато се планира семейна почивка, винаги се има предвид, че освен жената и децата с нас идва и кучето. Не може да го оставиш на съседите да се грижат за него. То е ежедневен ангажимент”, категоричен е Чолев.", "date": "2018.02.25", "title": "На 40 метра височина кучета спасители правят десант от хеликоптер"}
{"url": "https://www.24chasa.bg/novini/article/6735251", "text": "Пет килограма ефедрин, прекурсор за производството на наркотици, са открити у български гражданин в автобус, пристигащ в страната на граничен пункт „Рьоске“ със Сърбия, пише Magyar Nemzet. Автобусът с българска регистрация, пътуващ между София и Берлин е претърсван от полицията, когато в един от куфарите е открит пакет с бели таблетки без етикет, информира \"Фокус\". Първоначално собственикът на пакета твърди, че това са бонбони, но след експертна проверка се оказва, че това е ефедрин.", "date": "2018.02.25", "title": "Задържаха българин с 5 кг ефедрин в Унгария"}
{"url": "https://www.24chasa.bg/novini/article/6735248", "text": "Легендарната боливудска актриса Шридеви Капур почина на 54-годишна възраст в Дубай, предадоха световните информационни агенции. Причината е спиране на сърдечната дейност. Известната просто като Шридеви звезда на индийското кино беше в Дубай за сватба на член от семейството. В кариерата си, която продължи пет десетилетия,тя участва в 300 филма. Шридеви започва актьорската си дейност на 4 години и в крайна сметка се отказва от училището. През 1996 г. тя си взима почивка от киното, малко след като се омъжва за продуцента Бони Капур, информира БТА. След 15 години се завръща с ролята си в \"Инглиш винглиш\", където играе домакиня, която ходи на уроци по английски език. Някои от най-известните филми, в които участва, са \"Mr. India\", \"Chadni\" и \"Lamhe\". По повод смъртта й съболезнования изказаха министър-председателят на Индия Нарендра Моди и актрисата Приянка Чопра. \"Тя беше ветеран в киноиндустрията, чиято дълга кариера включваше разнообразни роли и запомнящи се изпълнения\", написа Моди в Туитър. \"Нямам думи. Съболезнования на всички, които обичаха Шридеви. Мрачен ден. Почивай в мир\", бяха думите на Приянка Чопра.", "date": "2018.02.25", "title": "На 54 години почина звездата на Боливуд -\n Шридеви"}
{"url": "https://www.24chasa.bg/novini/article/6735005", "text": "Министерството на регионалното развитие и благоустройството започва дискусия за новото райониране на страната. Началото й ще бъде поставено от министъра на регионалното развитие и благоустройството Николай Нанков на форум с участието на депутати, представители на държавната администрация и местната власт, бизнеса и научните среди. Това съобщиха от пресцентъра на министерството. В момента България е разделена на шест райони от ниво 2 - Северозападен, Северен централен, Североизточен, Югозападен, Южен централен и Югоизточен. Предложението на Междуведомствената работна група с участие на експерти от различни институции е да се направят промени, като за целта се предлагат 3 варианта – с 6, 5 и 4 района. Всеки от тях има своите плюсове и минуси, предимства и недостатъци, затова предложенията ще бъдат обект на широко обществено обсъждане през следващите месеци и едва когато се чуят всички мнения, всички позиции и аргументи, ще бъде взето решение. В края на 2018 г. ще бъде избран най-добрият модел за България. Целта на промяната е да бъдат създадени силни и жизнени райони, които да са добре географски обособени и стабилни по отношение броя на населението. Промените трябва да създадат и по-добри условия за европейско финансиране в предстоящия програмен период. Дискусионният форум ще се състои на 26 февруари, понеделник, 13 часа, „София Тех Парк“, бул. „Цариградско шосе“ №111, в партера на сградата „Лабораторен комплекс“.", "date": "2018.02.25", "title": "Министър Нанков поставя начало на дискусия за новото райониране на страната"}
{"url": "https://www.24chasa.bg/novini/article/6735009", "text": "Общината няма нищо общо със сделката за ЧЕЗ, но за 2-милионна София е важно да има гаранция, че ще имаме качествена услуга. За нас ЧЕЗ е стратегическо дружество и се надявам да се направи всичко възможно, за да се гарантира, че ще е в професионални ръце. Това заяви пред Би Ти Ви кметът на столицата Йорданка Фандъкова. За да можем да се справим с мръсния въздух в София, всички трябва да променим навиците си, заяви Фандъкова. Тя припомни, че скоро жителите на града ще могат в реално време да следят от мобилно приложение данните за нивото на фините прахови частици, както и прогнозата за следващите два дни. Кметът на столицата обясни, че в дните с мръсен въздух използва градски транспорт. Най-големият замърсител е битовото отопление през зимните месеци. До средата на март ще бъдат доставени печките за екопелети и 30 семейства в район Нови Искър ще ги получат, съобщи още Фандъкова. Тя обобщи, че през февруари само един ден е имало сериозно превишение на нивото на прахови частици. В момента по желание на гражданите разширяваме зоните за платено паркиране, но на този етап не обмисляме вдигане на цените, добави Фандъкова.", "date": "2018.02.25", "title": "Фандъкова:  Да има гаранция, че ЧЕЗ е в професионални ръце"}
{"url": "https://www.24chasa.bg/novini/article/6735010", "text": "Великобритания се готви за нахлуване на „Сибирски студ“ и снеговалежи в началото на следващата седмица, пише The Independent, цитиран от \"Фокус\". Очаква се най-студеното време от пет години. Студеният въздух и ясното небе може да доведат до рязко понижение на температурите, които на места да паднат под минус осем градуса по Целзий. Снеговалежите се очаква да обхванат Шотландия и източните и югоизточните части на Англия. Снежната покривка се очаква да достигне 10 сантиметра, което ще доведе до затруднения в транспорта в засегнатите райони. Жълт код е обявен за източното крайбрежие в понеделник, както и за по-голямата част от страната за вторник и сряда.", "date": "2018.02.25", "title": "Великобритабия се готви за нахлуване на Сибирски студ и снеговалежи"}
{"url": "https://www.24chasa.bg/novini/article/6735014", "text": "17 души са настанени в болница с признаци за сериозно натравяне с дим при силен пожар, възникнал в една от дискотеките на град Дезанцано дел Гарда в северната част на Италия, предава РИА Новости, цитирана от \"Фокус\". Според медиците състоянието на настанените в болницата не е критично и те са извън опасност за живота. Още 52 души, намиращи се по време на пожара в дискотеката са се обърнали самостоятелно към медицинските центрове. Според местните власти сигналът за пожара е постъпил в 2:00 през нощта (3:00 българско време). На място са пристигнали противопожарни екипи.", "date": "2018.02.25", "title": "Десетки души пострадаха при пожар в дискотека в Северна Италия"}
{"url": "https://www.24chasa.bg/novini/article/6735018", "text": "Вицепремиерът и министър на външните работи Екатерина Захариева ще участва в Съвет \"Външни работи\", който ще се състои на 26 февруари в Брюксел. Това съобщиха от пресцентъра на Министерството на външните работи. Близкоизточният мирен процес, Република Молдова и Венецуела ще бъдат основните теми, поставени на вниманието на първите дипломати на 28-те. Министрите ще обсъдят приложението на Споразумението за асоцииране ЕС - Република Молдова и Дълбоката и всеобхватна зона за свободна търговия, ролята на страната в Източното партньорство и приноса й в областта на сигурността, основните предизвикателства пред провеждането на реформите в страната. Дебатът по Близкоизточния мирен процес ще се фокусира върху пътищата за запазване на перспективата за намиране на решение на конфликта на основата на две държави. Темата ще бъде продължена и в рамките на работния обяд с външните министри на шест арабски държави и генералния секретар на Лигата на арабските държави. Външните министри ще обсъдят още актуалната ситуация във Венецуела и предизвикателствата пред страната след провала на преговорите с опозицията в Санто Доминго. Преди началото на Съвета министър Захариева ще участва в работна закуска с министъра на външните работи и европейската интеграция на Молдова Тудор Уляновчи. Домакини на закуската са Франция и Румъния. На 26 февруари, след края на Съвет \"Външни работи\", ще се състои и заседание на Съвета за сътрудничество ЕС - Казахстан. Захариева ще ръководи делегацията на ЕС като външен министър на страната, която в момента председателства Съвета на Съюза. Форматът ще се съпредседателства от българския първи дипломат и външния министър на Казахстан Кайрат Абдрахманов. Съветът за сътрудничество ще направи преглед на временното прилагане на засиленото споразумение за партньорство и сътрудничество. Той ще разгледа развитието на политическата обстановка в Казахстан, ще обсъди икономическите и търговските отношения между ЕС и Казахстан и въпросите на регионалното сътрудничество и събитията в региона. Последният Съвет за сътрудничество ЕС-Казахстан беше на 4 октомври 2016 г. Очаква се министър Захариева да направи изявление за медиите преди Съвет \"Външни работи\" в Брюксел около 9.00 ч. местно време (10 ч. българско време). След приключването на Съвета за сътрудничество ЕС - Казахстан, министър Захариева ще даде съвместна пресконференция с външния министър на Казахстан Кайрат Абдрахманов, която се очаква да започне около 18.30 ч. местно време (19.30 ч. българско време).", "date": "2018.02.25", "title": "Екатерина Захариева ще участва в Съвет \"Външни работи\" в Брюксел"}
{"url": "https://www.24chasa.bg/novini/article/6735031", "text": "Въвежда се временна организация на движението по пътя Казанлък - Габрово заради провеждането на тържествения митинг на връх Шипка по случай националния празник на България 3 март, съобщиха от областната управа в Стара Загора. Проходът Шипка ще бъде затворен за транзитно преминаващите автомобили от 20 часа на 2 март до 18 часа на 3 март т.г., движението се пренасочва през Прохода на републиката /Хаинбоаз/. През Шипка между Северна и Южна България ще могат да минават само автобуси на организирания междуградски транспорт. Автомобилите на гостите на тържествата ще бъдат пропускани само еднопосочно от 6 до 14 часа на 3 март от Казанлък към върха и от Габрово към върха. Обратно ще се слиза между 14 и 18 часа. Автомобилите ще паркират отдясно на пътното платно по реда на пристигането си. Според предварителната програма, пред Паметника на свободата на връх Шипка българският патриарх Неофит и руският патриарх Кирил ще отслужат заедно заукопойна молитва за падналите български опълченци и руски воини. В общата служба ще участват и членовете на Светия синод на Българската православна църква. Преди това обща религиозна служба ще има и в Храм-паметника \"Рождество Христово\" в град Шипка. Руската църковна делегация ще гостува у нас по повод 140-годишнина от края на Руско-турската освободителна война от 1877/1878 година.", "date": "2018.02.25", "title": "Затварят прохода Шипка заради тържествата на 3 март"}
{"url": "https://www.24chasa.bg/novini/article/6735038", "text": "\"Чувам от БСП да настояват да изкупим ЧЕЗ. По тази логика, ако тръгнем да изкупуваме, тогава да изкупим и другите две ЕРП-та, частните банки, американските тецове, \"Нефтохим\"! Нали и Нова ТВ я купиха. Ами да вземе да я одържавим и нея, та да  си имаме една телевизия!\" Това каза премиерът Бойко Борисов през младежи от ГЕРБ, които са в Сандански на 9-ия Зимен университет. Допълни, че държавата е много лош стопанин и разказа на младите за режима на тока преди години. \"Тогава дъщеря ми беше бебе и следяхме кога ще има ток, за да я къпем. Дебнехме служителя от енергото да не се напие и да пусне тока след 2-3 часа и да изпуснем някой мач\", допълни Борисов. Припомни, че през 2005 г. при приватизацията на енергодружествата, не са оставени 34% на държавата като контролна квота, а 33%. Сега и трите ЕРП-та водят арбитражни дела срещу държавата.\"Продажбата на ЧЕЗ е частна сделка в Чехия. Не може да ни обвиняват за всичко. Сега, когато сделката \"идва\" в България, ще проверим всичко около сделката. Чакам резултатите от проверките на ДАНС, КЗК, КЕВР и ще видим как ще се развият нещата. Аз съм за частния бизнес, но да работи по правилата, при силни и независими регулатори\", каза премиерът. Казал на министър Теменужка Петкова да си подаде оставката, за да не остава петно върху репутацията на правителството и партията, защото се говори в публичното пространство, че приятел на енергийния министър купил ЧЕЗ.", "date": "2018.02.25", "title": "Борисов: Защо да изкупуваме ЧЕЗ? По тази логика да изкупим всички частни банки, тецове и другите ЕРП-та"}
{"url": "https://www.24chasa.bg/novini/article/6735041", "text": "Началник-генералният щаб на украинските въоръжени сили Виктор Муженко заяви, че те са готови за широкомащабна война срещу Русия, предава Regnum. Началник-щабът заяви, че армията е готова за бойни действия срещу Русия. Той поясни, че украинското командване има планове за различни планове спрямо заплахите, които съществуват около Украйна. Той добави, че армията се превъоръжава и че до края на годината танковете „Оплот“ трябва да постъпят на въоръжение, информира \"Фокус\". По-рано в страната влезе в сила закон „За реинтеграцията на Донбас“, съгласно който президентът на Украйна може да използва въоръжените сили на страната при „решението“ на конфликта в Донбас без ограничение.", "date": "2018.02.25", "title": "Началник-генералният щаб на украинската армия: Готови сме за война срещу Русия"}
{"url": "https://www.24chasa.bg/novini/article/6735077", "text": "\"Европредседателството ни е много успешно, отлично, това е оценката на колегите. В същото време БСП нямат желание да имаме успешно председателство и им е криво. Минаха два месеца, като войник в казармата броя дните до края. На 1 юли с голям кеф ще посрещна Джулая на морето. Тогава ще им отговоря на БСП, но не като европеец. Сега стискам зъби\". Така премиерът Бойко Борисов отговори на отговор на въпрос на младеж от ГЕРБ по време на Зимния университет в Сандански. \"Криво им е на БСП, кофти им е, че съм с лидерите на Франция, Германия, Холандия и др. Яд ги е. Освен шербет има и малко капучино, нещо гурме...\", пошегува се Борисов. Запита се дали, ако ГЕРБ бяха опозиция, щяха и те така да завиждат. \"Цветанов, ти щеше ли да ги нападаш така яростно? Сигурен съм, че щеше да го правиш. Аз, сигурно - не\", допълни Борисов. Той пристигна в Сандански малко по-рано от предвиденото и се пошегува, че \"рано пиле, рано пее\". Каза, че не се уморява да пътува, след като в събота се върнал от Брюксел, а днес лети за Лондон за среща с Европейската банка за възстановяване и развитие. Там ще говори за отпускане на финансиране на инфраструктурни проекти на Западните Балкани. \"И други искат да ходят, ама не ги канят. Човек не може да се самопокани. Това е като във футбола - ако си слаб, никой не те търси за мачове\", категоричен бе Борисов.", "date": "2018.02.25", "title": "Борисов: БСП ги е яд, че ме канят на важни срещи в Европа"}
{"url": "https://www.24chasa.bg/novini/article/6735145", "text": "Гръцката полиция заяви, че е арестувала двама трафиканти на мигранти, които превозвали 14 сирийци без документи, осем от които деца, съобщи Асошиейтед прес. Арестите на 21 годишен сириец и 24 годишен иракчанин били извършени в петък близо до североизточната граница с Турция, но за тях било съобщено вчера. Полицията заяви, че трафикантите планирали да закарат сирийците в Солун и след това в неизвестна дестинация. Полицията продължава да разпитва трафикантите и мигрантите, предаде БТА.", "date": "2018.02.25", "title": "Задържаха трафиканти на мигранти и 14 сирийци без документи близо до турска граница"}
{"url": "https://www.24chasa.bg/novini/article/6735113", "text": "Криминалисти от Горна Оряховица разследват пожар, унищожил два товарни автомобила в база в железничарския град. Сигнал за инцидента бил подаден в 22:33 часа в събота в Оперативен център - Велико Търново, информират от пожарната. На мястото в бившата керамична фабрика \"Мизия\" пристигнали четирима огнеборци със специализиран автомобил.  Въпреки бързата им намеса обаче двата влекача са напълно изгорели. Огнеборците успели да спасят трети товарен автомобил, намиращ се в близост. След потушаване на пламъците на местопроизшествието е извършен оглед от оперативно следствена група.  Причината за стихията се изяснява. Водещата версия на разследващите е умишлен палеж, тъй като влекачите били със свалени акумулатори.", "date": "2018.02.25", "title": "Два влекача станаха факли в Горна Оряховица, разследват причините"}
{"url": "https://www.24chasa.bg/novini/article/6735191", "text": "Утре ще поискаме да има изслушване на премиера Бойко Борисов в парламента за сделката с ЧЕЗ. Ще проверим дали са спазени всички европейски изисквания и ще изпратим писмено запитване до чешкия премиер Андрей Бабиш дали по време на визитата му в България сделката е била обсъдена. Това заяви пред журналисти лидерът на БСП Корнелия Нинова. Тя участва в дискусия за идейните, политически и организационни предизвикателства пред левицата. „Настояваме премиерът Борисов да обясни в парламента дали е водил разговори с премиера на Чехия по сделката за ЧЕЗ. Правителството ангажирало ли е държавната банка за развитие за финансиране на тази сделка?“, каза Нинова на кръглата маса, провела се в БТА. Тя попита дали някой, с държавни пари на хората, купува за себе си национална сигурност, живота на 2 млн. българи и на половината индустрия на страната. „Каним на среща посланика на Чехия, на когото ще връчим писмо до чешкото правителство“, каза също Нинова. По думите й управляващите твърдят, че сделката е направена по чешкото законодателство. „Питаме чешкото правителство – по време на посещението, водени ли са разговори, поеман ли е ангажимент от Бойко Борисов по тази сделка и какъв? Дали държавата ще финансира през банката за развитие нечий частен интерес?“, натърти лидерът на опозицията. „Ще изпратим и запитване до всички компетентни европейски институции. Искаме проверка- при сключването на тази сделка, спазени ли са европейските директиви, касаещи енергетиката?“, каза още Нинова.", "date": "2018.02.25", "title": "Нинова: Искаме изслушване на Бойко Борисов за сделката с ЧЕЗ"}
{"url": "https://www.24chasa.bg/novini/article/6735186", "text": "Обиколката на председателя на Европейската комисия Жан-Клод Юнкер в шест от балканските държави започва от днес в Македония. Той ще се срещне с министър-председателя ѝ Зоран Заев, с президента Георге Иванов, а след това Юнкер и Заев ще проведат съвместна пресконференция, предава македонската медия \"Нова ТВ\", цитирана от \"Фокус\". \"Още веднъж очаквам насърчаване чрез стратегията, обявена от Юнкер. За нас това е насърчение, означава сериозна мотивация, да приключим реформите съгласно плановете 3-6-9, да продължим всички тези процеси на подобряване на цялостното качество на живот на гражданите, защото сме убедени, че Европа ще ни даде дата за преговори само ако заслужаваме и ще станем членове на ЕС само когато нашият стандарт за гражданите вече е приблизително равен на стандартите на гражданите на ЕС. Очаквам насърчение, че през юни е възможно да имаме дата за започване на преговори, а с това и отваряне на допълнителни европейски фондове за Македония\", заяви Заев в навечерието на посещението на Юнкер. Целта на стратегията, обявена в началото на февруари, е да превърнат Западните Балкани в неразделна част от Европейския съюз. Това е част от посланието, което ще бъде изпратено в Македония от председателя на ЕК Жан-Клод Юнкер по време на посещението си. С Юнкер, идва и европейският комисар по разширяването Йоханес Хан, който преди известно време обяви, че Европейската комисия ще препоръча започване на преговори с Македония и Албания. От Скопие Юнкер и Хан ще отпътуват за Белград, Подгорица, Прищина, Сараево и Тирана, а балканската обиколка ще завърши с посещение в София.", "date": "2018.02.25", "title": "Жан-Клод Юнкер започва балканската си обиколка от Македония"}
{"url": "https://www.24chasa.bg/novini/article/6735199", "text": "Северна Корея осъди последните мерки на САЩ срещу режима ѝ като „акт на война“, след като американския президент Доналд Тръмп обяви „най-големите санкции“ на всички времена спрямо Пхенян, предава AFP. Мерките, които Вашингтон смята, че целят заставянето на Северна Корея да прекрати разработките си на ядрено и ракетно оръжие, са насочени срещу 50 свързани с Пхенян товарни компании, кораби и търговски предприятия, съобщава \"Фокус\". „Както сме казвали постоянно, ние смятаме всяко ограничение за акт на война и няма да спрем САЩ, ако те наистина има нервите да ни се противопоставят по груб начин“, съобщава МВнР на Северна Корея в официално свое заявление.", "date": "2018.02.25", "title": "Северна Корея осъди последните санкции на САЩ като акт на война"}
{"url": "https://www.24chasa.bg/novini/article/6735195", "text": "Иран предупреди днес, че атаките срещу предградия на Дамаск, контролирани от \"терористи\", ще продължат, но на други фронтове Иран и Сирия ще спазват приетата снощи от Съвета за сигурност на ООН резолюция, изискваща 30-дневно примирие, за да се позволи достъп на хуманитарна помощ и медицинска евакуация, съобщиха ирански новинарски агенции, цитирани от Ройтерс и БТА. \"Ние ще спазваме резолюцията за спиране на огъня, Сирия също ще я спазва. Примирието не се отнася за части от предградията на Дамаск, държани от терористите, и (операциите по) прочистването там ще продължат\", заявил шефът на военния щаб генерал Мохамед Бакери, цитиран от полуофициалната агенция Тасним. \"Съгласно текста на резолюцията на ООН, части от предградията на Дамаск, които са под контрола на терористите от Фронта Нусра и други терористични групи, не подлежат на примирие\", казал генерал Бакери според държавната агенция ИРНА.", "date": "2018.02.25", "title": "Иран: Атаките срещу терористите в предградията на Дамаск ще продължат"}
{"url": "https://www.24chasa.bg/novini/article/6735224", "text": "Два подготвяни атентата са били осуетени във Франция от началото на годината - един срещу голямо спортно съоръжение, друг срещу обект на въоръжените сили. Това съобщи днес френският министър на вътрешните работи Жерар Колон, цитиран от Франс прес. Единият застрашен обект се е намирал в Южна Франция, другият - в западен регион, уточни Колон, който говори пред радио \"Европа 1\", телевизия \"Си-Нюз\" и стопанския всекидневник \"Лез Еко\". Избралите за мишена спортното съоръжение бяха решили да вземат \"на прицел младите хора\", отбеляза той, цитиран от БТА. Във връзка с тези случаи има задържани, които в момента са \"в затвора\" и са били \"следени\", уточни Колон. \"Всъщност по този начин успяхме да осуетим\" плановете им, посочи той и отказа да даде повече подробности. Колон обаче обърна внимание, че става дума за лица, вписани във френския регистър на личните данни, използван за превенция на радикализацията с терористична насоченост. В тази връзка френският вътрешен министър подчерта, че в момента са затворени три джамии в страната, \"защото там е бил възхваляван тероризмът\". Миналата година във Франция по официални данни са били осуетени общо 20 атентата.", "date": "2018.02.25", "title": "От началото на годината са осуетени два подготвяни атентата във Франция"}
{"url": "https://www.24chasa.bg/novini/article/6733530", "text": "Какво налага да се направи ново райониране на страната и какви ще са ползите за населението. Тези въпроси ще бъдат поставени на дискусия, която \"24 часа\" организира в понеделник в София. Министърът на регионалното развитие и благоустройството Николай Нанков ще обясни как държавата ще постигне целта си да създаде силни и жизнени райони, които са по-добре географски обособени и разположени по основни оси на развитие. В дебатите ще се включат изпълнителната, местната власт, депутати, представители на бизнеса. Участие са потвърдили кметът на София Йорданка Фандъкова, областният управител Николай Пехливанов, кметове и областни управители на повечето областни градове и др.  Новото делене на районите за планиране на България е от изключително важно значение за развитието на регионите след 2020 г. В зависимост от него ще се определи както възможността за достъп до еврофондовете в следващия програмен период, така и по-ефективното функциониране на администрацията. Какво предлага държавата? Какво налага да се направи ново райониране? Какви ще са ползите за населението? Какви ще са улесненията за бизнеса? Това ще стане ясно на срещата, която ще започне в 13 часа на 26 февруари (понеделник) в София Тех Парк. • Кой вариант за райониране е най-подходящ – с четири, пет или шест района • Кои са моторите при новото райониране • Кои общини и населени места са с най-голям потенциал за растеж Прекрояването на картата на България и уедряването на сегашните 6 района за планиране се налага, за да може да се кандидатства за еврофинансиране. Според изискванията на ЕС в един район за планиране задължително трябва да живеят минимум 800 000 души и максимум 3 милиона. В Северозападния регион населението прогресивно намалява и вече не отговаря на този критерий. Първият от новите варианти заличава Северния централен район и неговите области се разделят между Североизточния и Северозападния район. Според втория вариант държавата е разделена на 4 района за планиране. Последният, трети вариант, предвижда пак 6 района като сега, но преформатирани. Акцентът при него е огромният район на Западна България от Видин до Петрич, който включва областите София, Благоевград, Кюстендил, Перник, Видин, Монтана и Враца. Някои кметове обаче се обявиха категорично против това градът им да е част от район с високо БВП например. По този начин показателите на целия район се повишават, а това лишава не дотам  развитите градове от подпомагане. Градоначалници вече дори поставиха условия - съгласни са да принадлежат към нов район, но само ако се подобри свързаността между градовете като се построят нови пътища. Експерти очакват оживени дискусии за това как трябва да се прекрои страната. Нямало да е учудващо и да се появят и четвърти и пети вариант. ", "date": "2018.02.25", "title": "Кои са най-добрите варианти за новото райониране на България"}
{"url": "https://www.24chasa.bg/novini/article/6734934", "text": "Мексиканският президент Енрике Пеня Нието е отложил плановете си да посети Вашингтон след напрегнат телефонен разговор с американския си колега Доналд Тръмп, съобщи в. \"Вашингтон пост\", цитиран от БТА. Пеня Нието планираше да направи първото си посещение в Белия дом, за да се срещне с президента Тръмп този месец или през март. Но в проведения на 20 февруари 50-минутен телефонен разговор Пеня Нието е поискал от Тръмп по време на преговорите в Белия дом да не настоява публично южната съседка на САЩ да плати за построяването на стена по общата им граница. Тръмп обаче не е обещал, че няма да повдига трънливия въпрос и затова двете страни са се споразумели, че е по-добре плановете за визитата да бъдат отложени.", "date": "2018.02.25", "title": "Президентът на Мексико отказва визита в САЩ след остър разговор с Тръмп"}
{"url": "https://www.24chasa.bg/novini/article/6734938", "text": "Френският президент Еманюел Макрон и германският канцлер Ангела Меркел ще разговарят днес с руския държавен глава Владимир Путин за приетата вчера от Съвета за сигурност на ООН резолюция за спиране на огъня в Сирия. Това съобщи в комюнике Елисейският дворец, цитиран от Франс прес и БТА. Според съобщението двамата западноевропейски лидери \"ще разговарят с президента Путин за прилагането на тази резолюция и за политическата пътна карта, необходима за установяването на траен мир в Сирия\". Турското външно министерство приветства резолюцията, призоваваща за спиране на огъня на територията на цяла Сирия, предаде ДПА. Анкара обаче ще продължи да води битка с \"терористичните организации\", които застрашават териториалната цялост на Сирия, добави говорител на министерството. Турската армия обяви на 20 януари началото на операция \"Маслинова клонка\" в района на сирийския град Африн срещу сирийските кюрдски Сили за защита на народа и Партията на демократичния съюз, които Анкара смята за терористични организации.", "date": "2018.02.25", "title": "Макрон и Меркел обсъждат с Путин резолюцията за мир на ООН за Сирия"}
{"url": "https://www.24chasa.bg/novini/article/6734954", "text": "Министърът на външните работи на Великобритания Борис Джонсън призова за „пълномащабно\" спазване на примирието в Сирия, съобщава ТАСС. „Приветствам единодушното приемане от Съвета за сигурност на ООН на резолюция номер 2401 днес. В цяла Сирия има нужда от хуманитарна помощ и медицинска евакуация, но най-вече в Източна Гута. Тези с влияние върху режима (на Башар Асад) трябва да осигурят пълно прилагане на прекратяването на огъня“, пише в социалната мрежа „Туитър“ Борис Джонсън, информира \"Фокус\".", "date": "2018.02.25", "title": "Борис Джонсън призова за пълномащабно спазване на примирието в Сирия"}
{"url": "https://www.24chasa.bg/novini/article/6734962", "text": "Високопоставена севернокорейска делегация, предвождана от генерал, който е известен поддръжник на твърдолинейната политика на Пхенян, пристигна в Южна Корея за церемонията по закриването на Зимните олимпийски игри, предаде Франс прес, цитирана от БТА. Осемчленната делегация, начело с генерал Ким Йон-чхол, прекоси демилитаризираната зона, разделяща полуострова, през граничния пункт Дорасан, съобщи говорител на министерството на националното обединение в Сеул.", "date": "2018.02.25", "title": "В Южна Корея пристигна високопоставена севернокорейска делегация (Снимки)"}
{"url": "https://www.24chasa.bg/novini/article/6734987", "text": "Премиерът Бойко Борисов взе участие в 9-я Зимен университет на Младежи ГЕРБ, който се провежда в град Сандански. Университетът започна вчера, а в началото му бе отдадена минута мълчания на внезапно починалия Стефан Шарлопов. \"Важно е да имаме ефективен орган за борба с корупцията. Не трябва на разни места да се случват безобразия, а после да се приписват на нас, затова този орган трябва да има и широк обхват\", заяви лидерът на ГЕРБ на въпрос, свързан с новия закон за антикорупция и прилежащите към него звена. \"Винаги сме подкрепяли нашите съседи от Гърция, но не пропуснах случая да им припомня и някои важни неща. Преди години Гърция и Италия приеха проекта \"Посейдон\", който заобиколи България, но сега ги питах колко коректни бяха тогава\", категоричен бе Борисов.  \"Сделката за ЧЕЗ е извършена в Чехия. Сега, когато идва в България, ще се проверяваме. Един уважан депутат от БСП заяви да се удържави, което е много по-лошо. Ние сме изцяло за частния бизнес. И не на последно място, ако тръгваме да изкупваме така - защо не купим и \"Нефтохим Бургас\"?, попита Борисов. Събитието беше открито в парк-хотел „Пирин“ – Сандански. Форумът се организира съвместно от Младежи ГЕРБ, Сдружение „Граждани за европейско развитие на България“ и Фондация „Ханс Зайдел“.", "date": "2018.02.25", "title": "Борисов: На разни места се случват безобразия, а после да се приписват на нас (Видео)"}
{"url": "https://www.24chasa.bg/novini/article/6734998", "text": "Президентът на САЩ Доналд Тръмп изрази мнение, че зоните, в които оръжието е забранено, чисто и просто помагат на хората, които устройват масови стрелби, пише The Hill. По време на телевизионно интервю Тръмп заяви, че „зоните, където оръжието е забранено, са като коридор за тренировъчна стрелба“ за масовите стрелци, като този, извършил миналата седмица нападение в училище в щата Флорида, при което загинаха 17 души. „Влизайки в училището, за тях то се превръща в коридор за тренировъчна стрелба. Те знаят, че в тях те ще могат да правят каквото си искат. Зоните, където оръжието е забранено са опасни. Лошите хора обичат подобни зони“, убеден е президентът на САЩ, цитиран от \"Фокус\". Той допълни, че Николас Круз, извършил стрелбата във Флорида никога не би я извършил, ако е знаел, че въоръжен учител може да му отговори с изстрели. „Никога не би влязъл в сградата, ако знаеше, че към него ще полетят ответни куршуми“, допълни Тръмп. „Той е влязъл в сградата, преструвайки се, че е ученик. Ако е знаел, че хората ще се отбраняват, той никога нямаше да направи така“, убеден е той.", "date": "2018.02.25", "title": "Тръмп: Лошите хора обожават зоните, където оръжието е забранено"}
{"url": "https://www.24chasa.bg/novini/article/6735002", "text": "Две обвинения са повдигнати на 50-годишния Георги Табаков, който се барикадира в къщата си във Велинград, като преди това нападна сестра си и заплаши с пушка охранител. Обвиненията са за закана за убийство и за притежание на незаконно оръжие. Табаков остава в ареста за 72 часа. Свидетел на нападението над сестра му Невена е станала и дъщерята на Георги, която е ученичка в пети клас. Пострадалата от побоя Невена заяви пред  , че Георги е заплашвал и майка ѝ. Дъщерята на Георги е ставала свидетел и на тези заплахи. До момента от страх жалби не са били подавани, но след вчерашния случай вече има такава. Невена заяви още, че знае за законното оръжие на брат си, което му е иззето през декември, но незаконните оръжия никога не ги е виждала.", "date": "2018.02.25", "title": "Повдигнаха 2 обвинения на мъжа, който нападна сестра си и се барикадира в къща във Велинград"}
{"url": "https://www.24chasa.bg/novini/article/6735293", "text": "Християнските лидери взеха решение да затворят църквата „Възкресение Христово“ в Йерусалим, построена на мястото, където според преданието е разпнат, погребан, а сетне и възкръснал Исус Христос в знак на протест срещу израелската данъчна политика и предложения закон за собствеността, предава AFP, цитирана от \"Фокус\". „Все още не е известно колко дълго църквата ще бъде затворена“, съобщават представителите на християнската общност в Йерусалим по време на пресконференция. Църквата се смята за най-свещеното място за християните по света и е важен обект за поклонничество.", "date": "2018.02.25", "title": "Християнските лидери затвориха църква в Йерусалим заради данъчни спорове"}
{"url": "https://www.24chasa.bg/novini/article/6735298", "text": "\"Светът главоломно се променя и ден с ден не си приличат. Чухте какво каза един президент - да въоръжим учителите с автомати и да стрелят по-бързо от нападателите! Представяте ли си как учители влизат в час със заредени оръжия! Тук такова нещо не можем и да си го помислим, но процесите в САЩ са такива\", каза премиерът Бойко Борисов по време на 9-ия Зимен университет на Младежи ГЕРБ в Сандански. Спря се на отношенията с Турция и Русия. Започна от конфликта между Турция и Гърция, както и Кипър за \"тежкия конфликт в територии, където има залежи на газ и петрол. \"Кипър и Гърция искаха остра декларация срещу Турция, като условие за срещата във Варна с президента на Турция. Аз обаче им припомних как Гърция и Италия приеха Турски поток да заобиколи България. Питах ги колко коректни са били тогава\", разказа за международните си срещи премиерът. Видимо бе ядосан и притеснен, че НАТО-вски военни кораби и самолети се заплашват и са един срещу друг. \"Как да помогнем на 3 НАТО-вски държави? Светът ще става много сложен. Явно е, че турците са решили да играят твърдо\", коментира обстановката премиерът. Спря се и на мигрантите, които сега благодарение на Турция не навлизат в Европа през България. Говорил в полския и чешкия премиери да станат по-диалогични по въпроса с мигрантите. Горещите точки за бягащите от войните трябва да са в Йордания, Турция, а икономическите мигранти да ходят в страни, където ги искат, призова Борисов. Потресен е от кадрите на разрушени цели градове в Сирия, Афганистан, Ирак и смята, че десетилетия наред няма да се възстанови разрушеното, ако няма помощ. В същото време непрекъснато се говорело за увеличаване на парите за отбрана на армиите. \"Все питат- кога ще дадете 2% от БВП за отбрана. Тогава ще се намалят парите за селскостопанските производители, за кохезия. Успявам д балансирам между много интереси. Всички играчи искат да си увеличат сферите за влияние\", каза той. Категоричен е, че трябва да имаме спокойни отношения с Турция и Русия, защото Балканите са били обект на войни, робство. \"Били сме клани, избивани и завладявани през годините. Това е историята, но без нормални отношения с Русия, Турция и САЩ, които имат интерес на Балканите не може. Сега вече и Китай заявиха интерес с Пътя на коприната. Японският премиер и той иска да участва в Западните Балкани. Саудитска Арабия - също. Всички искат да дойдат и да участват в процесите\", каза Борисов. Огромен оптимист е за развитието на Западните Балкани и смята, че след 10-15 г. ще са най-хубавото място за живеене. Дори Тереза Мей, която напуска ЕС, също искала да запази влияние на Балканите и на срещата през май в София ще бъде поканена. Борисов показа на младежите карта с трансграничните коридори, които минават през Балканите. Каза, че се търси хибридно финансиране на инфраструктурните проекти. Водил е разговори със Световната банка, а сега отива в Лондон за среща с ЕБВР, като по ориентировъчни сметки около 30 млрд. евро ще са необходими за изграждане на големите проекти. Там, където има бизнес, стокообмен, газопроводи, няма войни и е спокойно, констатира Борисов и призова за мирни Балкани, без да се дават съвети и оценки. \"На Балканите трябва да се внимава. Всички се чувстваме велики и лесно се възпламеняваме. Регионът ще процъфти, ако има баланс на интересите. Геостратегическите играчи си държат на протежетата на Балканите. Русия има влияние по линия на християнството, Турция - по линия на исляма\", обобщи Борисов.", "date": "2018.02.25", "title": "Бойко Борисов: Всички искат да присъстват на Балканите"}
{"url": "https://www.24chasa.bg/novini/article/6735305", "text": "Сигнал за тежък пътен инцидент е подаден малко след 14.00 часа. По първоначални данни в района на Драгичево, при бензиностанцията, са се ударили два леки автомобила. 19-годишно момиче е загинало, а друга жена е транспортирана в болнично заведение. Това съобщиха от пресцентъра на МВР. На място се извърша оглед. Движението се регулира от пътни полицаи. От Пътна полиция препоръчват на водачите, пътуващи към София, да използват автомагистрала “Люлин“.", "date": "2018.02.25", "title": "Тежка катастрофа край Драгичево, 19-годишно момиче е загинало, а друго е в болница"}
{"url": "https://www.24chasa.bg/novini/article/6735323", "text": "Битпазарът в столичния квартал \"Малашевци\" да бъде закрит. Това поискаха граждани, които живеят край тържището за стари и употребявани стоки по време на среща с председателя на групата на БСП в Столичния общински съвет Калоян Паргов и народните представители Христо Проданов и Димитър Данчев. Тримата бяха поканени на разговор от хората в \"Малашевци\" в читалище \"Пенчо Славейков-1919\". Основната тема беше проблемът с преминаването на камиони над 10 тона по улиците в квартала. Заради тежкотоварните машини гражданите живеят в прах, шум, разбити улици и къщи с напукани от постоянното разтърсване стени. По покана на Калоян Паргов, представители на живеещите в района присъстваха в сряда, 21 февруари, на редовното заседание на Комисията по транспорт и туризъм в Столична община и получиха обещание до месец да им бъде представен вариант за решение на проблема. На срещата в читалището в \"Малашевци\" хората говориха и за останалите проблеми, които имат в квартала. \"Търпението на гражданите в този район очевидно напълно се е изчерпало. Не е нормално да живеят в подобни условия, коментира Калоян Паргов. - Те настояха пред нас да бъде закрит битпазарът и бяха повече от категорични в позицията си. Аз също смятам, че вече няма необходимост от този битак. Може би трябва да бъде запазен само пазарът за резервни части за стари машини. Той обаче може да бъде преместен и организиран по друг начин. Обещах помощ на хората и още тази седмица ще предприемем действия с колегите от групата на БСП в СОС. С премахването на битака, ще разрешим и проблема със замърсяването на реката\". \"Малашевци\" е един от кварталите на София, който има спешна нужда от благоустрояване. Според Калоян Паргов обаче, това едва ли ще се случи през 2018 година, тъй като в бюджета не са заделени средства за тази цел. \"Бюджетът на Столична община, който приеха неотдавна, за пореден път е насочен към основните артерии на София, коментира той. - През последните 5-6 години, общинските съветници от БСП постоянно предлагаме в бюджета приоритет да бъде и ремонтът на вътрешнокварталните улици, но така и не се случва това. Естествено, ще продължим да настояваме, докато не постигнем успех. Защото центъра го правят все по-красив, редят и пререждат павета, а за крайните квартали парите все не достигат. Това е големият проблем. Всички плащаме данъци и такси, но не виждаме подобрение около домовете ни\". Калоян Паргов се ангажира пред гражданите от \"Малашевци\" да провери и какви са възможностите за асфалтиране по спешност на улица \"Жак Дюкло\". \"Ще разговарям със заместник-кмета по транспорт и ще предложа да бъдат предвидени средства за ремонта й, обясни той. - Ще проследя и ангажимента на директора на Дирекция \"Управление и анализ на трафика\" за промяната на маршрутите на тежкотоварните моторни превозни средства. Комисията трябва да направи среща и с представители на КАТ, за да обмислят организацията на движението. Обещах да информирам гражданите от \"Малашевци\" за всяко действие на Столична община за разрешаване на проблемите им. Мисля, че това е правилният начин за постигане на успех. За съжаление, работата на опозицията в СОС в момента се изразява точно в това – заедно с гражданите да упражнява натиск върху администрацията, за да си върши тя работата\".", "date": "2018.02.25", "title": "Калоян Паргов: Гражданите от \"Малашевци\" поискаха да закрием битака"}
{"url": "https://www.24chasa.bg/novini/article/6735380", "text": "Ръководството на Българската банка за развитие потвърждава официално, че банката не е одобрявала кредитиране и не е издавала банкова гаранция в сделката по продажбата на активите на електроразпределителното дружество ЧЕЗ и покупката им от страна на българската компания „Инерком“. Това съобщи банката на сайта си днес. Това бе заявено и в официално писмо до електронното издание Mediapool по-рано миналата седмица във връзка с публикации по темата. С настоящото припомняме, че разпространяването на непотвърдена информация, свързана с кредитните институции, е в противоречие с българското и европейското законодателство, и може да бъде наказуемо, завършва съобщението.", "date": "2018.02.25", "title": "Българската банка за развитие няма участие в сделката за ЧЕЗ"}
{"url": "https://www.24chasa.bg/novini/article/6735289", "text": "Китайската корпорация за аерокосмическа наука и техника планира тази година да пристъпи към създаване на мрежа от нискоорбитални телекомуникационни спътници \"Хунян\", която ще включва около 300 космически апарата, предаде ТАСС,  Това пише в документ на китайската космическа корпорация, качен в интернет. Планирано е проектът да бъде осъществен на три етапа. Осъществяването му ще е постепенно и в края на краищата ще бъде създадена мрежа от спътници за осигуряване на мобилна връзка и интернет във всяка точка на нашата планета, пише в документа. 2018 г. ще е с ключово значение за редица китайски космически програми. От януари до декември Китайската корпорация за аерокосмическа наука и техника планира да изстреля 35 ракети, като по-специално в орбита ще бъдат изведени 18 навигационни космически апарата \"Бейдоу\" за създаване на навигационна система, която ще покрие територията на страната.", "date": "2018.02.25", "title": "Китай ще създаде мрежа от нискоорбитални телекомуникационни спътници"}
{"url": "https://www.24chasa.bg/novini/article/6735328", "text": "\"Смятам, че до края на годината ще влезем в чакалнята на Еврозоната\", каза премиерът Бойко Борисов пред младежи от ГЕРБ в сандански. За Шенген пък смята, че по въздух и вода - няма проблем да ни приемат. За сухопътните граници пък отношението на някои държави било егоистично. Неудобно им било да ни откажат, защото сме изпълнили всички критерии. В същото време някои държави се плашели да не се \"счупят\" отношенията с Турция и да не се проведе срещата във Варна. Тогава имало опасност от Турция да навлязат стотици хиляди мигранти. \"Ако влязат в България, тук ли ще останат или ще ги релокираме в Европа? Влязат ли в България и Гърция няма да се спрат и цунамито ще залее Европа\", каза Борисов.", "date": "2018.02.25", "title": "Борисов: До края на годината  ще влезем в чакалнята на Еврозоната"}
{"url": "https://www.24chasa.bg/novini/article/6735345", "text": "Ръководителят на севернокорейската делегация, пристигнала в Южна Корея за церемонията по закриването на Зимните олимпийски игри в Пьончан, желае да проведе разговори със Съединените щати, според президента на Южна Корея Мун Дже-ин, предадоха Асошиейтед прес и ДПА. Мун се срещна с генерал Ким Йон-чхол и неговата делегация преди церемонията. Според негов говорител генерал Ким казал, че Пхенян \"има достатъчно желание за диалог между Северна Корея и САЩ\". От Синята къща, резиденцията на южнокорейския президент, не дадоха повече подробности. Иванка Тръмп, дъщерята на американския президент Доналд Тръмп, също присъства на церемонията по закриването на олимпиадата и е в една и съща ложа с Ким Йон-чхол, който е заместник-председател на управляващата в Северна Корея Корейска трудова партия, съобщава БТА. В началото на церемонията Мун Дже-ин се ръкува с всички високопоставени гости. Засега няма признаци за някаква комуникация между представителите на САЩ и Северна Корея, отбелязва АП.", "date": "2018.02.25", "title": "Сеул: Северна Корея желае да започне диалог със САЩ"}
