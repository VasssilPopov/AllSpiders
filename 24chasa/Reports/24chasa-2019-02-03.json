{"url": "https://www.24chasa.bg/novini/article/7279200", "text": "Среща с правителството поискаха фермерите от Общогръцката комисия за блокадите след националната си конференция, която се проведе днес в Никея край столицата Атина, съобщава \"Катимерини\", като се позовава на агенция АНА-МПА, цитирана от БТА. Участниците отправиха призив към колегите си за засилване на протестните действия. Председателят на Общата федерация на земеделските дружества в префектура Лариса и член на Общогръцката комисия за блокадите Ризос Марудас каза, че фермерите ще активизират протестите си чрез засилване на блокадите на пътища. Намеренията на фермерите са да пристъпят към блокади и на магистрали. Земеделците отправят серия от искания към правителството, основно насочени към намаляване на производствените цени и минимална гарантирана цена за определени земеделски продукти. От миналия месец те пристъпиха към редовни блокади на пътища в страната.", "date": "2019.02.03", "title": "Гръцките фермери подготвят нови блокади"}
{"url": "https://www.24chasa.bg/novini/article/7279126", "text": "Необичайно тежки наводнения заляха североизточната част на Австралия, където мусонните дъждове се оказаха много по-обилни от обикновено, предаде Франс прес, цитирана от БТА. Пороите обаче са облекчение за някои земеделци в щата Куинсланд, които страдаха от тежка суша, както и тези от част на източния щат Нов Южен Уелс или южния щат Виктория. Метеоролозите предупредиха за нови дъждове и опасност от торнада в близките дни. Хиляди жители на Таунсвил са лишени от електричество и изолирани от останалия свят заради наводнени пътища. Войници са изпратени да доставят на местните жители десетки хиляди чували с пясък, а регионалната премиерка на Куинсланд Анастасия Палашчук препоръча на хората да са предпазливи. \"Това не е събитие, което се случва веднъж на 20 години, това е събитие, което се случва веднъж на 100 години\", заяви тя пред журналисти. Метеоролози обясниха, че някои райони на този щат ще поемат еквивалента на над една година дъждове преди положението да се подобри. Годишните валежи в района са средно по 2000 мм, но в някои градове това равнище може да бъде достигнато само за няколко дни.", "date": "2019.02.03", "title": "Необичайно проливни мусонни дъждове заляха Североизточна Австралия (Снимки)"}
{"url": "https://www.24chasa.bg/novini/article/7279178", "text": "Жена загина, а други трима души – включително съпругът и синът на жертвата, изчезнаха при преобръщането на малка туристическа лодка в Шкодренското езеро, на границата между Черна гора и Албания. Лодката е превозвала туристи към църква, разположена на единия бряг на езерото. В нея са се намирали най-малко 8 души. Четирима от пасажерите са успели да доплуват невредими до брега. Не е известна националността на туристите,  Към мястото на инцидента са изпратени спасителни екипи, а водолази претърсват езерото, в опит да намерят телата на изчезналите. Все още не е ясна причината за трагедията, но в района времето е било лошо.", "date": "2019.02.03", "title": "Лодка се преобърна в Шкодренското езеро, има жертва и туристи в неизвестност"}
{"url": "https://www.24chasa.bg/novini/article/7279180", "text": "Папа Франциск пристигна тази вечер в Обединените арабски емирства. Той е първият глава на Католическата църква, който стъпва на Арабския полуостров - родното място на исляма, предадоха Франс прес и Асошиейтед прес, цитирани от БТА. Самолетът на Светия отец кацна в Абу Даби малко преди 22 ч. местно време. Папата аржентинец написа в Туитър, че отива в ОАЕ \"като брат, за да напишем заедно страница от диалога и да изминем заедно пътищата на мира. Молете се за мен!\" Програмата на Светия отец утре ще започне с визита в катедралата \"Свети Йосиф\" в Абу Даби, а след това той ще участва в междурелигиозен диалог с мюсюлмански духовници. Папата идва с послание за мир. \"Следя с голяма тревога кризата в Йемен. Населението е изтощено от дългия конфликт, много деца страдат от глад. Виковете на тези деца и родителите им се издигат към Бог\", каза папата преди да замине за емирствата. Той призова настоятелно страните в конфликта да изпълняват споразумението за прекратяване на огъня в пристанището Ходейда, откъдето се разпределя международната хуманитарна помощ, посочва АФП.", "date": "2019.02.03", "title": "Исторически момент - папа Франциск пристига на Арабския полуостров (Снимки)"}
{"url": "https://www.24chasa.bg/novini/article/7279191", "text": "Гигантски билборд с усмихнат Доналд Тръмп, който стиска ръката на израелския премиер Бенямин Нетаняху се появи днес на един от главните входове към Тел Авив, предаде Ройтерс. Това е част от предизборната кампания на партията на Нетаняху \"Ликуд\", чиято цел е преизбиране на израелския лидер за министър-председател. Тръмп е популярен в Израел заради твърдата си политика към палестинците и Иран и решението му миналия май да премести американското посолство в Израел от Тел Авив в Ерусалим, информира БТА. \"Нетаняху е в друга лига\", гласи на иврит надписът на билборда, за да се подчертае превъзходството на сегашния израелски премиер пред опонентите му на насрочените за 9 април парламентарни избори. \"Ликуд\" не отговори веднага на въпроса на Ройтерс дали Белият дом е дал съгласие снимката да бъде използвана за предизборни цели. Нетаняху е фаворит за спечелване на изборите, но според социологическите проучвания единият от основните му съперници - Бени Ганц печели все повече обществена подкрепа. Срещу Нетаняху има три висящи дела по обвинения в корупция, по които премиерът твърди, че е невинен и че става дума за лов на вещици. Премиерът обяви началото на седмично предаване в страницата на \"Ликуд\" във Фейсбук за борба срещу фалшивите новини, предаде Асошиейтед прес. В разпространено вчера в социалните мрежи интервю Нетаняху изтъкна, че предаването ще отразява реалността такава, каквато е. ", "date": "2019.02.03", "title": "Израелска партия използва снимка на Нетаняху с Тръмп в предизборната кампания"}
{"url": "https://www.24chasa.bg/novini/article/7278950", "text": "Три апартамента, вила, гараж и магазин в София плюс декари гори - това са имотите на Елена Йончева. Бившият депутат от ГЕРБ Антон Тодоров показа документите за тях в предаването си по тв “Европа”. Йончева ги е декларирала пред Сметната палата, както е по закон. Тодоров обаче попита декларирала ли е и парите, с които ги е придобила. “През 2015 г., след като общата ѝ фирма с офшорката е получила пари, тя си е купила 7 дка гори в Панчарево и Горубляне за близо половин милион лева”, разкри той в предаването си, посветено на Йончева и Корнелия Нинова. И пресметна, че имотите на журналистката са на стойност 1,2 млн. лв. Тези факти са публични от декларацията на депутатката от БСП. За всички гори тя е платила 451 хил. лв. Отбелязано е също взимане от производство по несъстоятелност от 190 хил. лв., както и кредит от 10 хил. лв. Антон Тодоров показа и учредителни актове от фирмите ѝ, както и финансови отчети, от които ставало ясно, че 2/3 от сумите си раздавала като заплати. Този факт също вече стана публично достояние - прокуратурата го обяви, когато на Йончева бяха повдигнати обвинения за пране на пари от КТБ. Тодоров уточни, че прави разкритията заради бабите, прабабите и стринките от селата, които гласували за БСП.  “Дали прокуратурата ще събере доказателства за това плащала ли е данъци Йончева за всички финансови приходи и имоти”, попита сега Тодоров. Обясни, че била набедена за разследващ журналист - “търчи напред-назад, около нея падат бомби и прави интервюта с разни главатари”. Ексдепутатът заяви още в авторското си предаване, че изпитва “срам за част от гилдията на журналистите в България”, тъй като при участията на Йончева по телевизии “отсрещната страна блее и се вижда, че става дума очевидно за платена пиар кампания на БСП”. И кокошките на село се търкаляли от смях, когато стане дума, че тя е борец против корупцията, заключи той. “Не искам да коментирам Антон Тодоров, нито го слушам, нито го чета. Подала съм декларация и от нея се вижда за какво става въпрос”, заяви Елена Йончева пред “24 часа”. Тя е описала три апартамента - един, който е купила за 10 хиляди лева през 1986 г., и други два, заедно с гараж и магазин, придобити през 2006 г., срещу които няма сума. “Става въпрос за апартаменти в блок, който е построен на мястото на къщата на дядо ми в “Красно село”. Това е къщата, в която е роден баща ми, в която се родих и аз. Дадохме я на фирма, която я събори и на нейно място построи блок, в който бяхме обезвъзмездени и аз, и майка ми, и брат ми”, обясни депутатката. И разказа, че в момента живее под наем в “Драгалевци”, тъй като нейният апартамент не е приспособен за отглеждане на дете и куче. Йончева разказа още, че в живота си е взимала кредит само 2 пъти. Преди 10-ина години си купила къща в “Бояна” срещу ипотечен кредит в ДСК. Взела и потребителски от същата банка, за да я ремонтира и обзаведе. “След това обаче не можех да си изплащам кредита, затова продадох къщата и върнах всичките си задължения към ДСК”, обясни тя. А с остатъка от парите от продажбата на къщата си купила обявените гори в Панчарево и Горубляне.  “Ако са дали на Тодоров заповед да стреля по мен, какво да направя аз? Но как може един човек да клевети по този начин. Осъдих и Бойко Борисов, и ГЕРБ. Сега трябва да съдя за клевета всички един по един ли?”, попита Елена Йончева, потърсена от “24 часа” за коментар на твърденията на Антон Тодоров. Има си декларация и ако органите намерят нещо нередно, да предприемат мерки, допълни тя. По повод новите твърдения на Тодоров за офшорки и фирми, свързани с КТБ, Йончева бе категорична: “За всичко има документи”. “Пак ще кажа - става въпрос за производство на филми и за закупуване на техника. Имам договор и той не е фиктивен. Това е съвместно дружество, което е регистрирано в България, данъците са плащани тук, сметката е открита в българска банка. Има БНБ, ДАНС, финансов контрол, които гледат в тези сметки да няма нечисти пари. На всеки 3 месеца сме пращали отчети до БНБ, плащан е ДДС, данъци. Техниката е закупена, филмите са произведени. Не зная какво друго да кажа. Колкото повече говоря, все едно се оправдавам, а няма за какво”, коментира Йончева. И разказа, че става въпрос за 7 документални филма, които не само са произведени, но и са излъчени. Филмите са за Сирия - две седмици бяхме в обсадения град, в Алепо, стреляха по нас в ефир, много трудно намерих оператор да дойде с мен там, разказа журналистката. Правила е филми и в Украйна, пак в тежки условия. След това в Турция по време на протестите, където я улучили с гумен куршум в крака. “Човек, който прави такива теми, ще тръгне да прави далавери ли”, попита Йончева. “Ако човек иска да пере пари, вероятно има много други начини. А и за какво пране на пари става дума, след като имам договор, преводът е по банков път, банката се наблюдава от всички и е произведен продукт за договора ми”, допълни тя. И обясни,че ако Тв 7 не била спряла, вероятно щяла да продължи да работи. Спрете се, бе, той е честен човек, пише Александра Сърчаджиева “Всички документи са предадени на прокуратурата, дал съм обяснения и вярвам на институциите и компетентните органи. За съжаление, партийната пропаганда употреби за собствени цели културата.” Това написа във фейсбук по повод скандала “Ало, Банов съм”. За съжаление, да бъде знаме на това прие да бъде някога уважаваната и харесвана журналистка г-жа Йончева. За съжаление, истината остава все по-сама и за това вина носим всички. Фалшивите новини, “алтернативните факти” вече ни давят. Не съм професионален политик и може и да сгреша, но няма да коментирам всяко включване на БСП. Лъжите са много. За тях не е важна истината, а тази сглобена фалшива новина да се повтаря. Не е важно, че е лъжлива. Не е важно, че е сапунено-оперетна. Не е важно и че това е партията с исторически най-големи прегрешения към свободата на медиите и към свободата изобщо”, пише в позицията на Банов. “Аз познавам Боил Банов! И аз подкрепям Боил Банов! Защото е добър и честен човек! Спрете се, бе!” Това написа във фейсбук актрисата и вдовица на Иван Ласкин Александра Сърчаджиева. Това е първа публикация на Сърчаджиева в социалните мрежи след смъртта на съпруга в началото на януари.", "date": "2019.02.03", "title": "Тодоров атакува Йончева с обявени от нея имоти за 1,2 млн. лв. И пита дали е\nдекларирала парите за тях"}
{"url": "https://www.24chasa.bg/novini/article/7279044", "text": "Не мисля, че съм на десния бряг на реката. Мисля, че съм в центъра. Аз съм християндемократ, представител съм на най-голямото политическо семейство в Европейския съюз. В България нашият партньор е Бойко Борисов с ГЕРБ. Ние се стараем да донесем следващата стъпка за Европа. Мисля, че сме постигнали добра Европа за момента, например икономическото развитие на България е изключително. Това, че толкова много хора имат работни места и увеличението на работната заплата е много добър знак. Все още не е перфектно, но е добро. Така че сме постигнали много и сега трябва да обсъдим следващите стъпки. Това е в ръцете на европейците, защото имаме избори тази година и ги очакваме с нетърпение. Това заяви Манфред Вебер, кандидатът на десницата за председател на Европейската комисия  \"Европа никога не е била обещание, че ще живеем без проблеми. Винаги има проблеми със социалната справедливост в нашите общества, с екологичните въпроси и климатичните промени. Но Европа винаги е била обещание да решим заедно проблемите по възможно най-добрия начин. Да сближим Европа, да чуем българския начин на мислене и да го комбинираме с немския или испанския. Да намерим разбирателство. В същото време 35 интелектуалци изпратиха отворено писмо до обществото, твърдейки, че Европа е изправена пред изключителни предизвикателства в момента. Европа е изоставена от ключови партньори като САЩ и Великобритания\", добави той. \"Русия вече не зачита международно право и стандарти. Видяхме това в Грузия, виждаме го всеки ден в Украйна и също така в Сирия. Асад оцеля с руски бомби. И много мигранти, които минаха през Турция, през Гърция, до Германия и Австрия, започнаха своето пътуване, защото Русия бомбардираше Сирия. Затова трябва да сме наясно, че Путин е готов да използва военни действия, може дори да го наречем война, за да постигне политическите си цели. Затова Европа трябва да се събуди, Европа трябва да бъде обединена и ясна за този въпрос. Дори видяхме опасността от руска намеса вътрешно – видяхме я при референдума за брекзит, с фалшивите новини и дезинформацията. Те създадоха атмосфера, която доведе в крайна сметка до брекзит. Русия има интерес от слаба Европа, а слаба Европа е разединена Европа, в която Франция, Германия, България, Румъния, Испания се карат помежду си. Това е в интерес на Путин. Моето основно послание, като ръководител на най-силната политическа партия в Европа – Нека да стоим заедно. Тогава може да предложим на Русия да се върне на масата за преговори. Но аз искам да започна тези разговори от силна позиция, не от слаба такава\", каза още Вебер. \"Мисля, че всеки европеец – българин, немец, швед, всеки европеец очаква от държавата си да зачита върховенството на закона, независимостта, некорумпираната структура. Искам да обърна внимание на един конкретен случай в България, от който знам, че хората са много разочаровани – въпроса с Шенген. Особено, когато става дума за законовите изисквания за Шенген, България се справя страхотно за опазването на външните граници и Бойко Борисов ми показа миналото лято граничния пункт между Турция и България, и трябва да Ви кажа, че граничният контрол в България има по-високо ниво на модернизация от този в Гърция, например. Така че, когато става дума за критериите, България трябва да стане член на Шенгенското пространство и правя каквото мога да подкрепя това\", допълни той.", "date": "2019.02.03", "title": "Манфред Вебер: В България нашият партньор е Бойко Борисов"}
{"url": "https://www.24chasa.bg/novini/article/7279041", "text": "Първото електронно гласуване у нас започва утре. То е за подреждането на кандидатската листа на \"Да, България\" на Христо Иванов. Повече от 5000 души ще участват във вота на \"Да, България!\", в който ще се разпределят позициите за 17-те места в списъка, с който партията излиза на евровота. В броя на гласуващите влизат членове, симпатизанти или просто граждани, които са се регистрирали на сайта на политическата формация и са получили код за участие. Изборите за подреждането на листата, в която са бившият зам. външен министър Стефан Тафров и специалистът по НАТО Велизар Шаламанов, ще продължи до 10 февруари.", "date": "2019.02.03", "title": "Първите електронни избори у нас - от утре до 10 февруари"}
{"url": "https://www.24chasa.bg/novini/article/7279040", "text": "Възможно е британският премиер Тереза Мей да обяви предсрочни избори през юни след удължаване на срока на действие на Член 50 от Лисабонския договор на ЕС, който определя датата на излизането на Великобритания от съюза, съобщи телевизия Скай нюз, позовавайки се на правителствени източници, предаде ТАСС, цитирана от БТА. Според телевизията, преди да задейства предсрочните избори Мей ще се опита през април да получи подкрепата на парламента за новото й споразумение за Брекзит, което тя ще се опита да постигне в близките месеци. Източници на вестниците \"Мейл он сънди\" и \"Сънди таймс\" казват, че целта на този план е да защити Мей от принудителна оставка под натиск от хора, които искат нов премиер преди началото на преговорите с ЕС по ново търговско споразумение. Това означава, че е възможно във Великобритания да се състоят предсрочни парламентарни избори на 6 юни, в които Мей и нейната Консервативна партия могат да разчитат на победа. Според най-новите проучвания на избирателните нагласи консерваторите водят пред опозиционните лейбъристи със 7 процентни пункта, отбелязва ТАСС.", "date": "2019.02.03", "title": "\"Скай нюз\" Възможно е Тереза Мей да обяви предсрочни избори през юни"}
{"url": "https://www.24chasa.bg/novini/article/7279071", "text": "Турската брегова охрана е спасила днес 52 мигранти, включително 25 деца, в провинция Айдън, Западна Турция, съобщава Анадолската агенция, цитирана от БТА. Спасителната операция е започнала, след като властите са научили, че гумена лодка с мигрантите на борда бедства в Егейско море след повреда на двигателя. Сред мигрантите е имало 45 афганистанци, 6 иракчани и един от Габон. Те са били откарани в провинциалната миграционна служба.", "date": "2019.02.03", "title": "Спасиха 52 мигранти в Западна Турция"}
{"url": "https://www.24chasa.bg/novini/article/7279117", "text": "Инициативен граждански комитет издига кандидатурата на Евгения Златева Банева за участие в изборите за Европейски парламент. Това съобщи арестуваният бизнесмен Николай Банев в личния си профил във фейсбук. \"Каним всички приятели, съмишленици, близки и роднини да подкрепят нейната кандидатура за евродепутат, кандидатура на образована и интелигентна жена-юрист, владееща перфектно английски и френски език, майка на три деца, бизнес дама, притежаваща всички качества на европейски ангажирана личност\", добави той.", "date": "2019.02.03", "title": "Николай Банев: Подкрепете Евгения за евродепутат"}
{"url": "https://www.24chasa.bg/novini/article/7279136", "text": "Японският автомобилостроител Нисан анулира плановете си за производство на нов джип във Великобритания и ще го прехвърли в Япония, нанасяйки нов удар на икономическите планове на британското правителство за периода след Брекзита, предаде ДПА, цитирана от БТА. Нисан обяви, че е анулирал плановете си да произвежда джипа Екс-трейл в завода си в североизточния английски град Съндърланд, където работят около 7000 души. \"Компанията реши да оптимизира инвестициите си в Европа като консолидира производството си на Екс-трейл в Кюшу, където е производственият център за този модел. Други бъдещи модели, които са планирани за производство в завода в Съндърланд, няма да бъдат засегнати\", се казва в изявление на компанията. \"След като Екс-трейл вече се произвежда в Япония, можем да съкратим инвестиционните си разходи\", каза председателят на управителния съвет на Нисан Европа Джанлука де Фики. \"Осъзнаваме, че това ще е разочароващо за нашия британски екип и партньори. Макар и решението да е взето по търговски причини, продължаващата неяснота около бъдещите отношения на Великобритания с ЕС не помага на компании като нашата да изготвят планове за бъдещето\", отбеляза той.", "date": "2019.02.03", "title": "Заради Брекзит: Нисан няма да произвежда джип на Острова"}
{"url": "https://www.24chasa.bg/novini/article/7279001", "text": "Наводнения край северния италиански град Болоня наложиха евакуация с хеликоптер. Река Рено внезапно излязла от коритото си докато шестима карабинери помагали на местни жители да напуснат домовете си в района на Кастел Маджоре. Противопожарната охрана изпрати хеликоптер, за да спаси девет души, изпаднали в хипотермия. Спасителите използваха и амфибийни коли, ", "date": "2019.02.03", "title": "Наводнения край Болоня, спасиха девет души с хеликоптер"}
{"url": "https://www.24chasa.bg/novini/article/7278908", "text": "На 50 години стана в неделя Държавното предприятие “Ръководство въздушно движение”. Рождената му дата е 3 февруари 1969 г., когато с постановление на Министерския съвет е формирана дирекция РВД като самостоятелна структура в рамките на Държавното стопанско обединение “Българска гражданска авиация”. Основната задача на новата дирекция е била осигуряване и обслужване на въздушното пространство на страната. по нива на обслужените самолети. Пред държавата ни са само Англия, Германия, Франция, Италия, Турция и Швейцария. От няколко години, след анексирането на Крим и с кризите около нас, в небето ни е навалица от самолети, но странното е, че няма задръствания. Към края на миналата година във въздушното ни пространство са прелетели над 800 хил. самолета, което е увеличение на трифика с 12%. На денонощие през въздушното ни пространство прелитат към 3000 машини. Нулеви закъснения в българското небе отчете за 2018 г. пред “24 часа” генералният директор на РВД Георги Пеев в края на 2018-а. В същото време има пик на опашките в европейското въздушно пространство. Четири пъти над планираните закъснения са регистрирани в небето на ЕС. “България е една от малкото държави в Европа и единствена в региона, която не е допуснала задръствания в небето”, каза той. Отварянето на мегалетището в Истанбул и бъдещото му функциониране с 6 писти се очаква да увеличи трафика през България с около 30%. Това ще натовари българските ръководители на полети с нови задачи, тъй като те ще подреждат реда за кацане още от България. Защо няма задръствания и закъснения в българското небе? “Ръководство въздушно движение” е подготвено за новите предизвикателства. От години провежда кампании за набиране и за обучение на ръководители на полети. И отчита все по-увеличаващ се интерес към тази професия. Отварят се нови сектори във въздушното пространство, прави се такъв дизайн, че да бъде увеличен капацитетът му. Въвеждат се нови технически решения и функционалности в системата за управление. За воденето на трафика към Истанбул в оперативната зала на РВД са инсталирани 3 станции на турската система, която подрежда кацащите самолети. Българските ръководители на полети са обучени да работят на тях. Заедно с турските им колеги са правени паралелни симулации на въздушното пространство и на процедурите как ще се предават самолетите, на какви полетни нива, с каква скорост. Програмата за модернизация на оперативните системи и техническо оборудване в РВД ще продължи и през следващите години в съответствие с утвърдена “Стратегия за развитие на средствата и системите за комуникация, навигация и обзор и автоматизираната система за управление на въздушното движение за периода 2017-2024 година”. в Европа и да се развива успешно в новите реалности в единното европейско небе. Кръглата годишнина ще бъде отбелязвана през цялата година с различни инициативи, свързани с професията на ръководителите на полети и авиационната общност. Събитията ще са много, но посланието е едно: “50 години чертаем пътища в небето”. По случай юбилея ще бъде валидирана пощенска марка, а емблематичната за предприятието контролна кула на летище София е брандирана с изработеното специално за годишнината празнично лого.", "date": "2019.02.03", "title": "3000 самолета на ден прелитат над България"}
{"url": "https://www.24chasa.bg/novini/article/7279021", "text": "Лидерът на европейските социалисти и евродепутат от левицата Сергей Станишев подкрепи Елена Йончева. В предаването „120 минути” по Би Ти Ви той заяви, че ГЕРБ не могат да победят Йончева в битката на тема корупция. „На последния Конгрес на БСП призовах да я подкрепят. Познавам Елена и знам що за човек е, сигурен съм, че съдът ще се произнесе справедливо по този въпрос. Грешката на ГЕРБ е, че в продължение на 10 години водят битка с Елена Йончева на тема корупция, това е обречено на загуба за тях. Хората няма да им повярват”, коментира Станишев. Лидерът на европейските социалисти не отговори еднозначно дали иска да води листата на БСП за предстоящите евроизбори. Той допълни, че БСП при този вот постига по-слаби резултати от другите избори – местни и парламентарни. По думите му това означава, че не трябва да се създават вътрешнопартийни конфликти, а трябва да се изведе силна програма и листа, която ще убеди хората да ги подкрепят. „Аз съм водил много европейски кампании, знам къде са ни слабостите и затова казах на Конгреса на БСП, при това изравняване на силите между БСП и ГЕРБ, за да постигнем победа, трябва да знаем, че залогът е много по-голям от тези 17 човека, които ще бъдат избрани. Залогът е дали ще се отиде към предсрочни избори, какви ще бъдат нагласите за местните избори, това е тест. Оттам ще тръгнат много процеси. Ние не бива да излъчваме сигнали за спорове, всичко може да бъде направено умно, за да се мобилизират нашите избиратели”, коментира евродепутатът. Сергей Станишев заяви, че го тревожи за стила на правене на политика в България. „Трябва да има остри сблъсъци по политики, но чисто човешки е добре да се спазва добрият тон, защото нашата политика започва да прилича на кръчмарска разправия, което само може да отврати хората”, каза лидерът на европейските социалисти и допълни, че има за какво да се спори с ГЕРБ и ЕНП.", "date": "2019.02.03", "title": "Станишев: Битката на ГЕРБ с Елена Йончева на тема корупция е обречена на загуба за тях"}
{"url": "https://www.24chasa.bg/novini/article/7279014", "text": "Вицепремиерът и министър на външните работи Екатерина Захариева ще участва на 4 февруари в Брюксел в Петата среща на външните министри Европейски съюз - Лига на арабските държави /ЛАД/, съобщиха от министерството. Целта на срещата е преглед на отношенията между страните от ЕС и ЛАД и обсъждане на общи усилия за решаване на регионални въпроси от взаимен интерес. Във фокуса на разговорите ще бъде политическото сътрудничество в контекста на Близкоизточния мирен процес и ситуацията в Сирия. Министрите ще обсъдят и подготовката на предстоящата Първа среща на високо равнище ЕС - ЛАД, която ще е на 24-25 февруари в Египет. Петата среща на външните министри ЕС - ЛАД ще бъде съпредседателствана от върховния представител на ЕС по въпросите на външните работи и политиката на сигурност Федерика Могерини и от генералния секретар на ЛАД Ахмед Абул Гейт. ЛАД е създадена на 22 март 1945 г.", "date": "2019.02.03", "title": "Екатерина Захариева ще участва в V-та среща на външните министри ЕС-ЛАД"}
{"url": "https://www.24chasa.bg/novini/article/7278858", "text": "Високопоставеният ирански военен Хосейн Салами отправи предупреждение към Европа, предаде Франс прес, цитирана от БТА. Бригаден генерал Салами заяви в излъчено тази нощ по иранска телевизия интервю, че Иран може да бъде принуден да увеличи обсега на бойните си ракети, в случай че определени страни, най-вече европейски, целят заговор за лишаването на Техеран от тези оръжия. \"Ако европейците или някой друг целят заговор, с който да лишат Иран от ракетите му, то ние ще сме принудени да променим стратегията си. Стратегията ни в областта на отбраната не е фиксирана веднъж завинаги. Тя може да се промени в зависимост от ситуацията и поведението на едни или други (страни)\", изтъкна генерал Салами, който е вторият по важност командир в Корпуса на гвардейците на Ислямската революция. Салами припомни, че действащата военна доктрина на Иран предвижда иранските ракети да са с максимален обсег от 2000 километра. Секретарят на иранския Съвет за национална сигурност адмирал Али Шамхани каза във вторник, че Техеран няма никакво желание да увеличава обсега на ракетите си, но е способен да го направи, припомня Франс прес. Въпросът за иранските ракети провокира несъгласие между Техеран и Запада. Приетата през 2015 г. резолюция 2231 на Съвета за сигурност на ООН призовава Иран \"да не извършва дейности, свързани с балистични ракети, конструирани, за да носят ядрени бойни глави\". Текстът е предмет на различни интерпретации от Иран и западните държави. Техеран твърди, че няма намерение да създава ядрено оръжие и че ракетните му програми не нарушават резолюцията на ООН, тъй като са с чисто защитна цел. Иран редовно провежда изпитания на балистични или космически ракети, които някои западни страни определят като провокация. Френският външен министър Жан-Ив Льо Дриан заплаши в края на миналия месец Иран със санкции, ако не се откаже от производството на ракети. Техеран обяви вчера, че е извършил успешно изпитание на нова крилата ракета с обсег 1350 километра.", "date": "2019.02.03", "title": "Ирански генерал отправи предупреждение към Европа"}
{"url": "https://www.24chasa.bg/novini/article/7278879", "text": "Един човек е с тежки наранявания след силна експлозия в черногорската столица Подгорица. \"Има опасност за живота на един човек, който е настанен в реанимацията. Правим всичко възможно за спасяването му\", каза директорът на Спешния център в Подгорица Нармин Абдич пред държавната телевизия РТЦГ,  Инцидентът стана в централната част на града.", "date": "2019.02.03", "title": "Експлозия в Подгорица, един човек е ранен"}
{"url": "https://www.24chasa.bg/novini/article/7278918", "text": "59-годишният Петър Христов от “Топ атлет” (Габрово) се пусна в спринта на републиканското по лека атлетика в зала “Асикс Арена”. Той даде 8,66 сек на 60 метра, което изненадващо не бе най-слабият резултат. След него се нареди 22 години по-младият Николай Пенов от “Атлетик” (София), който завърши за 10,95 сек. С подобно постижение не може да се спечели титла и при жените на открито. Най-стойностното представяне бе на звездата ни във хвърлянията Радослава Мавродиева. Тя записа опит от 19,09 метра на гюле. Това е неин личен резултат и трети в света този сезон, както и втори в Европа. С подобен опит Радослава ще си гарантира медал от европейското първенство в зала, което е в Глазгоу в началото на март. При мъжете Георги Иванов взе титлата с минимално усилие, като записа 16,44 метра, което няма да му донесе успех и при юношите. 15-годишният Мартин Кръстев-младши спечели титлата на 400 метра при юношите с 56,48 секунди. Така титлата се върна в семейството му след доста време. Мартин е син на известната ни атлетка Цветелина Кирилова, която сега е треньорка и подготвя и националния ансамбъл по художествена гимнастика. Синът на олимпийската ни шампионка по биатлон Мартин Проданов пък подобри чувствително личния си рекорд на 1 миля на състезание в САЩ, където тренира и учи. Мартин даде 4:03,76 минути в бягането, което е най-важното за Америка и Великобритания. Така на любимата си дистанция на 1500 метра талантът ни ще бъде под 4 минути в зала този сезон.", "date": "2019.02.03", "title": "59-годишен в спринта на републиканското по лека атлетика"}
{"url": "https://www.24chasa.bg/novini/article/7278917", "text": "Лека кола се обърна върху трамвайните релси на столичния булевард „България” след сблъсък с друг автомобил в неделя. За инцидента съобщиха очевидци на инцидента. Към момента няма данни за жертви, съобщава Нова телевизия. Заради катастрофата беше блокирано движението на трамваите на централния столичен булевард.", "date": "2019.02.03", "title": "Кола се обърна върху трамвайни релси в София"}
{"url": "https://www.24chasa.bg/novini/article/7278932", "text": "Възможно е САЩ да прибегнат до военна сила във Венецуела, заяви американският президент Доналд Тръмп в интервю, което ще бъде излъчено днес по телевизия Си Би Ес, предаде Ройтерс. Тръмп отказа да отговори при какви условия може да се стигне до подобен сценарий, но подчерта, че такава възможност съществува. \"Със сигурност това е нещо, което е на - това е вариант\", каза той, цитиран от БТА. Президентът на САЩ съобщи също, че преди няколко месеца е отказал да се срещне с венецуелския президент Николас Мадуро, \"защото ситуацията вече беше стигнала прекалено далеч\". \"Това беше най-богатата страна в тази част на света, много важна част на света\", подчерта Тръмп. \"А сега виждате бедност, виждате страдания, виждате престъпност, виждате всичко, което се случва. Така че според мен процесът се развива - много, много, много големи, огромни протести\", добави президентът на САЩ. Десетки хиляди противници на Мадуро излязоха на улиците във Венецуела, за да протестират срещу неговото управление, припомня Ройтерс. Числеността на американския военен контингент в Сирия е 2000 души, съобщи президентът на САЩ. Те започват да се изтеглят с установяването на контрол над територията на някогашния самозван халифат на Ислямска държава. Военните ще бъдат преместени в базата в Ирак, а някои ще се върнат в Америка, подчерта той, но отказа да представи график за изтеглянето им. САЩ трябва да запазят военното си присъствие в Ирак, за да наблюдават Иран, който представлява проблем, добави Тръмп. Той подчерта, че не иска база за нанасяне на удари по иранска територия, а за наблюдение. Президентът на САЩ посочи, че базата в Ирак е струвала много скъпо, но има перфектно разположение, за да наблюдава целия Близък изток и не трябва да се премахва. Вашингтон няма намерение да изтегля войските си от Южна Корея като част от споразумението със Северна Корея за денуклеаризация на Корейския полуостров, добави Тръмп. САЩ имат 40 000 военнослужещи в Южна Корея, чиято издръжка струва скъпо, но \"никога дори не съм обсъждал възможността за изтеглянето им\", увери той.", "date": "2019.02.03", "title": "Тръмп не изключва използването на военна сила във Венецуела"}
{"url": "https://www.24chasa.bg/novini/article/7278941", "text": "25 000 евро за бедстващия у нас легендарен холандски боксьор Руди Люберс бяха събрани в родината му само за два дни, след като телевизия пусна филм за него. Бившият съперник на Мохамед Али живее без ток и вода в каравана в село Кошарица край Несебър. Люберс е голяма звезда в Холандия най-вече заради мача си с Али през 1973 година в Джакарта. След края на кариерата си обаче той лежи 4 години в затвора в Португалия заради трафик на наркотици. През 1999 година обявява фалит заедно със съпругата си Рия, с която имал общ бизнес. Сега и тя е от 7 години в България и е тежко болна. Единственият документ, който имат, е шофьорската книжка на 73-годишния Люберс. Синът им вече е в Кошарица, за да прибере родителите си обратно в родината им. В същото време почти е ясно, че Кубрат Пулев ще се бие с Роберт Хелениус от Финландия при дебюта си в САЩ на 23 март в Ингълууд, Калифорния. Мачът още не е окончателно договорен, но е постигнато съгласие по повечето клаузи на договора. Кобрата залага статута си на задължителен претендент за титлата на Антъни Джошуа на Международната боксова федерация в мача си срещу огромния скандинавец.", "date": "2019.02.03", "title": "Събраха 25 000 евро за бедстващ у нас легендарен боксьор"}
{"url": "https://www.24chasa.bg/novini/article/7278942", "text": "Тежък дневен ред за предстоящото на 5 и 6 февруари посещение на гръцкия премиер Алексис Ципрас в Турция предвижда в електронното си издание атинският икономически всекидневник \"Нафтемборики\". Във вторник Ципрас ще замине за Анкара, където ще разговаря с турския президент Реджеп Тайип Ердоган. В сряда гръцкият премиер ще бъде в Истанбул и ще има среща с Вселенския патриарх Вартоломей. Според информацията на \"Нафтемборики\" пред Ердоган Ципрас ще постави въпроса за разногласията между двете страни в Егейско море и ще поиска намаляване на напрежението, предизвикано от редовните нарушения на гръцкото въздушно пространство от турски самолети, съобщава БТА. Очаква се двамата лидери да обсъдят и въпроси като миграцията и гръцко-турските връзки и да дадат рестарт на двустранните отношения. Същевременно турското правителство продължава с предизвикателната реторика за Егейско море и кипърската изключителна икономическа зона и отново поставя в дневния ред въпроса за осемте турски военнослужещи, които избягаха в Гърция след неуспешния опит за преврат през 2016 г., пише изданието. Очаква се от турска страна на масата на преговорите да бъде поставен въпросът за правата на мюсюлманското малцинство в гръцка Тракия. Турция настоява мюфтиите да бъдат избирани от членовете на мюсюлманската общност, докато Гърция признава назначените от гръцката държава. За сигурно се смята, че сред темите на разговорите ще бъде и възможността за възобновяване на диалога по кипърския въпрос. Според дипломатически източници Ципрас ще бъде придружаван от заместник-министъра на външните работи Йоргос Катрунгалос и заместник-министъра на икономиката и развитието Стергиос Пициорлас. Това ще бъде четвъртото посещение на Ципрас в Турция след визитата в Истанбул и Анкара през ноември 2015 г., в Измир през март 2016 г. и след участието в хуманитарната среща на ООН в Истанбул през май 2016 г.", "date": "2019.02.03", "title": "Тежък дневен ред се очаква за предстоящото посещение на Ципрас в Турция"}
{"url": "https://www.24chasa.bg/novini/article/7278964", "text": "Предстоятелят на новата автокефална църква на Украйна бе интронизиран днес в Киев, предаде Франс прес, цитирана от БТА. На церемонията по интронизацията на 40-годишния митрополит Епифаний в киевския катедрален храм \"Света София\" присъстваше украинският президент Петро Порошенко, който обяви във вторник, че ще участва на президентските избори в Украйна на 31 март. Порошенко заяви, че интронизацията на Епифаний бележи края на процеса по създаване на независима православна църква на Украйна, която да не бъде контролирана от Московската патриаршия. Вселенският патриарх Вартоломей призна през октомври 2018 г. независимостта на украинската църква и по този начин провокира гнева на Руската православна църква, която прекъсна контактите с Константинополската патриаршия. Създаването на новата автокефална църква на Украйна бе обявено през декември след обединителен събор в Киев. Митрополит Епифаний не бе известен на обществеността преди да бъде избра за предстоятел на новата църква. Той е пламенен критик на руското религиозно присъствие в Украйна и подкрепя действията на украинската армия в конфликта с проруските сепаратисти в Източна Украйна, отбелязва Франс прес.", "date": "2019.02.03", "title": "Интронизираха митрополит Епифаний като водач на Украинската църква"}
{"url": "https://www.24chasa.bg/novini/article/7278982", "text": "Омбудсманът Мая Манолова ще участва в понеделник, 4 февруари 2019 г., от 9.30 ч. в заседанието на Административен съд София-град, Второ отделение, 25 състав, по жалба срещу решение на изпълнителния директор на „Топлофикация София“ ЕАД, с което бе отказан достъп до обществена информация. Припомняме, че на 7 октомври 2016 г. общественият защитник поиска отговор на десет въпроса по Закона за достъп до обществена информация (ЗДОИ). ( В рамките на 14-дневния срок омбудсманът не получи изрично решение съгласно законовите изисквания. Вместо това, от „Топлофикация София“ ЕАД изразиха писмено становище, в което се твърди, че поисканата информация и субекти не попадат в приложното поле на ЗДОИ, информираха от пресцентъра на омбудсмана.  В жалбата си до Административния съд Манолова подчерта, че „топлофикационното дружество е в кръга на задължените субекти съгласно ЗДОИ, тъй като представлява публичноправна организация по смисъла на закона“. Освен това тя е категорична, че „исканата информация е „обществена“ по смисъла на ЗДОИ; не са спазени изискванията за форма на отказа; исканата информация не съдържа търговска тайна; налице е надделяващ обществен интерес“.  Омбудсманът поиска от монополното дружество информация по ЗДОИ след като Конституционният съд отхвърли искането за противоконституционност на разпоредби в Гражданския процесуален кодекс и Данъчно-осигурителния процесуален кодекс. Става дума за т.нар. „юрисконсултски възнаграждения“, които „Топлофикация“ прибира от своите длъжници, въпреки че заплатите на юристите й са включени в цената на топлинната енергия, одобрена от КЕВР. По информация на обществения защитник над 15 млн. лева е събрало дружеството от потребителите в столицата само през 2015 година чрез започнатите дела срещу 21 хиляди столичани. В тези производства дружеството е поискало минимум 300 лева пред съда, 350 лева пред частен съдебен изпълнител, дължими са и 300 лева по исковото производство. През 2018 г. съдът отмени „мълчаливия отказ“ на изпълнителния директор на „Топлофикация София“ ЕАД, като преписката бе върната за произнасяне. Последва решение на столичното топлофикационно дружество, в което отново изпълнителния директор отказа да предостави исканата обществена информация, предмет на настоящото съдебно производство.", "date": "2019.02.03", "title": "Манолова отново на съд с \"Топлофикация София\""}
{"url": "https://www.24chasa.bg/novini/article/7278992", "text": "Турция ще предостави около 5 милиарда долара кредити за възстановяването на Ирак, съобщи днес турският министър на външните работи Мевлют Чавушоглу, предаде Анадолската агенция, цитирана от БТА. Чавушоглу уточни, че кредитът ще бъде усвоен от турски бизнесмени за техните проекти в Ирак. \"Вече сме започнали координацията на тези дейности за възстановяването на Ирак\", каза турският външен министър на среща, организирана от истанбулската община Бейоглу. Той съобщи още, че ще посети иракската столица Багдад, както и Ербил, административния център на кюрдското регионално правителство. Турският президент Реждеп Тайип Ердоган ще направи посещение в Ирак след местните избори в Турция, насрочени за 31 март. Според турското министерство на външните работи през 2017 г. Ирак е бил четвъртият най-голям експортен партньор на Турция. \"Обемът на двустранната търговия на Турция с Ирак намаля от 2014 до 2016 г. поради проблемите със сигурността в Ирак. През 2017 г. тази тенденция беше обърната и двустранният стокообмен нарасна\", се казва в съобщение на министерството, в което пише, че през следващите години се очаква търговията между двете страни да достигне до 12 милиарда долара годишно.", "date": "2019.02.03", "title": "Турция ще предостави заем от 5 млрд. долара на Ирак"}
{"url": "https://www.24chasa.bg/novini/article/7278940", "text": "5 кг захар, кофичка кисело мляко, джиесем, 100 лева и фиш от тотото е плячката на двама цигани, които нападнаха, пребиха и ограбиха днес посред бял ден в Казанлък 77-годишния Димитър Димитров. Нападателите, които са криминално проявени, са задържани, засега за 24 часа. Възрастният мъж, който живее в квартал \"Запад\" в града на розите, пазарувал в магазин от голяма търговска верига. Взел повече захар, защото стоката била на промоция, и си пуснал фиш от тотото. На връщане към дома си към 13 часа поел по пряка пътека през полето към квартала, край която няма къщи и е безлюдна. Тъкмо там той бил застигнат и нападнат от двама много по-млади от него мъже, които явно са го проследили от магазина до пустото място. Те се приближили зад него, неочаквано хвърлили върху главата му яке и с ритници и удари го повалили на земята. След което измъкнали торбите с хранителните продукти от ръцете му, пребъркали дрехите му и побегнали с плячката си. Нападнатият мъж все пак успял да се изправи и се развикал. Той се добрал до първия блок от квартал \"Запад\" - блок 19, където негови обитатели подали сигнал за инцидента на тел. 112. Дошлата веднага полиция успяла бързо да задържи нападателите след кратка гонка в калните поля наоколо. Местните твърдят, че това не е първо нападение на цигани над казанлъчани по тази пътека - през лятото две жени се били разделили по същия начин с по 20 лева всяка. Към 15 часа вчера екип на Спешния център в Казанлък отведе бай Димитър за преглед в местната болница. Докато чакаше лекарите, той каза пред \"24 часа\", че нищо не го боли, но видимо беше уплашен, а якето му - кално от схватката на земята. При него беше дъщеря му, а зет му каза, че най-вероятно носът му е счупен. Мъжът е пенсионер, работил като конструктор в някогашния Институт по хидравлика в Казанлък. От полицията в града потвърдиха, че нападателите са техни стари познати - мъже на 38 и 43 години. И двамата са лежали в затвора за други престъпления. От отмъкнатите пари си били разделили по 50 лева на човек. Тъй като двамата са действали в условията на опасен рецидив, досъдебното производство по случая е поето от Окръжната прокуратура в Стара Загора. Това е втори случай на нападение с побой и грабеж над възрастен човек в Казанлъшко в последните дни - точно преди 2 седмици рецидивистът Кольо Рашков от Гурково, на 39 години, нападна в дома й 73-годишната си съгражданка Иванка Койчева. След побой мъжът задигна от жената 35 лева. Той вече е в ареста, а баба Иванка бе освободена за домашна лечение след няколко дни престой в Университетската болница в Стара Загора.", "date": "2019.02.03", "title": "Цигани пребиха и ограбиха посред бял ден 77-годишен в Казанлък (Обзор)"}
{"url": "https://www.24chasa.bg/novini/article/7279020", "text": "Възможно е да се стигне до гражданска война във Венецуела, намекна президентът Николас Мадуро в интервю за телевизия \"Ла Секста\", цитирано от ДПА. Никой не може да каже със сигурност какъв е рискът от подобен сценарий, заяви президентът в интервюто, което предстои да бъде излъчено тази вечер. \"Всичко зависи от степента на лудост и агресивност на северните империалисти (САЩ) и техните западни съюзници\", заяви Мадуро, цитиран от БТА. Остават само няколко часа до изтичане на осемдневния краен срок, който седем страни от ЕС дадоха на Мадуро, за да обяви нови избори. Те заявиха, че след изтичането му ще признаят за президент опозиционния лидер Хуан Гуайдо, председател на парламента. \"Не приемаме ултиматуми от никого\", подчерта Мадуро в интервюто, коментирайки натиска на европейските страни. На 23 януари Гуайдо се самообяви за временно изпълняващ длъжността президент. Той беше признат незабавно от САЩ и много други страни, припомня Ройтерс. На 7 февруари в Монтевидео ще се състои първото заседание на контактната група за решаване на кризата във Венецуела, се казва в изявление на европейската дипломатическа служба, цитирано от ТАСС. В него ще участват представители на осем страни от ЕС и четири латиноамерикански държави: Великобритания, Германия, Испания, Италия, Португалия, Франция, Холандия, Швеция, Боливия, Еквадор, Коста Рика и Уругвай. Решението за създаване на контактната група беше взето на срещата на външните министри на ЕС на 31 януари в Букурещ.", "date": "2019.02.03", "title": "Николас Мадуро: Възможно е да се стигне до гражданска война"}
{"url": "https://www.24chasa.bg/novini/article/7278834", "text": "Древен череп, за който се смята, че е на представил на уникален вид хоминиди през плейстоцена, кръстен Mongolanthropus, е най-ранното свидетелство за Хомо сапиенс в Монголия, съобщи ЮПИ. Като прибегнаха до радиовъглеродно датиране и ДНК анализ, палеонтолози установиха, че черепът е на представител на Хомо сапиенс, предава БТА. В резултат на провалени усилия за датиране и заради особеностите на фосилизирания череп някои учени предполагаха, че тленните останки на хоминида от средния или късния плейстоцен са от представител на Хомо еректус или от неандерталец. Новият анализ показа, че хоминидът е живял преди 34 950-33 900 години. Тъй като черепът е \"заразен\" с разнообразни материали, радиовъглеродното датиране е трудноосъществимо. За да вземат незацапана проба, учени от Оксфордския университет извлекли аминокиселина от колаген във вътрешността на черепа. Чрез радиовъглеродно датиране на аминокиселината хидроксипролин била установена възрастта на черепа. При предишни разкопки на обект от късния палеолит в Монголия бяха открити каменни сечива. Възрастта на черепа е близка до тази на въпросните каменни артефакти. Специалистите от Оксфордския университет си сътрудничили със свои колеги от университета в Пиза, Италия, за да идентифицират веществата, с които бил заразен черепът. Били открити следи от смола, която е била нанесена върху черепа след откриването му. \"Получените резултати за пореден път показват ползата от подобрените химични методи за датиране на праисторически материал, който е бил заразен или на обекта, където е открит, или в музея, където е съхраняван\", заяви Тибо Девиез от екипа от Оксфорд. Резултатите от изследването са публикувани в сп. \"Нейчър къмюникейшънс\".", "date": "2019.02.03", "title": "Череп е най-ранното свидетелство за Хомо сапиенс в Монголия"}
{"url": "https://www.24chasa.bg/novini/article/7278801", "text": "Папа Франциск призова днес за прекратяване на хуманитарната криза в Йемен и за спазване на споразуменията за примирие в пристанищния град Ходейда, съобщиха Асошиейтед прес и Франс прес. Светият отец отправи този призив във Ватикана, малко преди да отпътува на тридневно посещение в Обединените арабски емирства, които са ключов член на оглавяваната от Саудитска Арабия коалиция, воюваща срещу подкрепяните от Иран бунтовници хуси. Конфликтът в Йемен докара страната до ръба на повсеместен глад и причини най-тежката хуманитарна криза в света, предава БТА. Папата призова събралите се на площад Свети Петър да се присъединят към молитвата му за \"тези гладни деца\", останали без лекарства и \"заплашени от смърт\". Той отправи също призив към страните в конфликта в Йемен да спазват споразуменията за примирие в пристанищния град Ходейда, който е основният пункт за получаване и разпределяне на идващата от чужбина хуманитарна помощ. Папа Франциск е очакван в ОАЕ по-късно днес. Той ще стане първият папа, посетил Арабския полуостров - родното място на исляма. Издаваният на английски език в Абу Даби в. \"Нешънъл\" описа започващата днес папска визита като \"изпълнена мечта\" за близо един милион католици, живеещи в ОАЕ.", "date": "2019.02.03", "title": "Папа Франциск призова за прекратяване\nна хуманитарната криза в Йемен"}
{"url": "https://www.24chasa.bg/novini/article/7278804", "text": "Британският премиер Тереза Мей остава решена Брекзитът да настъпи на предвидената дата 29 март и да получи отстъпки от ЕС по условията на раздялата въпреки категоричния отказ на Брюксел да предоговаря споразумението, предаде Франс прес. \"Решена съм Брекзитът да се осъществи, и то навреме - на 29 март 2019 г.\", пише Мей в статия, публикувана във в. \"Сънди телеграф\". Така Мей отхвърли възможността от отлагане на Брекзита, което бе предложено от някои британски политически представители, включително външния министър Джереми Хънт и търговския министър Лиъм Фокс, за да има време за приемането на нормативните актове за осъществяването на Брекзита, предава БТА. Мей също заяви, че иска да намери \"прагматично решение\" за Брекзита, което да получи подкрепата на мнозинството депутати, след като в средата на януари Камарата на общините отхвърли с огромно мнозинство сключеното през ноември с ЕС споразумение по напускането на Великобритания. Във вторник депутатите приеха внесена от консерватора Греъм Брейди и подкрепяна от правителството поправка, която иска алтернативни варианти на спорния \"предпазен механизъм\" за избягване на връщането на твърда граница между британската провинция Северна Ирландия и Република Ирландия. След това гласуване Тереза Мей каза, че иска да възобнови преговорите с ЕС, въпреки че европейците до момента твърдо отказват това. \"Когато отида отново в Брюксел, ще се боря за Великобритания и Северна Ирландия, ще съм въоръжена с нов мандат, с нови идеи и подновена решимост за договаряне на прагматично решение за Брекзита. Това ми е възложил парламентът\", пише Мей.", "date": "2019.02.03", "title": "Тереза Мей решена Брекзит да настъпи\nна 29 март"}
{"url": "https://www.24chasa.bg/novini/article/7278807", "text": " във Варна, в момента е в операционната. По предварителна информация детето е със счупен череп, има кръвоизлив в мозъка и тежка двустранна контузия на белите дробове. Лекарите опитват да го спасят, но животът му е в опасност и състоянието му е изключително тежко. Инцидентът станал днес, малко след 10 часа сутринта. Детето е било в болницата с майка си, на свиждане. Младата жена го изтървала за миг от погледа си, докато разговаря, но този миг се оказал фатален.", "date": "2019.02.03", "title": "Оперират детенцето, паднало от 3-ия етаж във варненска болница (Снимка)"}
{"url": "https://www.24chasa.bg/novini/article/7278547", "text": "Седем души, сред които четири деца, загинаха при автобусна катастрофа край руския град Калуга днес, съобщи ТАСС, като се позовава на местните власти. По-рано бе съобщено за четирима загинали. Ранени са 31 души, които са откарани в болница. В автобуса, потеглил от град Ярцево за Калуга, пътували 48 души, включително 33 деца, предава БТА. По предварителни данни автобусът попаднал на хлъзгав участък от пътя и се преобърнал в канавката. Децата отивали на танцов конкурс в Калуга, съобщиха властите на Смоленска област.", "date": "2019.02.03", "title": "Седем загинали при автобусна катастрофа в Русия, 4 от тях са деца (Снимка)"}
{"url": "https://www.24chasa.bg/novini/article/7278563", "text": "Американски и южноафрикански учени откриха фосил на ранен сродник на динозаврите, който е живял в Антарктида преди 250 милиона години, съобщи ЮрикАлърт. Фосилът е на архозавър - ранен сродник на крокодилите и динозаврите. Прилича на гущер, но еволюционно е един от първите представители на тази голяма група. Той показва как са еволюирали динозаврите и близките им сродници и как са се разпространили, предава БТА. Името на новоописания вид - Antarctanax shackletoni означава \"Антарктически крал\". Представителите му са се хранели с насекоми, ранни сродници на бозайниците и амфибии. Най-интересното нещо за него обаче е къде е живял и кога. \"Колкото повече научаваме за праисторическа Антарктида, толкова по-странна изглежда тя\", каза ръководителят на екипа Брандън Пийкук от музея \"Фийлд\" в Чикаго. В изследването са участвали и учени от университета Витватерсранд. Преди 250 милиона години Антарктида е била покрита с гори и реки, а температурата рядко е падала под нулата. Преди около 300 милиона година на Земята е имало само един суперконтинент, наречен Пангея. Около 100 милиона години по-късно, той започва да се разпада.", "date": "2019.02.03", "title": "Братовчед на динозаврите колкото игуана е живял в Антарктида"}
{"url": "https://www.24chasa.bg/novini/article/7278570", "text": "По традиция ще участвам в годишната Национална молитвена закуска при президента на САЩ Доналд Тръмп. На събитието ще присъстват и народният представител от ГЕРБ Пламен Нунев, депутатът Желю Бойчев, председателят на ПГ на ДПС Мустафа Карадайъ, зам.-министърът на младежта и спорта Ваня Колева и зам.-кметът на София Тодор Чобанов. Това написа във фейсбук зам.-председателят на ГЕРБ Цветан Цветанов. \"Молитвената закуска се провежда за 67-ма поредна година и събира общественици и политици от повече от сто държави от цял свят в името на духовните и семейни ценности за работа в услуга на общността и добруването между хората от всички религии, етноси и националности\", пише още той. \"По време на визитата си ще взема участие и във форум по сигурност в Сената на САЩ, организиран от сенатор Джеймс Инхоф - председател на Комисията по отбрана и Фатмир Медиу - министър на отбраната на Албания (2005-2008г.). Темата на форума ще бъде “Актуални предизвикателства пред Югоизточна Европа и противодействие на злонамереното влияние на Русия в региона”, като той ще събере премиери, министри и депутати от Балканите и ЕС, както и членове на Конгреса на САЩ. В Съединените щати ще проведа и редица двустранни срещи с представители на неправителствения сектор, Конгреса, Държавния департамент и Съвета по национална сигурност на САЩ\", пише още Цветанов.", "date": "2019.02.03", "title": "Цветанов обяви кой ще го придружава на молитвената закуска при Тръмп"}
{"url": "https://www.24chasa.bg/novini/article/7278572", "text": "Христо Иванов, председател на \"Да, България\"  и ген. Атанас Атанасов, лидер на Демократи за силна България - ДCБ, са облепили цяла Стара Загора с плакати, сигнализира наш читател и ни изпрати снимки. Плакатите са навсякъде - не само по табла, но и по стени, стълбове, огради, даже и върху елтабла, което може да е опасно, казва читателят. На плакатите Христо Иванов и ген. Атанас Атанасов демонстрират единство. Отпечатан е й девизът на обединението \"Демократична България\" - \"България може много повече\". Рекламира се и сайтът на обеденинето, в което обаче влизат и други партии и организации, не само Да, България и ДСБ. Читателят се чуди защо са тези плакати сега, когато няма предизборна кампания, а самото обединение съществува отдавна.  ", "date": "2019.02.03", "title": "Христо Иванов и ген. Атанас Атанасов облепиха Стара Загора с плакати, че са заедно"}
{"url": "https://www.24chasa.bg/novini/article/7278574", "text": "Бившият македонски премиер Никола Груевски, който доминира на политическата сцена в Р Македония едно десетилетие, а сега е беглец от правосъдието, каза, че е избягал в Унгария от страх за живота си, предаде Асошиейтед прес. Четиридесет и осемгодишният Груевски се появи в унгарското посолство в Тирана през ноември, търсейки убежище, няколко часа преди да трябва да влезе в затвора, за да изтърпи двегодишно наказание за корупция. В първото си интервю след бягството, разпространено снощи по частната македонска телевизия Сител, Груевски каза, че е избягал, защото \"негови много близки хора\" му казали, че \"ще бъде ликвидиран\" в затвора. Груевски твърди, че преди да получи тази информация, е имал намерение да излежи присъдата, предава БТА. \"В началото имах намерение да отида в затвора, въпреки че бях политически преследван с някакви напълно луди присъди, които нямат никакво законово основание. В дните преди да трябва да се явя в затвора, получих информация, според която най-вероятно в затвора има планове за моето ликвидиране\", заяви в интервюто бившият македонски премиер, цитиран от агенция МИА. Информацията за неговото \"ликвидиране\" дошла от \"добре информирани източници в затвора\". Груевски обаче не пожела да каже кой е заговорничил за убийството му, отбелязва агенцията. \"Не мога да кажа нищо публично в този момент, защото нямам доказателство, с което да го подкрепя. За да обвиниш някого, трябва да имаш силни доказателства. Но, аз имах достоверни източници с тази достоверна информация, която ме накара да променя решението си и да взема решение да напусна Македония, за да потърся убежище на основание политическо преследване\", обясни Груевски. Бившият премиер каза, че е напуснал страната \"много лесно\" през Албания преди да стигне до Унгария, където е получил политическо убежище. \"Напуснах Македония много лесно. Заминах за Албания. Отидох в унгарското посолство в Тирана, където подадох молба за политическо убежище. Оттам отпътувах за Унгария по маршрут, подготвен съгласно техни вътрешни консултации, заради това, че съм бил министър-председател дълги години. От съображения за сигурност за мен бе по-разумно да бъда откаран някак до Унгария\", заяви Груевски пред телевизия Сител. Груевски каза, че е използвал личната си карта по време на пътуването до Унгария, но отказа да уточни дали я е използвал, за да напусне Р Македония. \"Не мога да отговаря на този въпрос сега. Ще оставя на властите да разберат, защото те казаха, че ще разследват всичко. След като отпътувах от Албания, използвах личната си карта през цялото пътуване до сръбско-унгарската граница. Влязох в Унгария с документ, издаден от унгарското посолство в Тирана\", каза бившият премиер, намеквайки че правителството трябва да установи как е прекосил албанската граница - законно или не. Груевски отхвърли твърденията, че македонското правителство му е помогнало да избяга, отбелязва МИА. \"Дали правителството ми е помогнало? Не. Ако можеше, правителството щеше по-скоро да ми направи нещо лошо, отколкото да ми помага\", каза Груевски пред Сител ТиВи. Р Македония издаде международна заповед за арест за Груевски и подаде молба за екстрадиция към унгарските власти. Бившият македонски премиер каза още, че възнамерява да се върне у дома \"някой ден\", посочва АП.", "date": "2019.02.03", "title": "Никола Груевски: Избягах в Унгария от страх за живота си (Обновена)"}
{"url": "https://www.24chasa.bg/novini/article/7278587", "text": "Втора мощна буря удари днес Калифорния и затвори важни магистрали, след като платната бяха засипани от вода и кал, потекли от оголени от горски пожари хълмове, а хиляди местни жители получиха нареждания да се евакуират, предаде Асошиейтед прес. Предупреждения за наводнения бяха издадени за големи части от Южна Калифорния. Метеоролозите заявиха, че на някои места е имало над 10 см валежи, а в планините се е натрупала снежна покривка от около метър, предава БТА. Скоростта на вятъра в окръг Санта Барбара достигна 128 км/час, а бурята в един момент натрупа над сантиметър валежи за пет минути. В целия район има изкоренени дървета и съборени електрически стълбове. В Малибу местните жители барикадираха домовете си с пясъчни чували заради придошлата вода.", "date": "2019.02.03", "title": "Мощна буря наводни магистрали в Южна Калифорния (Видео)"}
{"url": "https://www.24chasa.bg/novini/article/7278594", "text": "Десетки хиляди излязоха вчера по улиците в Белград и други сръбски градове за деветия пореден седмичен протест срещу управлението на президента Александър Вучич, предаде ДПА. Проявата е под мотото \"Един от пет милиона\" - хаштаг, възникнал в края на миналата година, когато Вучич се закани на манифестантите, че няма да изпълни нито едно от исканията им, \"даже и да сте 5 милиона\", предава БТА. Към демонстрацията в Белград вчера се присъединиха студенти от университета, които поискаха оставката на министъра на образованието Младен Шарчевич. Преди седмица Шарчевич окачестви като \"незначителни\" университетските професори, подкрепящи движението срещу Вучич. Въпреки че антипрезидентските протести са вече във втория си месец, техните организатори отказват патронажа на главната опозиционна сила \"Съюз за Сърбия\". Исканията са Вучич да отхлаби хватката си върху медиите и да се произведат честни избори.", "date": "2019.02.03", "title": "Девета събота поред протести срещу управлението на Вучич (Видео)"}
{"url": "https://www.24chasa.bg/novini/article/7278616", "text": "Аз познавам Боил Банов! И аз подкрепям Боил Банов ! Защото е добър и честен човек ! Спрете се бе! Това написа във фейсбук актрисата и вдовица на Иван Ласкин Александра Сърчаджиева. Това е първа публикация на Сърчаджиева в социалните мрежи след смъртта на съпруга й Иван Ласкин в началото на януари.                                                                                                                                                                                                                                                                                                                       ", "date": "2019.02.03", "title": "Алекс Сърчаджиева: Боил Банов е добър и честен човек, спрете се бе!"}
{"url": "https://www.24chasa.bg/novini/article/7278618", "text": "Министърът на енергетиката Теменужка Петкова заяви, че България ще строи отклонение от газопровода \"Турски поток\", което да доведе руски газ до хъб Балкан. В интервю за   тя уточни, че процедурата е в съответствие с европейските правила и че стремежът е да се запази ключовото място на България на газовата карта в Европа. Пазарният тест е проведен и е ангажиран на 100 процента както входния, така и изходния капацитет на тръбата, уточни министърът. \"Стартът на строителството е пряко ангажиран с успеха на третата фаза на пазарния тест. Вчера, в рамките на срока на провеждане на процедурата, към 31 януари 2019 г. стана ясно, че пазарният тест е успешен. В резултат на успеха на пазарния тест, \"Булгартрансгаз\" взе окончателно инвестиционно решение за реализацията на този проект и пристъпи към сключване на договори с участниците, които подадоха ангажиращи оферти в рамките на третата фаза на пазарния тест. Обществената поръчка е в ход и ние очакваме подаването на заявление за участие до 15 февруари. В началото на 2020 година проектът трябва да бъде въведен в експлоатация\". Процедурата за избор на стратегически инвеститор за АЕЦ \"Белене\" също е в ход, работи се върху поканата, която да бъде разпратена до заявилите интерес компании от Китай, Франция включително и до конструктора на проекта Росатом, интерес има и от Дженеръл електрик: \"Това, върху което в момента работят експертите на Министерството на енергериката, НЕК и БЕХ е да разработим поканата, свързана с първия етап от процедурата за избор на стратегически инвеститор. Тази покана ще бъде публикувана в официален вестник на ЕС и още в два местни ежедневника. До края на февруари се надявам да бъде даден старт на процедурата. След това следват останалите етапи, през които тя трябва да премине. Тя ще бъде публична, прозрачна процедура. Тя ще даде възможност за участие на всички заинтересовани страни. Ако процедурата приключи успешно, това означава, че този проект е икономически жизнеспособен, че е налице необходимост от гарантиране на енергийната сигурност не само за България, но и за целия регион в резултат на неговото изграждане\", обясни министър Петкова и добави, че за да мине през всички етапи, ще е необходима около една година. \"Всичко това, което предстои да се случи в рамките на процедурата, ще покаже доколко този интерес е реален и доколко проектът ще има своята икономическа реализация и жизнеспособност. Нашата амбиция и желание е българската държава, чрез Националната електрическа компания да притежава блокираща квота в този проект, тъй като не бива да забравяме, че проектът се развива на територията на България и ядреният риск остава за държавата\", увери още Теменужка Петкова.", "date": "2019.02.03", "title": "Министър Петкова: България ще строи отклонение от \"Турски поток\""}
{"url": "https://www.24chasa.bg/novini/article/7278633", "text": "Три скиорки са пострадали след инцидента на лифта в Пампорово, съобщава bTV. Едно от момичетата е паднало от няколко метра, след като бор се стоварил върху седалката в движение. Няма опасност за живота й, 20-годишната жена е само с натъртвания. Падналото дърво блокира лифта за 3 часа. . Вятърът е съборил дървото върху една от седалките на съоръжението. Очевидци разказват, че много хора са скачали. Някои оправдаха риска си с измръзване на крайниците и казаха, че след втория час вече не са можели да седят на едно място. От \"Пампорово ООД\" казаха, че всеки ден се извършват обходи и изгнили дървета се отстраняват, но срещу природата нищо не може да се направи понякога Всички лифтове работят.", "date": "2019.02.03", "title": "Три скиорки са пострадали след инцидента на лифта в Пампорово"}
{"url": "https://www.24chasa.bg/novini/article/7278646", "text": "Мъжът, пострадал снощи след катастрофа с кон, остава в критично състояние в университетската болница в Стара Загора, съобщава  . . В резултат конят е загинал, а колата се удря в мантинелата и е пронизана от нея. Шофьорът е с тежка черепно мозъчна травма. Направена му е операция, а опасността за живота му остава. Стопанинът на коня е неизвестен. На по-малко от километър на същия път през октомври миналата година, двама младежи загубиха живота си в катастрофа, след като необозначена каруца излезе на пътя.", "date": "2019.02.03", "title": "Мъжът, пострадал при катастрофа с кон, остава в критично състояние"}
{"url": "https://www.24chasa.bg/novini/article/7278667", "text": "Ще е безотговорно ЕС да откаже да възобнови преговорите по споразумението за Брекзит, заяви британският министър на търговията Лиъм Фокс, цитиран от Ройтерс. Британският премиер Тереза Мей е заявявала, че иска промени в споразумението, за да може то да бъде подкрепено от парламента. ЕС заяви, че споразумението не може да се предоговаря, предава БТА. \"Наистина ли казват, че предпочитат да не преговарят и да се стигне до ситуация без споразумение? В интерес на всички ни е да постигнем споразумение. ЕС да казва, че дори няма да го обсъждаме ми се струва доста безотговорно\", каза Фокс в интервю за Скай нюз. С по-малко от два месеца до датата на Брекзита 29 март опозиционната Лейбъристка партия заяви, че сега е неизбежно правителството да поиска удължаване на срока за преговори по Член 50 от Лисабонския договор. Фокс, който досега бе твърдо против отлагане на датата на Брекзита, заяви, че удължаване на преговорите, защото не е било постигнато споразумение, няма да реши нищо, но ще е нещо съвсем различно, ако има споразумение и Великобритания просто се нуждае от повече време да приеме нужните закони за организирано напускане. Той е вторият британски министър, който допуска необходимостта от отлагане на датата на Брекзита, след като вчера външният министър Джереми Хънт каза, че Великобритания може да има нужда от повече време за приемането на някои нормативни актове. Фокс каза, че Великобритания ще се справи и с напускане на ЕС без споразумение, но че това няма да е в интересите на страната.", "date": "2019.02.03", "title": "Британски министър: Ще е безотговорно ЕС да откаже преговори по споразумението за Брекзит"}
{"url": "https://www.24chasa.bg/novini/article/7278678", "text": "2-годишно детенце е в изключително тежко състояние с опасност за живота, след като падна от стълбищна площадка от 3-ия етаж в МБАЛ \"Св. Анна\" във Варна. Лекарите правят всичко по силите си да спасят детето, но не дават гаранции за живота му. На мястото има следователи и полицаи, районът е отцепен и текат следствени действия, въпреки че става въпрос за нелеп инцидент, обясниха от полицията. Детенцето било с майка си на свиждане в болницата. Младата жена го пуснала буквално за миг, за да говори с някой и то тръгнало по стълбите. Не е ясно дали се е спънало, но полетяло и паднало на пода във фоайето. Очаквайте подробности.", "date": "2019.02.03", "title": "Борят се за живота на 2-годишно дете, паднало от третия етаж в болница (Обновена)"}
{"url": "https://www.24chasa.bg/novini/article/7278693", "text": "Медицински сестри и възпитателки, обвинени в тормоз над децата в Глоджево, са върнати отново на работа в същата градина. За това сигнализираха разтревожени родители пред  . Случаят нашумя преди година след аудиозапис, на който се чуват обиди към децата от страна на персонала. Четирите жени, обвинени в тормоз, напускат сами, а яслата затваря. „Казаха, че няма нов преподавател, търсено е било в социалните, бюрата по труда, да се назначи”, обясни Мелек Алхалуи, майка на дете от детската градина. „Свикахме родителска среща, на която родителите сами предложиха едната от тези сестри да бъде върната на работа”, посочи Рефие Ралева, директор на ДГ „Здравец\". Несъгласните с това решение майки отказаха да застанат пред камера, но пък кметът на Глоджево ги подкрепи. „Ако имах аз някакви правомощия, решението щеше да бъде друго”, заяви Адем Хаджимемишев, кмет на град Глоджево. Макар да няма нови жалби от родители, неправителствени организации вече са поискали проверка по случая от Агенцията за закрила на детето.", "date": "2019.02.03", "title": "Възпитателки, обвинени за в побой в детска градина, се върнаха на работа"}
{"url": "https://www.24chasa.bg/novini/article/7278701", "text": "Приключи редовната мисия на МВФ. В част от заключенията си те отбелязват, че икономическите резултати в България продължават да бъдат стабилни. Това написа премиерът Бойко Борисов във фейсбук. \"Очаква се икономическият растеж да достигне 3.2% през 2018 г., безработицата да спадне до близо 5%, а текущата сметка да регистрира пореден значителен излишък. Перспективите за 2019 г. са сходни. В доклада също се отбелязва постигнатият напредък в реформите по Механизма за сътрудничество и проверка, включително чрез създаването на единна комисия за борба с корупцията и засилване на независимостта между съдиите и прокурорите\", пише още Борисов. ", "date": "2019.02.03", "title": "Борисов: Очаква се икономическият растеж да достигне 3.2% и през 2019 г."}
{"url": "https://www.24chasa.bg/novini/article/7278730", "text": "\"Всички документи са предадени на прокуратурата, дал съм обяснения и вярвам, на институциите и компетентните органи. За съжаление, партийната пропаганда употреби за собствени цели културата. Това написа във фейсбук по повод скандала \"Ало, Банов съм\".  За съжаление, да бъде знаме на това прие да бъде някога уважаваната и харесвана журналистка г-жа Йончева. За съжаление, истината остава все по-сама и за това вина носим всички. Фалшивите новини, “алтернативните факти” вече ни давят. Не съм професионален политик и може и да сгреша, но няма да коментирам всяко включване на БСП. Лъжите са много. За тях не е важна истината, а тази сглобена фалшива новина да се повтаря. Не е важно, че е лъжлива. Не е важно, че е сапунено-оперетна. Не е важно и че това е партията с исторически най-големи прегрешения към свободата на медиите и към свободата изобщо\", пише в позицията на Банов.", "date": "2019.02.03", "title": "Банов: Партийната пропаганда употреби за собствени цели културата"}
{"url": "https://www.24chasa.bg/novini/article/7270935", "text": "Шоколад се яде следобед, когато сте на работа и пиете кафе или чай. Вземате 40-50 грама от какаовото изкушение и го слагате в устната си кухина. Трябва шоколадът да е чист, без в него да има ядки или вафлени корички. Ядете между 10 и 15 минути и се наслаждавате, въпреки че е възможно колегите ви да гледат учудено и да изпитват раздразнение. Рецептата как да ядем шоколад е на Лазар Радков. Той е автор на книга за шоколад. “Пустият му шоколад – тооолкова приятен нa небцето и толкова лепящ се на дупето...”, гласи едно изречение от анотацията на печатното произведение. Радков е основател и основен доставчик на акъл на екип от фитнес треньори, казват за него колегите му. През последните години води лекции и обучения в академията на Telerik, HP, SoftUni, Академия “Аз мога тук и сега!”, Seeburger, Grinders, Kizombaholics BG, Център за работа със зависимости и други. Когато ядете шоколад, ако е удобно, може да си вдигнете и краката върху бюрото, казва още Радков. И посочва, че тъмният шоколад е по-полезен, тъй като в него има полифеноли, което дава добър ефект върху здравето. Всъщност как се яде шоколад е прелюдията към т.нар. шоколадова диета, с която се свалят килограми. Тя е по-популярна сред жените и много рядко мъже поддържат фигурата си само на шоколад. “Ако напишеш в гугъл “шоколадова диета”, ще излязат или че шоколад се яде само един път седмично. Идеята, заради която написах книгата, е свързана с това, че определени групи храни много се демонизират и се изкарват като причинители на надебеляване”, казва Радков. Според него килограми се качват предимно от стрес или от незнание как човек да се грижи за тялото си. Интересът му към храненето и тренировките се появява, когато учи за инженер в Германия. “Един ден се събудих и осъзнах, че последните 6 месеца аз съм чел много повече за хранене и тренировки, отколкото по инженерните специалности”, казва Радков. Мотивиран е да докаже, че с разум при яденето на около 40 грама шоколад на ден може да свалите килограми, без да качвате и да подобрите формата, здравето и кондицията си. Целта му е да оправдае обвинението, че шоколадът е виновен за надебеляване. “Исках да покажа на всички, че се надебелява, когато прекаляваш с калориите и количествата без достатъчно движения”, казва Радков. Преди да започне да пише книгата, прави предизвикателство в интернет. “Пуснах едно запитване в социалните мрежи: “Кой обича да яде шоколад?”. Предизвикателството към тях беше да ядат 1 седмица само шоколад и нищо друго. Повечето издържаха по максимум 2-3 дни, имаше някои и по 4. Обратна връзка беше следната: “Първия ден ми беше супер, изядох 3 шоколада, втория изядох 2, а на третия ден – 1, защото не ми се ядеше повече. Четвъртия ден мечтаех да припадна в градина с маруля”, споделя резултитите Радков. Жените, които изпълнили предизвикателството докрай, свалили от 5 до 8 кг, 10 см от талията си и 5-6 см от дупето си. “Ако сте жена 170 см висока и тежите 50 кг, няма как да очаквате с този режим да свалите килограми. Това е контрапродуктивно за здравето ви”, съветва експертът. От шоколад сам по себе си не се надебелява, дори да ядеш неограничено само това 1 седмица, убеден е Радков. потвърждава и Румяна Тонева – фоторепортер на “24 часа”. “По времето, когато съм се занимавала с манекенство, ми се е налагало заради ревюта да се подготвям много бързо. В манекеството е така, шият тоалети по твоите мерки и ти трябва да си винаги в една и съща форма. Ако например хапнеш нещо малко повече, то се лепи и незнайно защо от 2 кръгчета салам или парченца сирене, може да качиш веднага”, казва Тонева. И подчертава, че знае, че Елизабет Тейлър също е отслабвала с шоколад. По време на диетата фотографката яде шоколад, когато е гладна, без да се съобразява дали е време за закуска, обяд или вечеря. Посочва, че килограми се свалят с еднообразна храна. С тревога обаче отбелязва, че шоколадовата диета не е диета за щастливо отслабване. “Това е 3 дни като ядеш шоколад и на четвъртия не искаш повече да го видиш”, казва Тонева. Сега обаче не ще и да чуе за шоколадова диета. “Това е бърза диета, която е опасна”, обяснява тя. Опитът ѝ показва, че след драстична диета, каквато е шоколадовата, връщането на килограмите става бързо. “Когато често си подложен на режим на хранене, тогава и най-малкото нещо, което е различно от това, което си свикнал да ядеш, ти влияе”, казва фотографката. Как обаче се свалят килограми на всяка цена? “Когато човек е фиксиран в това на всяка цена да бъде във форма и определени килограми, цялото му същество е насочено в тази посока. Тогава нещата стават много по-трудно! Когато човек се отпусне, не да му отпусне края и да се тъпче безразборно – тогава той се успокоява и с нормално разделно хранене без излишни графици може да поддържа едни и същи килограми”, казва формулата Тонева.", "date": "2019.02.03", "title": "Шоколад се яде за 15 минути с чай или кафе  пред колеги следобед"}
{"url": "https://www.24chasa.bg/novini/article/7278339", "text": "Най-малко трима човека загинаха тази вечер след мощна експлозия на газова бутилка в кухнята на ресторант в гръцкия град Каламата на полуостров Пелопонес. Това съобщи информационният портал \"Грик рипортър\", цитиран от ТАСС. По предварителни данни са загинали собственикът на ресторанта и двама негови служители. В момента на взрива заведението е било препълнено с посетители, предава БТА.                                                                                                                                                                                                                                                                                                                       ", "date": "2019.02.03", "title": "Взрив на газова бутилка уби трима в ресторант в Гърция"}
{"url": "https://www.24chasa.bg/novini/article/7278344", "text": "Френските власти съобщиха снощи, че са проследили цялото количество от 795 кг говеждо месо, внесено от кланица в Полша, заподозряна, че продава месо от болни животни, предаде ДПА. Първоначално служители от министерството на земеделието набелязаха за унищожаване 500 кг от пратката, докато 150 кг вече са били разпродадени на дребно. Вчера са били проследени и локализирани последните 145 кг в складове на едро, месарници и ресторанти. Засега не са открити доказателства, че потребителите са изложени на рискове, но месото не е годно за консумация, защото не е минало през официална инспекция в кланицата, обявиха от ведомството, предава БТА. В края на миналата седмица в разследващ репортаж на полския тв канал Те Фау Ен 24 бе съобщено, че в кланица в Североизточна Полша се колят болни животни и месото са разфасова и продава. Европейската комисия отправи предупреждения към 14 засегнати държави.", "date": "2019.02.03", "title": "Във Франция проследиха всичкото съмнително полско месо"}
{"url": "https://www.24chasa.bg/novini/article/7278338", "text": "Руският рапър Децл (Кирил Толмацки) е починал след концерт в град Ижевск, съобщи ТАСС. Агенцията цитира концертния директор на изпълнителя Павел Беленец, но новината бе потвърдена и от бащата на Децл - Александър, а съобщение излезе и в официалната му страница в руската социална мрежа Вконтакте. \"Приятели, за съжаление тази нощ се случи ужасно събитие: Кирил вече не е сред нас\", се казва в него. Неофициалната причина за смъртта е инфаркт, а източници уточняват, че въпросният концерт е бил частно парти. Децл е на 35 години, а дебютният му албум \"Кто? Ты\" (2000) е сред най-продаваните руски рап албуми. ", "date": "2019.02.03", "title": "След концерт почина Децл - един от най-популярните руски рапъри"}
{"url": "https://www.24chasa.bg/novini/article/7278353", "text": "Президентите на САЩ и Китай Доналд Тръмп и Си Цзинпин може да се срещнат в Да Нанг, Виетнам, в края на този месец, пише днес \"Саут Чайна морнинг поуст\", цитиран от ДПА. Според хонконгският вестник, позоваващ се на своя източник, двамата държавни глави обмислят срещата да е на 27 и 28 февруари, тоест малко преди да изтече срокът на \"примирието\" в двустранната търговска война, предава БТА. По-рано тази седмица Тръмп каза, че очаква среща със Си за намиране на изход от спора за митата- Той добави, че Си му е пратил послание, в което изразил желание проблемът да бъде решен преди 1 март.", "date": "2019.02.03", "title": "Тръмп и Си Цзинпин може да преговарят по търговския спор в края на месеца във Виетнам"}
{"url": "https://www.24chasa.bg/novini/article/7278363", "text": "Четирийсет и осем души са получили наказания заради скандала с дефектните ваксини, който избухна миналата година в Китай, се казва в съвместно съобщение на Централната комисия за проверка на партийната дисциплина и Националната комисия за надзор, съобщава \" \". Бившият ръководител на разформированата Национална агенция за храните и лекарствата У Джън бе изключен от редовете на ККП и предаден на прокуратурата за по-нататъшно разследване за престъпление по служба. Той е един от шестимата високопоставени служители, които бяха уволнени или подадоха оставки в резултат на разследването по случая.", "date": "2019.02.03", "title": "48 души бяха наказани за скандала с дефектните ваксини в Китай"}
{"url": "https://www.24chasa.bg/novini/article/7278360", "text": "Пожарникари спасиха 200 души, блокирани в автомобилите си заради лошо време на магистрала в Италия. Силен снеговалеж парализира движението по магистрала А22. Образуваха се дълги колони от автомобили. Опашката на пътя, свързващ североизточна Австрия с Италия, е достигнала 16 километра, заяви говорител на пожарната в провинция Болзано, Северна Италия. Задръстването е било предизвикано от няколко коли, които не били подходящо оборудвани за зимните условия. Те поднесли и блокирали целия трафик. Наложило се е хората, които седели в колите си при минусови температури да бъдат спасявани от екипи на гражданска защита и пожарната, посочва  . Няма жертви и пострадали. В същото време в друг район на магистралата паднала лавина, но в този момент не е имало преминаващи автомобили.", "date": "2019.02.03", "title": "Силен снеговалеж блокира 200 на магистрала в Италия (Видео)"}
{"url": "https://www.24chasa.bg/novini/article/7278367", "text": "Министерството на външните работи на Р. България е изпратило на 31 януари 2019 г. до www.eurochicago.com писмо в отговор на въпроси на редакцията на уебсайта, свързани с броя на българите извън страната по държави, броя на дипломатическите представителства по света и на служителите в тях, броя на сътрудниците на бившата ДС, работещи в министерството и в дипломатическите мисии. Отговорът е подписан от постоянния секретар на МВнР Елена Шекерлетова, се казва в съобщение на eurochicago.com. Според отговора най-много са българските граждани в Германия - 416 хиляди, но за повечето от страните, където има по-големи български разселения, данните са видимо закръглени. Така например за Франция числото е 60-80 хиляди, за Австралия - 10-15 хиляди, за Нова Зеландия - 3-5 хиляди и пр. За Турция са посочени 350 хиляди, за САЩ - 300 хиляди, за Гърция също 300 хиляди, за Испания - 250 хиляди, за Великобритания - 200 хиляди, за Италия - 120 хиляди, за Канада - 70 хиляди, за Австрия - 35 хиляди, за Молдова - 31 хиляди, за Кипър - 25 хиляди, за Чехия също 25 хиляди, за Южна Африка - 20 хиляди, за Швейцария - 12 хиляди, за Норвегия - 7 хиляди, за ОАЕ - също 7 хиляди, за Малта - 6 хиляди, за Полша - 4 хиляди, за Йордания - хиляда и пр. Ако сравним новополучените данни с данните отпреди седем години (след предишното запитване до МВнР), ще видим, че през 2011 г. броят на българските граждани в Германия е бил само 74 869, а сега числото е над 400 хиляди и това е доста повече от САЩ, Гърция и Испания. За 2011 г данните за Великобритания са 100 хиляди български граждани, за Франция - 30 хиляди, данните за Турция - 500 хиляди. Т.е., българските граждани във Великобритания са се увеличили за 7 години със 100 хиляди, тези във Франция с 30-50 хиляди, а тези в Турция са намалели със 150 хиляди. Данните за САЩ, за Гърция и за Испания са същите, както сега. Излиза, че за седем години няма никакви промени в броя на българските граждани в тези страни, което едва ли е така, се констатира в съобщението на eurochicago.com. Общият брой на българските граждани по света, според данните за 2011 г., изпратени ни в началото на 2012 г. от МВнР, е бил 2 018 792. Ако съберем грубо приблизителните данни, изпратени ни сега по Закона за достъп до обществена информация (ЗДОИ), ще получим над 2 млн. и 417 хиляди български граждани извън България за 2018 г., твърди чикагският уебсайт и отбелязва, че според данните на МВнР българските емигранти по света са се увеличили с 400 хиляди за седем години. Българскоезичната електронна медия посочва, че в писмото си до МВнР от 10 януари т.г. е включила и въпроси, зададени не по ЗДОИ, свързани с идеята да се направи преброяване на българските граждани извън България. По тази тема от МВнР засега не са изпратили отговори. Според някои източници, продължава eurochicago.com, населението на България, вече е под 7 млн. Тези над 2 млн. и 417 хиляди български граждани в чужбина са една значителна част от тях, при това повечето са в активна и работоспособна възраст. И тази твърде значителна част наши съграждани с избирателни права, нямат никакво институционално представителство в България, ако не броим 25-те служители в печално прославилата се Държавна агенция за българите в чужбина... На втория въпрос, зададен по ЗДОИ, а именно за броя на българските дипломатически и консулски представителства по света и броя на служителите в тях, от МВнР са изпратили данни за служителите в задграничните представителства. Вижда се, че на много места те са по един или двама човека и не е ясно как успяват и да обслужат българите, и да свършат другата си дипломатическа дейност свързана с политическите, културни и бизнес контакти. От данните на МВнР личи, че най-много български дипломатически представители има в Брюксел - 61 в Постоянното представителство на България в ЕС, 14 в представителството ни в НАТО и 10 в българското посолство в града. В Москва (Руска федерация) българските дипломатически служители са 32; 25 - в Истанбул (Турция); 20 в Атина (Гърция); 19 в Скопие (Р. Македония); по 18 в Белград (Сърбия) и Париж (Франция); по 17 в Анкара (Турция), Берлин (Германия) и Лондон (Великобритания); 15 във Вашингтон (САЩ); по 13 в Рим (Италия), Киев (Украйна) и Техеран (Иран); 12 в Женева (Швейцария); 11 в Солун (Гърция); по 10 в Букурещ (Румъния) и Хага (Нидерландия); по 9 в Мадрид (Испания), Пекин (Китай), Тирана (Албания), Кайро (Египет) и Бейрут (Ливан); по 8 в Будапеща (Унгария) и Сараево (Босна и Херцеговина), по 7 в Прага (Чехия), Кишинев (Молдова) и Страсбург; по 6 в Копенхаген (Дания), Токио (Япония), Прищина (Косово), Мюнхен (Германия), Одеса (Украйна), по 5 в Берн (Швейцария), Лисабон (Португалия) и др. В Ню Йорк има 15 души в постоянно представителство и още 5 - в генералното консулство. Във Виена (Австрия) има 13 души в посолството и още 8 в постоянно представителство. Според изпратените данни в Белгия има общо 85 български дипломатически представители. В Турция са общо 53 (25 в Истанбул, 17 в Анкара, 8 в Одрин и 3 в Бурса). В САЩ има общо 40 дипломатически служители (20 в Ню Йорк, 15 във Вашингтон, 3 в Чикаго и 2 в Лос Анжелос). В Руската федерация са общо 36 (32 в Москва и 4 в Санкт Петербург). В Гърция са общо 31 (20 в Атина и 11 в Солун). В Германия са общо 26 (17 в Берлин, 6 в Мюнхен и 3 във Франкфурт на Майн). В Р. Македония са общо 22 (18 в Скопие и 4 в Битоля). В Сърбия са общо 21 (18 в Белград и 3 в Ниш). В Украйна са общо 19 (13 в Киев и 6 в Одеса). За последните две години служителите на бившата ДС, понастоящем на работа във външното министерство на Република България, са намалели с двама - от 56 на 54, завършва публикацията си eurochicago.com.", "date": "2019.02.03", "title": "400 000 души са емигрирали от България в последните 7 години"}
{"url": "https://www.24chasa.bg/novini/article/7278386", "text": "Осемдневният краен срок за венецуелския президент Николас Мадуро да обяви нови избори, поставен му от седем държави от ЕС, изтича днес. След изтичането му Великобритания, Белгия, Германия, Испания, Португалия, Холандия и Франция са заявили, че ще признаят за президент на Венецуела опозиционния лидер Хуан Гуайдо, предадоха ДПА и Ройтерс. На митинг в Каракас пред привърженици снощи Мадуро отхвърли искането на европейските държави като \"безочливо\" и заяви, че той е законният държавен глада на страната си. На друг митинг наблизо Гуайдо се зарече, че народът ще остане на улиците, докато се бъде извоювана свобода, временно правителство и нови честни избори за президент, предава БТА. Но проправителствения митинг социалистът Мадуро се провикна: \"Вие искате избори? Вие искате предсрочни избори? Ще имаме парламентарни избори\". Митингът бе в чест на 20-годишнината от първото встъпване в длъжност като президент на покойния Уго Чавес. Опозиционният депутат Армандо Армас окачестви като поредната провокация идеята на Мадуро за предсрочни парламентарни избори. \"Мадуро не е президент и т.нар. Учредително събрание няма легитимност, няма стойност\", се казва в изявлението на депутата от Националното събрание (парламента). Подчиненият на Мадуро Върховен съд е обявил за незаконно Националното събрание, след което Мадури свика свое Учредително събрание, припомниха агенциите. Те отбелязаха, че позициите на Николас Мадуро се доразклатиха, след като вчера бе разпространено видео, в което един генерал от венецуелските ВВС изрази подкрепа за Хуан Гуайдо, провъзгласил се за временен държавен глада до произвеждането на избори. Генерал Франсиско Янес заяви, че \"90 на сто от армията не е с диктатора, а с народа на Венецуела, след което командването на въоръжените сили го заклейми като предател.", "date": "2019.02.03", "title": "Мадуро предложи нови избори, но не президентски, а парламентарни"}
{"url": "https://www.24chasa.bg/novini/article/7278389", "text": "Полицията на Кабо Верде задържа 11 руски моряци, заподозрени в контрабанден внос на над 9 тона кокаин, предаде Ройтерс, като цитира руски медии. По данни на агенция \"Новости\" корабът \"ESER\", плаващ под панамски флаг, е пътувал от Панама за мароканския град Танжер. Той е бил задържан в четвъртък след спиране в пристанищния град Прая, поради смъртта на член на екипажа, предава БТА. Руското посолство в западноафриканската островна държава отказа коментар. Корабът все още се намира в пристанището на Прая.", "date": "2019.02.03", "title": "Задържаха руски моряци в Кабо Верде, подозират ги в контрабанда на 9 тона кокаин"}
{"url": "https://www.24chasa.bg/novini/article/7278403", "text": "Премиерът Бойко Борисов ще проведе среща с министър-председателя на Република Македония Зоран Заев, който е на посещение в София на 4 февруари. Двамата ще обсъдят развитието на сътрудничеството в различни сектори, проекти в сферата на инфраструктурата и транспорта, както и изпълнението на Договора за приятелство, добросъседство и сътрудничество. Това съобщиха от правителствената информационна служба.  В делегацията на министър-председателя Зоран Заев ще бъде министърът на културата на Република Македония Асаф Адеми. Той заедно с българския си колега Боил Банов ще поднесат венец пред бюст-паметника на Гоце Делчев в столичния парк „Борисова градина“ по случай 147-годишнината от рождението на революционера. По време на посещението министрите на културата на двете страни - Боил Банов и Асаф Адеми ще подпишат “Програма за сътрудничество в областта на културата” между България и Република Македония. Очаквайтеподробности.", "date": "2019.02.03", "title": "Борисов се среща с премиера на Република Македония Зоран Заев"}
{"url": "https://www.24chasa.bg/novini/article/7278391", "text": "Губернаторът на Вирджиния Ралф Нортъм устоя днес на засилващия се натиск от своята Демократическа партия да подаде оставка заради негова снимка с расистки характер, предаде Ройтерс. Вчера Нортъм се извини за това, че той е сред хората на снимка в годишник на медицински университет от 1984 г., на която той е с намазано с черна боя лице, а до него има човек в одежди на Ку Клукс Клан. Днес обаче губернаторът демократ каза, че като се вгледал внимателно във фотографията, се убедил, че това е друг човек. Иначе Нортъм призна, че на младини е правил грешки, дегизирайки се като Майкъл Джаксън по време на състезание по танци, предава БТА. \"Губернаторът Нортъм е загубил всичкия морален авторитет и трябва да се оттегли незабавно\", написа в \"Туитър\" бившият вицепрезидент Джо Байдън, който обмисля да се кандидатира за Белия дом през 2020 г. Други потенциални президентски кандидати от демократите като Камала Харис, Кори Букър и Кирстен Джилбранд призоваха за оставка на вирджинския губернатор. Нортъм обаче заяви днес, че няма намерение да се оттегля. \"Докато чувствам, че мога да ръководя, ще продължа да го правя\", каза той.", "date": "2019.02.03", "title": "Губернаторът на Вирджиния отказва да подаде оставка след расистки скандал"}
{"url": "https://www.24chasa.bg/novini/article/7278368", "text": "Тенденциите са икономическият растеж в ЕС да продължи в следващите 2 години с около 2%, безработицата е на нива, по-ниски от преди кризата. Но икономиката е циклична, затова трябва да сме подготвени и да изградим фискални буфери. Призовавам държавите членки да го направят сега при добрите икономически времена. Този апел към държавите членки на ЕС отправи зам.-председателят на Европейската комисия Валдис Домбровскис от ефира на \"Събуди се\" по Нова телевизия.  Според Домбровскис рискови фактори за икономиката са напрежението между Русия и Украйна, ситуацията в Гърция, както и в някои съседни за Европа държави на Изток и на Запад. Еврокомисарят не очаква Брекзит да окаже огромно влияние на икономиката на ЕС, а по-скоро на Великобритания.  Домбровскис подчерта, че България трябва да прекара минимум 3 години в чакалнята на Еврозоната. След като бъдем приети в Еврозоната, ще можем да влезем и в Банковия съюз. Приемането на еврото ще подпомогне икономиката ни и ще е фактор за привличане на повече чуждестранни инвестиции.", "date": "2019.02.03", "title": "Валдис Домбровскис: Подсилете икономиката си сега, преди да се влоши"}
{"url": "https://www.24chasa.bg/novini/article/7278417", "text": "Не съм се засегнала от културата на министъра, който е министър на културата, че ме нарече Цола Драгойчева. Нормално е в ГЕРБ да се промени, това е един образован човек, а виждате сега как разговаря. Ако това беше контрабанда на информация, щеше ли прокуратурата веднага да се самосезира. 17 минути той обяснява как да се поправят документи, така че да не се платят 700 хил. лева. Това каза пред bTV депутатът от БСП Елена Йончева за скандала \"Ало, Банов\".  \"Пред колеги се водят тези разговори, първо с представител на фирмата и после с независимият надзор. Тук няма никакъв свян. На пръв поглед \"Ало, Банов\" изглежда като малка афера, но това е моделът \"Борисов\". Така се правят далаверите в България\", добави тя. \"Ние сме предоставили запис, който сме проверили. Предоставихме и документи, които доказват, че всичко е истина. Това е денонощна работа в екип. Това не са отделни фрази, това е цял разговор от 17 минути. Това е едно варварско отношение към държавата, да не се върнат едни пари към държавния бюджет. Няма съмнение, защото документите го потвърждават. Този запис е направен от човек, който е присъствал на тези разговори. Ние имаме защитен свидетел, има свещено право да не го разкриваме. Той ще даде показания. Аз няма да го издам. Прави се опит да се обсъжда личността на свидетеля. Свидетелят няма значение какъв е, единственото важно е истина ли е информацията, която се поднася. Ние сме провели много голяма работа с документи. Не може да ме е подвел, защото разполагаме с документи. В записа ние чуваме как г-н Банов говори, че трябва да се спре строителството по независими от строителя причини, за да не започне дело и да не бъдат взети тези 700 хил. лева. Има становище ма Агенцията за обществени поръчки. от края на 2015 г. Там се говори, че има само два Акт 10. След 1 година има доклад на Държавна финансова инспекция. Актовете за периода 2015 г. не са 2, а са 5, дописани са 3 акта\", каза още тя. \"Това което говорят от Вежди Рашидов и Боил Банов, че Министерството на културата е започнало съдебен процес, става въпрос за друг период - това е след 20 януари 2016 г., след като изтича анекса на договора. Не е Министерството на културата инициатор на този съдебен процес срещу строителя. Говорим за фалшификация, става въпрос за истински разговор, това прокуратурата няма как да не докаже\", каза още Йончева.  \"Предоставих всички данни, които са ми известни в прокуратурата преди 2 дни. В понеделник внасяме в ОЛАФ и специализираната прокуратурата всички записи и данни\", добави тя. \"Оставката на министър Банов, ако бъде заменен с друг човек, който работи по същите схеми, няма да има никакво значение. Не трябва да го наблюдаваме като поредния скандал. Това е престъпление, това заплашва всички нас, всички вас\", каза още тя.  \"Сергей Станишев трябва да оглави листата на БСП за евроизборите. Това не зависи от мен и моето желание. Чуваме се с него няколко пъти в годината и говорим предимно за децата\", каза в края на разговора Йончева.  „Имаме не едно, а 3-4 основания за удължаване на договора за Ларгото, които са законни и нас не ние необходимо, специално на сдружението, допълнителна индулгенция от някога, за да ни оневини за плащане на неустойки”, каза пред „Тази събота и неделя” представителят на консорциум „Антична Сердика” Росен Колелиев. „Показвам документи, с които и съдът е решил на първото си решение, че нямаме вина за удължаване на срока”, добави той. Колелиев коментира, че познава инж. Драгомир Драганов и че той не го е уведомявал за разговор с министъра на културата Боил Банов. Драганов, по думите на БСП, е бил от другата страна на телефонния разговор на изнесения от левицата запис с културния министър и че именно той е ръководител на проекта за Ларгото от страна на „Антична Сердика”.", "date": "2019.02.03", "title": "Йончева: Имаме защитен свидетел за случая с Банов, ще даде показания"}
{"url": "https://www.24chasa.bg/novini/article/7278394", "text": "През януари различните местни власти в Китай са емитирали ценни книжа на стойност 418 милиарда юана (около 62,3 милиарда долара). Според сайта за финансова информация Wind Info месечният обем на този тип облигации е рекордно висок, като само в последния ден от месеца стойността им е била 140 милиарда юана. От агенцията за ценни книжа „Гуошън\" съобщиха, които следят развитието на пазара, съобщиха, че стойността на новите облигации е около 369 милиарда юана, а на тези за рефинансиране – 49 милиарда, съобщава \" \". Миналата година правителството даде зелена светлина на местните власти – провинциални и общински, да емитират облигации, за да финансират мащабни проекти по изграждането на транспортна инфраструктура, водно консервиране и опазване на околната среда. За 2018 г. обемът на този тип ценни книжа ще бъде 1,39 трилиона юана, което представлява 63% от квотата за дълга. Предвид обема на пуснатите през януари облигации, тази квота вероятно ще бъде изпълнена през първото тримесечие, прогнозират от „Гуошън\".", "date": "2019.02.03", "title": "През януари властите в Китай са пуснали ценни книжа на стойност 418 млрд. юана"}
{"url": "https://www.24chasa.bg/novini/article/7278435", "text": "Основателят на \"Фейсбук\" Марк Зукърбърг прибави 6,2 млрд. долара към нетното си състояние в четвъртък, изкачвайки се с две места до номер 5 в индекса за милиардери Bloomberg Billionaires Index, след като книжата на компанията поскъпнаха заради по-големите от очакваното приходи на компанията, предава  . Така 34-годишният Зукърбърг успя да изпревари испанеца Амансио Ортега и мексиканеца Карлос Слим, които вече са на съответно шесто и седмо място в класацията на най-богатите 500 души на планетата. Книжата на базираната в Калифорния компания поскъпнаха с 11% в четвъртък до цена от 166,69 долара, най-високият еднодневен ръст от три години насам. С това състоянието на Зукърбърг скочи до 65,6 млрд. долара. На свой ред основателят на \"Амазон\" и най-богат човек на планетата Джеф Безос прибави към състоянието си 3,8 млрд. долара, запазвайки първенството си със състояние от 142,1 млрд. долара. Втори също продължава да е съоснователят на Microsoft Бил Гейтс с 95,8 млрд. долара. Безос изпревари Гейтс в класирането преди 15 месеца.", "date": "2019.02.03", "title": "Марк Зукърбърг вече е пети по богатство в света"}
{"url": "https://www.24chasa.bg/novini/article/7278449", "text": "\"Нашата политика винаги е била да показваме това, което сме направили. Ето го моста, вие, старозагорци, го помните какъв беше. Аязмото го помните какво беше, новият парк знаете какво беше, 80 блока са санирани. Така че моят призив по принцип към политиците е, ако могат, да си мерят всичките повече думите. Ако тази конфронтация не се спре, тя ще пречи на всеки един, който победи на изборите след това. Така че аз не се вкарвам изобщо в тази тема. Хората очакват всеки ден да им се дават нови и нови неща, които да ги ползват - училища, детски градини, инфраструктура, култура, всичко останало. Оставам на другите, който иска, да се заяжда, да прави компромати. Ние всички избори сме ги минали в такава ситуация. Плащат на 50 души, излизат, викат, но нека да покажат те какво са направили през годините. Ето, в Стара Загора попитайте хората как е било и как е сега. Лек ден!\". Тази своя позиция изрази днес преди обяд в Стара Загора премиерът и лидер на политическа партия ГЕРБ Бойко Борисов, запитан от журналисти за разярилата се напоследък в държавата компроматна война. Той дойде за откриването на обновения надлез, който свързва града с южния квартал \"Кольо Ганчев\", част от Индустриалната зона и магистрала \"Тракия\". За изненада на очакващото го множество, след това си изявление пред медиите премиерът се качи веднага на джипа, който управляваше сам, и пое към магистрала \"Тракия\". Той не дочака предвидения за откриването водосвет, този път нямаше и лентичка за рязане. \"Стара Загора е само едно от многото населени места в страната, където работата на ГЕРБ и изпълнените обещания към гражданите носят модернизация и съвременен облик. Поздравявам един от най-успешните кметове на ГЕРБ Живко Тодоров, който само за няколко години преобрази Стара Загора и сега градът е едно много по-приветливо място\", написа във фейсбук зам.-председателят на партията Цветан Цветанов. Преди това Борисов, зам.-председателят на парламента Емил Христов, депутати, кметът на Стара Загора Живко Тодоров и други официални лица се разходиха за кратко по съоръжението. Премиерът сподели, че сутринта е направил своя социология, като е посетил и обновения парк Аязмото - там нито един гражданин не бил дошъл да му каже, че не е доволен от направения ремонт на парка. \"Ние изпълняваме своите ангажименти\", обобщи Борисов. Както често напоследък, сред хората, дошли на откриването, имаше и недоволни с лозунги срещу властта. Полицията отцепи гражданите на стотина метра от официалните лица така, че и дошлите да срещнат премиера с най-добри намерения не успяха да го видят по-отблизо. Ремонтът на надлеза над ж.п. линията Пловдив - Бургас завърши за 8 месеца, по проект трябваше да са 9. С цялостната модернизация на пътния надлез с ремонтирано трасе от 550 метра единственото в страната реверсивно движение по трите съществуващи доскоро ленти отиде в историята. Сега пътното платно е уширено до 13 метра, върху него вече са обособени четири ленти за движение, по 2 във всяка посока, с ширина от 3,25 м всяка. Подменени са съществуващите тротоарни настилки и понижени бордюрите в зоната на кръстовищата. Връзката на булевардите \"Патриарх Евтимий\" и \"Славянски\" в северната основа на надлеза вече се осъществява с 2 новоизградени кръгови кръстовища. С реконструкцията се решава и тежкият проблем с наводняването на бул. \"Славянски\" при обилен дъжд. Отделно за пешеходците е осигурено безопасно и сигурно преминаване по надлеза. Предвидена е и велоалея. До последния момент положената върху асфалта на надлеза маркировка предизвикваше дискусия в социалните мрежи, тъй като в началото някой бе решил там да има бус ленти, който отнемаха по една лента в посока на останалите автомобили. В последния момент това недоразумение бе премахнато, още вече, че в града почти никъде няма бус ленти, освен около някои спирки. Първи по обновеното съоръжение преминаха група нетърпеливи колоездачи, изпратени с аплодисменти, след което бе пуснато и движението. Така трафикът в Стара Загора се нормализира, след като заради ремонта в последните месеци някои улици бяха пренаселени с автомобили за сметка на други. Изпълнител на обекта е \"Трейс Груп Холд\" АД, София, а строителният надзор е на \"Екип МГ\" ООД, Харманли. Той бе осъществен по проект \"Модернизация и развитие на устойчив градски транспорт в Стара Загора - II фаза\" с договор за безвъзмездна финансова помощ, финансиран от Оперативна програма \"Региони в растеж 2014 -2020\". Неговата обща реализация започна от 02.01.2018 г. и е с продължителност 36 месеца. Общата му стойност е 14,7 млн. лв., като безвъзмездната финансова помощ е над 13,9 млн. лв., а собственият принос на общината - близо 760 хил. лв. Освен ремонт на надлеза, проектът включва още изграждането на система за управление на градския транспорт, въвеждане на автоматизирана система за таксуване в градските автобуси и тролейбуси, както и рехабилитация на ремонтното хале на тролейбусно депо.", "date": "2019.02.03", "title": "Политиците да си мерят повече думите, призова Бойко Борисов от Стара Загора (Обновена, видео)"}
{"url": "https://www.24chasa.bg/novini/article/7278464", "text": "Върховният административен съд /ВАС/ е потвърдил заповед на Комисията за защита на потребителите /КЗП/ за забрана на нелоялна практика на голяма верига магазини за техника. Търговецът е продавал роботизирана прахосмукачка, без да информира своевременно клиентите, че не е предназначена за почистване на черни настилки, тъй като може да не функционира правилно. Това съобщиха от пресцентъра на комисията. След намесата на контролния орган търговецът е добавил тази важна информация върху етикета на уреда с останалите му съществени технически характеристики. Проверката на КЗП е по повод на жалба на потребител, който е купил въпросната прахосмукачка на стойност 679,00 лв. и е установил, че по време на работа тя не заобикаля мебелите, а се блъска в тях, което е необичайно. Затова се свързал с производителя, който го информирал, че продуктът не може да се ползва на черен под, тъй като той смущава сензорите. Инспекторите на КЗП са установили, че никъде в магазина не е представена по ясен и разбираем начин инструкция за ползване, комплектовка и поддръжка на продукта, за което на търговеца е съставен акт. От комисията съветват потребителите да изискват информация за съществени характеристики на техниката, която купуват; да настояват за инструкции за употреба и поддръжка. Комисията припомня, че инструкциите следва да са достъпни за потребителя преди покупката, а информацията трябва да е ясна и на български език.", "date": "2019.02.03", "title": "КЗП забрани на верига да крие, че прахосмукачка не работи върху черни повърхности"}
{"url": "https://www.24chasa.bg/novini/article/7278443", "text": "Най-малко осем човека са загинали вчера, след като кални маси затрупаха шест автомобила на планинско шосе край боливийската столица Ла Пас, предаде ДПА. Други 17 човека са пострадали от стихията, предизвикана от проливните дъждове през последните няколко дни, предава БТА. Кал и отломки са покрили участък от шосето между населените места Йолосита и Каранави.", "date": "2019.02.03", "title": "Осем човека загинаха под кално свлачище\nв Боливия"}
{"url": "https://www.24chasa.bg/novini/article/7278470", "text": "\"Автомагистрали\" ЕАД разполага с 236 машини и автомобили, които обезпечават работата на държавното дружество. От тях 25 са товарни - над 3,5 тона, 17 - до 3,5 тона, 20 машини - строителна техника, 107 - специализирани автомобили, 9 - пътнически, и 58 - лекотоварни. Това е посочила министърът на регионалното развитие и благоустройството Петя Аврамова в отговор на писмен депутатски въпрос за строителната техника, с която разполага \"Автомагистрали\" ЕАД, и за числения състав на работниците и служителите по длъжности, съобщиха от пресцентъра на министерството. От отговора става известно, че към края на 2018 г. машините на дружеството са били 226, а през януари са били увеличени с нови 10 - 8 лекотоварни автомобила, един товарен до 3,5 тона и един - строителна техника. Към края на януари т.г. в дружеството работят 292 души. От тях 56 души са техници и приложни специалисти - технически ръководители, техник-механици, оператори елподстанция; 146 са квалифицираните работници; 25 души са специалисти - инженери, експерти, одитори, счетоводители, юристи, специалисти по технически контрол. В професии, неизискващи специална квалификация, като работници, пазачи и чистачи са ангажирани 34 души, 14 души е помощният административен персонал. Останалите 17 души са на ръководни позиции.", "date": "2019.02.03", "title": "236 машини и автомобили обезпечават работата на \"Автомагистрали\" ЕАД"}
{"url": "https://www.24chasa.bg/novini/article/7278477", "text": "Говорим за защита на държавния и обществения интерес с разходването на средства. С тези думи зам.-председателят на ПГ на БСП Георги Свиленски коментира аферата \"Ало, Банов съм\" в студиото на \"Денят започва с Георги Любенов\" по  . \"Елена Йончева е разследващ журналист. Тя си изпълнява и професионалните задължения, и обществените като народен представител. Ние искаме да покажем на обществото какво се случва, а дали има нарушения е работа на специализираните органи\", каза депутатът от левицата. \"При нас непрекъснато пристигат сигнали. В държавата някой трябва да показва и общественото мнение. Когато си подавал сигнали в различните органи и няма необходимата реакция след тях, хората пристъпват по другия начин - предават ги на народните представители. А ние, за да сме сигурни, че ще се задвижи един сигнал, първо го представяме на медиите и заедно с това го даваме и на службите. Целта е да покажем на обществото каква структура управлява държавата\", каза още той. Според Свиленски, ударът срещу Елена Йончева е политически и мафиотски. Целта беше тя да бъде поставена на колене, защото бръкна в много дълбоки рани.", "date": "2019.02.03", "title": "Свиленски: За да сме сигурни, че ще се задвижи сигнал, първо го даваме на медиите"}
{"url": "https://www.24chasa.bg/novini/article/7278479", "text": "Офертите на участниците в обществената поръчка за определяне на изпълнител за допълнително проектиране и строителство на 13,4 км от път I-1 (E-79) Мездра- Ботевград, лот 2 от км 161+367 до км 174+800, ще бъдат отворени на 4 февруари в 14.00 часа в сградата на Агенцията \"Пътна инфраструктура\" /АПИ/. Това съобщиха от пресцентъра на агенцията. Обществената поръчка е започнала на 12 октомври 2018 г. Програмата предвижда строителството на направлението Видин-Ботевград да започне от една от най-сложните отсечки, предвид терена, през който преминава. Поради това участъкът е разделен в два лота, за да може на обекта да се работи едновременно и да завърши в кратък срок. Пътят ще бъде с две платна с по две ленти за движение в посока, с габарит 20 м, т.е. двойно по-широк, тъй като в момента има по една лента за движение в посока. Трасето ще следва съществуващия път, който ще бъде разширен до новия габарит, а настоящото трасе ще бъде основно ремонтирано и реконструирано, където е необходимо. По нов терен бъдещият скоростен път ще се развива в участъците, обхождащи селата Люти дол, Типченица, Новачене и Скравена. На обхода на с. Люти дол ще бъдат построени два тунела, с дължини съответно 490 м и 340 м. Ще бъдат изградени и ремонтирани редица съоръжения - над жп линията Мездра-София, мостове над р. Искър, Малата река, Калница, Бебреш, Рударка, както и пътен възел при село Новачене. Пресичанията на републиканските и общинските пътища ще се осъществяват чрез кръгови кръстовища \"Мездра\", \"Дърманци\", \"Ребърково\", \"Люти дол\", \"Скравена\" и \"Ботевград\". Предвидено е построяването на селскостопански надлези, площадки за отдих и т.н. Общата индикативна стойност на участъка между Мездра и Ботевград /лот 1 и лот 2/ е близо 302 млн. лв. без ДДС. За лот 1 е 123 000 000 лв. без ДДС и не е пределна, а за лот 2 е 178 800 000 лв. без ДДС и също не е пределна. Проектът ще се финансира със средства от републиканския бюджет.", "date": "2019.02.03", "title": "Отварят офертите за строителството на\nучастък от пътя Мездра-Ботевград утре"}
{"url": "https://www.24chasa.bg/novini/article/7278483", "text": "Германска ръчна граната от Първата световна война, е открита във внесена от Франция пратка картофи за завод за производство на чипс в Хонконг, съобщи полицията, цитирана от Франс прес. Взривното устройство е открито вчера в завода \"Калби снакс\" и е обезвредено без проблеми, предава БТА. \"Гранатата беше в нестабилно състояние, защото е била с изваден щифт, но не е била избухнала\", заяви комисар Уилфред Уон Хо-хон. Полицията публикува видеозапис как сапьори поставят гранатата в канализация преди да я взривят. Взривното устройство е било широко осем сантиметра и е тежало един килограм. Полицията не съобщи точния географски произход на пратката картофи. Според историци гранатата е била изоставена в окоп през Първата световна война, който впоследствие е станал част от картофена нива, и е била събрана заедно с картофите. Това не е първи случай, в който в бившата британска колония се откриват стари боеприпаси, но обикновено става дума за американски бомби, пуснати върху превзетата от японците територия през Втората световна война. Хонконг е превзет от Япония през декември 1941 г. и е освободен през лятото на 1945 г. Територията е била обсипана с бомби от САЩ в началото на Тихоокеанската военна кампания.", "date": "2019.02.03", "title": "Граната от Първата световна война е открита в пратка френски картофи в Хонконг"}
{"url": "https://www.24chasa.bg/novini/article/7278399", "text": "Рекорден брой движение през границите си отчете Хонконг за 2018 г. По данни на имиграционния отдел над 314 милиона души са преминали през контролните пунктове, което представлява ръст от 5,1% в сравнение с миналата година, съобщава \" \".  Общият брой на хората, посетили специалния административен район, е надвишил 65 милиона, което е с 11,4% повече от 2017 г. Посетителите от континенталната част на Китай са били 50,8 милиона или ръст от 15% на годишна база. Пристигналите със самолет са били 14,4 милиона, а 46 и 4,8 милиона по суша и море. От имиграционния отдел съобщиха също, че железопътната линия Гуанджоу – Шънджън – Хонконг работи нормално и става все по-популярна. Властите на района потвърдиха, че тази година ще приключи изграждането и на граничния пункт Лиентан/Хеюн Юен Уай, който ще улесни и съкрати времето за преминаване.", "date": "2019.02.03", "title": "Рекорден брой посетители за 2018 г. в Хонконг"}
{"url": "https://www.24chasa.bg/novini/article/7278514", "text": "Нови супер модерни камери влизат в арсенала на КАТ срещу джигитите на пътя. 23 нови устройства вече са монтирани в полицейските автомобили и снимат нарушителите. Камерите работят дори и в движение, съобщава  . От края на миналата година  шофьорите трябва да бъдат още по-внимателни на  пътя, ако не искат да получат „честитка”. С новите т. нар „супер камери” Пътна полиция вече може да хваща нарушенията на шофьорите и докато те са в движение. Новите устройства са почти незабележими, но не пропускат нарушители. „Автомобилът разполага с две камери . Едната е инсталирана на тавана колата , а другата е вградена в предната броня. В багажника има инсталирана самостоятелен компютър, който обработва наличната информация”, обясни Илия Георгиев, инспектор в Пътна полиция в ГД „Национална полиция”. В купето на патрулката има екран, на който в реално време се вижда пътя.  Едното от нарушенията, което хваща камерата е превишената скорост. „Патрулният автомобил се движи плътно вдясно, заснема средната и лявата лента. Определили сме, че максимално допустимата скорост за движение е 80км/ч. Радарът на камерата е настроен да установява превишаване на скоростта от 105 км/ч нагоре”, каза още той.   И ако ни хванат ще получим фиш. Липсата на „Гражданска отговорност” също не остава не забелязана от камерата. Но, ако покрай патрулката мине автомобил на фирма, той може да светне в червено, а това означава, че няма „Гражданска отговорност”, въпреки че колата има платена застраховка. Проблемът  от МВР обясняват така: „Т. нар. корпоративни клиенти сключват една полица за много автомобили. Тогава е напълно възможно при заснемане да бъде засечена, че няма”.   Така често на полицията й се налага да прави още една проверка на колите. Иначе основната задача на камерите е да са от полза на криминална полиция. По регистрационния номер се вижда дали колата се издирва. Така на територията на страната вече са хванати няколко откраднати автомобила.", "date": "2019.02.03", "title": "23 нови камери хващат нарушения на пътя и в движение"}
{"url": "https://www.24chasa.bg/novini/article/7278523", "text": "Един човек е загинал, а 10 са ранени при десет катастрофи в страната през изминалото денонощие, съобщиха от МВР. В София са регистрирани 14 леки пътнотранспортни произшествия, при които няма пострадали.                                                                                                                                                                                                                                                                                                                                                                                                                                                                                                                                                                                                                                              ", "date": "2019.02.03", "title": "1 загинал и 10 ранени в катастрофи за денонощие"}
{"url": "https://www.24chasa.bg/novini/article/7278511", "text": "З2-годишен мъж от с. Поликраище се изправя пред Окръжния съд във Велико Търново идния вторникзатова че превърнал дома си в селото в лаборатория за синтетична дрога и държал прекурсори и материали за производство на метамфетамин. Делото е образувано по обвинителен акт на Окръжна прокуратура Велико Търново, с който подсъдимият Христомир  Х.  е обвинен в това, че на 13.10.2016 г., в къща, обитавана от него, без надлежно разрешително, произвел чрез редукция на ефедрин/псевдоефедрин с амоняк и метален литий високорисково наркотично вещество – метамфетамин под формата на течност с цел разпространение – общо 76,12 грама жълтеникава течност със съдържание на метамфетамин 0,84 грама на стойност 21 лв. и утайка с 0,7 гр. метамфетамин на стойност 17,5 лв. - престъпление по чл. 354а ал. 1, изр. 1, пр. 1 от НК. Подсъдимият е обвинен и в това, че по същото време и място държал прекурсори и материали за производство на метамфетамин – 7,24 литра сярна киселина, 286 грама натриева основа, 1165 грама амониева селитра, 28 броя таблетки с лекарствено средство със съдържание на цитиризинов дихидрохлорид и псевдоефедринов хидрохлорид. Мъжът ще отговаря и за това, че по същото време и място държал без надлежно разрешително по ЗКНВП високорисково наркотично вещество – коноп (марихуана) с тегло 0,136 гр. на стойност 0,82 лева.", "date": "2019.02.03", "title": "Съдят 32-годишен,  бъркал синтетична\nдрога в дома си в Поликраище"}
{"url": "https://www.24chasa.bg/novini/article/7278537", "text": "Най-малко шест човека загинаха и 13 бяха ранени днес в източния индийски щат Бихар, след като девет вагона от бърз влак дерайлираха, съобщи вестник \"Таймс ъв Индия\", цитиран от ТАСС. Катастрофата е станала малко преди 4,00 ч. местно време. Според \"Хиндустан таймс\" композицията се движела с висока скорост към столицата Делхи, предава БТА. Властите не изключват броят на пострадалите да се окаже по-голям.", "date": "2019.02.03", "title": "Шестима загинали и 13 ранени в жп катастрофа в Индия"}
{"url": "https://www.24chasa.bg/novini/article/7278708", "text": "37-годишният Александър Иванов, който   от района на Централна баня в София поиска да остане в ареста защото няма лична карта и няма постоянно жилище. Бронзовата статуя на Аполон изчезна на 14 декември. Кражбата беше заснета от видеокамера, на която се вижда, че извършителят е мъж. На 28 декември, тя бе открита в добро състояние близо до площад \"Бански\". Арестуваният за кражбата се оказа бездомник, който спи в опожарената сграда на \"Син Сити\" на бул. \"Христо Ботев\". Той е родом от Генерал Тошево, а постоянният му адрес е в добричкото село Петлешково. Той е обвинен и за кражбата на 7 броя месингови чучури, които изчезнаха на 5 декември. След като задигнал статуята на Аполон Медикус, Александър Иванов, който бил популярен с прякора Сашо Добруджанеца, търсил купувач, на който да я продаде.  Той я бил заснел на мобилния си телефон. Пред полицаи от пето районно направил признание, че е извършил кражбата. Оказа се, че мъжът е с богато криминално досие От 2002 до 2012 г. е осъждан 6 пъти, като последната му присъда е от 14 юни 2016 г. и е 2 г. затвор за блудство. \"Осъзнавам си грешката\", каза Александър Иванов пред съдия Гюляй Кокоева. Тя го остави в ареста с аргумента, че може да се укрие и да извърши други престъпление. Стореното от него деяние е тежко умишлено.", "date": "2019.02.03", "title": "Клошарят, арестуван за кражбата на Аполон Медикус, иска в ареста (Снимки)"}
{"url": "https://www.24chasa.bg/novini/article/7278736", "text": "Парламентът на Косово одобри днес бюджета за 2019 г., след като опозицията се съгласи да подкрепи правителството на малцинството два дни след изтичането на срок, предизвикал спиране на всички държавни плащания, предаде агенция Ройтерс. Бюджетът бе одобрен с 65 гласа в 120-местния парламент. Коалиционното правителство, което разполага с 53 гласа, договори подкрепа от опозиционната Социалдемократическа партия, предава БТА. Парламентът одобри също закон, с който се повишават заплатите в държавния сектор. В петък учителите прекратиха своята стачка, след като постигнаха споразумение с правителството. Така в понеделник половин милион ученици и студенти ще подновят учебните занятия след триседмична пауза. Работещите в енергийния сектор, въздушния контрол, митниците и лекарите също заплашиха да спрат работа, ако новият закон за заплатите не вземе предвид техните искания. Премиерът Рамуш Харадинай заяви, че тази година разходите в бюджета са рекордно високи. \"С 2,37 милиарда евро, това е най-големият бюджет на Косово, който ще допринесе за икономически растеж от 4,7 процента\", заяви Харадинай след гласуването. Според Международния валутен фонд икономическият растеж на Косово тази година ще възлезе на 4,2 процента от 4 на сто през миналата година. Правителството планира да задържи бюджетния дефицит на два процента от брутния вътрешен продукт. Около 800 милиона евро са предвидени за инфраструктурни проекти, предимно за изграждане на нови пътища. След обявяването на независимостта на Косово от Сърбия през 2008 г. повечето чуждестранни инвеститори избягват Косово заради корупцията и политическата нестабилност, отбелязва Ройтерс.", "date": "2019.02.03", "title": "Парламентът на Косово одобри бюджет от 2,37 млрд. евро за 2019 г."}
{"url": "https://www.24chasa.bg/novini/article/7278742", "text": "За пореден случай на грабеж на възрастен човек, този път в Казанлък, съобщава  . Трима мъже са нападнали възрастния мъж, който се е връщал от пазар с покупки. Инцидентът е станал пред блок 19 в квартал „Васил Левски“. След като пребиват мъжа, те са успели да му отмъкнат парична сума, мобилен телефон и покупките. Благодарение на бързата реакция на органите на реда двама от тримата извършители са задържани, третият се издирва.", "date": "2019.02.03", "title": "Пребиха дядо в Казанлък, взеха му телефона, парите и покупките"}
{"url": "https://www.24chasa.bg/novini/article/7278746", "text": "24 900 лв. обезщетение трябва да плати Община Варна на млада жена, загубила частично зрението на лявото си око при нелеп инцидент в Деня на Варна - 15 август, 2017-а година. състав на Варненския районен съд уважи иска на 27-годишната компютърна операторка за претърпените болки и страдания. Пострадалата и нейна близка отишли на Морска гара да гледат концерта на открито, който по традиция приключва с илюминации малко преди полунощ. Двете дами снимали с мобилните си телефони невероятната заря в небето. Внезапно младата жена усетила силен удар в лявото око, от който главата й отскочила назад. По лицето й шурнала кръв, не виждала нищо, изпитвала силна болка и изпаднала в паника. Приятелката й промила окото с минерална вода, а после викнала Бърза помощ. Линейка откарала окървавената шокирана жена в Очна болница. След обстоен преглед дежурната лекарка й обяснила, че в окото са попаднали чужди тела и барут. На следващия ден изследвания установили голям кръвоизлив, разкъсвания на ретината, ириса и роговицата. След седмица в болница жената била изписана с едва 10% зрителна острота в засегнатото око. Месеци по-късно процентът се увеличил до 40 на сто, но според заключението на вещо лице е имало реален риск пострадалата да ослепее тотално. Според съдебно-психиатрична експертиза след инцидента тя развила остър стрес, а месеци по-късно продължавала да страда от тревожно-депресивно разстройство. Това е първият инцидент по време на градска заря във Варна. През последните години на 15 август ракети за илюминациите се изстрелват от зоната на пристанището и от кея на Военноморската база. Използваните през 2017 г. изделия са били китайски, но са имали нужните сертификати. Въпреки че сценарият за шоуто е бил съгласуван с редица институции, от небето наистина е паднал нeизгорял фойерверк, който е поразил окото на ищцата, приеха районните магистрати. Решението им може да се обжалва в 2-седмичен срок пред Варненския окръжен съд.", "date": "2019.02.03", "title": "Варненка осъди община Варна, загубила частично зрението си заради фойерверк"}
{"url": "https://www.24chasa.bg/novini/article/7278777", "text": "Франция ще признае венецуелския опозиционен лидер Хуан Гуайдо за временен президент на страната, ако президентът Николас Мадуро до довечера не обяви произвеждане на нови президентски избори, заяви френската министърка по европейските въпроси Натали Лоазо, цитирана от Ройтерс. \"Ако до довечера (президентът) Мадуро не се ангажира с организирането на президентски избори, Франция ще смята Хуан Гуайдо за легитимен да ги организира на негово място и ще го смята за и. д. президент до произвеждането на легитимни избори във Венецуела\", заяви Лоазо за телевизия Ел Се И, предава БТА. Тя определи като фарс предложението на Мадуро за предсрочни парламентарни избори.", "date": "2019.02.03", "title": "Франция ще признае Гуайдо за президент, ако Мадуро до довечера не свика нови избори"}
{"url": "https://www.24chasa.bg/novini/article/7278793", "text": "На цени до 5 000 лева за декар продават земя край река Струма заради добива на злато чрез промиване на пясък по реката, разказаха кметове от Кюстендилско за  . След изнасянето на техниката от златарите теренът се рекултивира и отново се използа за земеделие. Най-активни са златарите в района на селата Копиловци, Шишковци, Шипочано. На места там има издълбани ями до 20 метра дълбочина. Расте интересът и към имотите и в района на Трекляно, където канадска фирма получи разрешително да изследва за злато, като то ще се добива чрез разкопаване. Наследници на имоти от Каменичкия край трескаво търсят и заверяват документите си за собственост, за да могат да отдадат или продадат имота си при евентуално започващ златодобив в Треклянско, коментират администратори.", "date": "2019.02.03", "title": "Драстично поскъпва земята край река Струма заради добива на злато"}
{"url": "https://www.24chasa.bg/novini/article/7278814", "text": "Турският министър на външните работи Мевлют Чавушоглу заяви днес, че страните, които признават самообявилия се за временен президент на Венецуела Хуан Гуайдо, подхранват проблемите във Венецуела и наказват милиони от нейните граждани, съобщи Ройтерс. Турция подкрепи венецуелския президент Николас Мадуро, за разлика от съюзниците си в НАТО - САЩ и Канада, както и някои латиноамерикански страни с десни правителства, които признаха Гуайдо за временен президент, предава БТА. Президентът на Турция Реджеп Тайип Ердоган, който укрепи икономическите и политическите връзки с Каракас, призова миналия месец Мадуро да не отстъпва пред това, което определи като \"антидемократични процеси\". Чавушоглу каза, че страните, които са подкрепили Гуайдо, е трябвало вместо това да работят за провеждането на преговори за разрешаване на венецуелската крика. \"В една страна има проблем, има искра, която може да се превърне в огън всеки момент. В този случай те трябваше да допринесат за разрешаване на проблема чрез диалог\", каза турският външен министър пред журналисти в Истанбул. Чавушоглу каза, че Турция се е опитала да инициира разговори за Венецуела миналата година между Вашингтон и латиноамерикански страни. \"Но до днес никоя от страните, които предприеха тези стъпки срещу Венецуела, не е потърсила диалог\". Разногласията по въпроса за Венецуела може да станат още една сериозна точка на търкане между Вашингтон и Анкара, които са разделени по политиката в Сирия, санкциите срещу Иран и плановете на Турция да закупи руска ракетна система. В петък американският помощник-министър на финансите по въпросите за борбата с финансирането на тероризма Маршъл Билингсли разговаря с турски официални представители по въпроса за санкциите срещу Венецуела и Иран. Високопоставен американски представител заяви през миналата седмица, че Вашингтон проучва турската търговска активност с Венецуела и ще предприеме действия, \"ако преценим, че има нарушение на нашите санкции.\" Турските представители заявяват, че търговията на Анкара е в съответствие с международното право и регламенти. Чавушоглу днес повтори турската критика към това, което Анкара разглежда като слаба международна реакция на убийството на журналиста Джамал Хашоги в консулството на Саудитска Арабия в Истанбул преди четири месеца. \"Напоследък западните страни - а вие знаете, че те са много чувствителни към човешките права и се опитват да поучават всички за тях - мълчат\", каза турският външен министър, като допусна, че те са повече заинтересувани от защитата на търговските си връзки с Рияд. \"Те сключват сделки и продават оръжие\", каза Чавушоглу.", "date": "2019.02.03", "title": "Турция: Страните, които подкрепят Гуайдо,\nподхранват кризата във Венецуела"}
{"url": "https://www.24chasa.bg/novini/article/7278816", "text": "Учени откриха в Китай череп и кости от древно морско влечуго, което е напомняло днешните птицечовки, съобщи ЮПИ. То плувало в плитки морета в Азия през ранния триас, преди около 250 милиона години. Новооткритият вид принадлежи към род морски влечуги, който е кръстен Eretmorhipis и е близък до ихтиозаврите. Досега бяха открити отделни фосилизирани кости от екземпляри от вида, но не и череп, предава БТА. Влечугото достигало дължина 70 сантиметра и имало тънко тяло. Четири подобни на ветрило перки му помагали да маневрира, докато защита му осигурявали костни плочки по гърба. На главата си имало малки очи. \"Става въпрос за много странно животно - заяви палеонтологът Риосуке Мотани от Калифорнийския университет в Дейвис. - Бях озадачен, когато си дадох сметка за биологичните му характеристики.\" Специалистите смятат, че представителите на Eretmorhipis carroldongi се криели на дъното на лагуни и се хранели, като загребвали от тинята скариди, червеи и други малки безгръбначни. E. carroldongi вероятно са били лоши плувци - били са неспособни да преследват плячка, която умее да плува по-добре от тях. \"Видът едва ли би могъл да оцелее в съвременния свят, но не е имал съперници по онова време\", отбеляза Мотани. Резултатите от изследването са публикувани в Scientific Reports.", "date": "2019.02.03", "title": "Специалисти откриха фосили от подобно на птицечовка влечуго в Китай (Снимка)"}
{"url": "https://www.24chasa.bg/novini/article/7279266", "text": "Френският президент Еманюел Макрон, който ще продължи утре в предградие на Париж големия национален дебат за намиране на изход от кризата с \"жълтите жилетки\", обмисля дали да свика референдум след приключването на дебатите, съобщиха френски медии, цитирани от Франс прес и БТА. В. \"Журнал дю диманш\" се позовава на приближени на президента, че държавният глава, който се опитва да си върне обществената подкрепа след два месеца и половина на протести всяка събота, може да свика референдум на 26 май, заедно с европейските избори. Въпросът или въпросите, на които ще трябва да отговорят французите, може да се отнасят до институционални промени като намаляване на броя на депутатите, признаване на гласуване с \"не подкрепям никого\" или ограничение за съвместяване на различни длъжности. \"Всичко е на масата, но нищо не е решено\", заявяват приближени на президента пред АФП. В четвъртък Макрон заяви пред медиите, че въпросът за свикване на референдум ще бъде една от обсъжданите теми на големия национален дебат.", "date": "2019.02.03", "title": "Макрон обмисля свикване на референдум след края на големия национален дебат"}
{"url": "https://www.24chasa.bg/novini/article/7279178", "text": "Жена загина, а други трима души – включително съпругът и синът на жертвата, изчезнаха при преобръщането на малка туристическа лодка в Шкодренското езеро, на границата между Черна гора и Албания. Лодката е превозвала туристи към църква, разположена на единия бряг на езерото. В нея са се намирали най-малко 8 души. Четирима от пасажерите са успели да доплуват невредими до брега. Не е известна националността на туристите,  Към мястото на инцидента са изпратени спасителни екипи, а водолази претърсват езерото, в опит да намерят телата на изчезналите. Все още не е ясна причината за трагедията, но в района времето е било лошо.", "date": "2019.02.03", "title": "Лодка се преобърна в Шкодренското езеро, има жертва и туристи в неизвестност"}
{"url": "https://www.24chasa.bg/novini/article/7279180", "text": "Папа Франциск пристигна тази вечер в Обединените арабски емирства. Той е първият глава на Католическата църква, който стъпва на Арабския полуостров - родното място на исляма, предадоха Франс прес и Асошиейтед прес, цитирани от БТА. Самолетът на Светия отец кацна в Абу Даби малко преди 22 ч. местно време. Папата аржентинец написа в Туитър, че отива в ОАЕ \"като брат, за да напишем заедно страница от диалога и да изминем заедно пътищата на мира. Молете се за мен!\" Програмата на Светия отец утре ще започне с визита в катедралата \"Свети Йосиф\" в Абу Даби, а след това той ще участва в междурелигиозен диалог с мюсюлмански духовници. Папата идва с послание за мир. \"Следя с голяма тревога кризата в Йемен. Населението е изтощено от дългия конфликт, много деца страдат от глад. Виковете на тези деца и родителите им се издигат към Бог\", каза папата преди да замине за емирствата. Той призова настоятелно страните в конфликта да изпълняват споразумението за прекратяване на огъня в пристанището Ходейда, откъдето се разпределя международната хуманитарна помощ, посочва АФП.", "date": "2019.02.03", "title": "Исторически момент - папа Франциск пристига на Арабския полуостров (Снимки)"}
{"url": "https://www.24chasa.bg/novini/article/7279191", "text": "Гигантски билборд с усмихнат Доналд Тръмп, който стиска ръката на израелския премиер Бенямин Нетаняху се появи днес на един от главните входове към Тел Авив, предаде Ройтерс. Това е част от предизборната кампания на партията на Нетаняху \"Ликуд\", чиято цел е преизбиране на израелския лидер за министър-председател. Тръмп е популярен в Израел заради твърдата си политика към палестинците и Иран и решението му миналия май да премести американското посолство в Израел от Тел Авив в Ерусалим, информира БТА. \"Нетаняху е в друга лига\", гласи на иврит надписът на билборда, за да се подчертае превъзходството на сегашния израелски премиер пред опонентите му на насрочените за 9 април парламентарни избори. \"Ликуд\" не отговори веднага на въпроса на Ройтерс дали Белият дом е дал съгласие снимката да бъде използвана за предизборни цели. Нетаняху е фаворит за спечелване на изборите, но според социологическите проучвания единият от основните му съперници - Бени Ганц печели все повече обществена подкрепа. Срещу Нетаняху има три висящи дела по обвинения в корупция, по които премиерът твърди, че е невинен и че става дума за лов на вещици. Премиерът обяви началото на седмично предаване в страницата на \"Ликуд\" във Фейсбук за борба срещу фалшивите новини, предаде Асошиейтед прес. В разпространено вчера в социалните мрежи интервю Нетаняху изтъкна, че предаването ще отразява реалността такава, каквато е. ", "date": "2019.02.03", "title": "Израелска партия използва снимка на Нетаняху с Тръмп в предизборната кампания"}
{"url": "https://www.24chasa.bg/novini/article/7278950", "text": "Три апартамента, вила, гараж и магазин в София плюс декари гори - това са имотите на Елена Йончева. Бившият депутат от ГЕРБ Антон Тодоров показа документите за тях в предаването си по тв “Европа”. Йончева ги е декларирала пред Сметната палата, както е по закон. Тодоров обаче попита декларирала ли е и парите, с които ги е придобила. “През 2015 г., след като общата ѝ фирма с офшорката е получила пари, тя си е купила 7 дка гори в Панчарево и Горубляне за близо половин милион лева”, разкри той в предаването си, посветено на Йончева и Корнелия Нинова. И пресметна, че имотите на журналистката са на стойност 1,2 млн. лв. Тези факти са публични от декларацията на депутатката от БСП. За всички гори тя е платила 451 хил. лв. Отбелязано е също взимане от производство по несъстоятелност от 190 хил. лв., както и кредит от 10 хил. лв. Антон Тодоров показа и учредителни актове от фирмите ѝ, както и финансови отчети, от които ставало ясно, че 2/3 от сумите си раздавала като заплати. Този факт също вече стана публично достояние - прокуратурата го обяви, когато на Йончева бяха повдигнати обвинения за пране на пари от КТБ. Тодоров уточни, че прави разкритията заради бабите, прабабите и стринките от селата, които гласували за БСП.  “Дали прокуратурата ще събере доказателства за това плащала ли е данъци Йончева за всички финансови приходи и имоти”, попита сега Тодоров. Обясни, че била набедена за разследващ журналист - “търчи напред-назад, около нея падат бомби и прави интервюта с разни главатари”. Ексдепутатът заяви още в авторското си предаване, че изпитва “срам за част от гилдията на журналистите в България”, тъй като при участията на Йончева по телевизии “отсрещната страна блее и се вижда, че става дума очевидно за платена пиар кампания на БСП”. И кокошките на село се търкаляли от смях, когато стане дума, че тя е борец против корупцията, заключи той. “Не искам да коментирам Антон Тодоров, нито го слушам, нито го чета. Подала съм декларация и от нея се вижда за какво става въпрос”, заяви Елена Йончева пред “24 часа”. Тя е описала три апартамента - един, който е купила за 10 хиляди лева през 1986 г., и други два, заедно с гараж и магазин, придобити през 2006 г., срещу които няма сума. “Става въпрос за апартаменти в блок, който е построен на мястото на къщата на дядо ми в “Красно село”. Това е къщата, в която е роден баща ми, в която се родих и аз. Дадохме я на фирма, която я събори и на нейно място построи блок, в който бяхме обезвъзмездени и аз, и майка ми, и брат ми”, обясни депутатката. И разказа, че в момента живее под наем в “Драгалевци”, тъй като нейният апартамент не е приспособен за отглеждане на дете и куче. Йончева разказа още, че в живота си е взимала кредит само 2 пъти. Преди 10-ина години си купила къща в “Бояна” срещу ипотечен кредит в ДСК. Взела и потребителски от същата банка, за да я ремонтира и обзаведе. “След това обаче не можех да си изплащам кредита, затова продадох къщата и върнах всичките си задължения към ДСК”, обясни тя. А с остатъка от парите от продажбата на къщата си купила обявените гори в Панчарево и Горубляне.  “Ако са дали на Тодоров заповед да стреля по мен, какво да направя аз? Но как може един човек да клевети по този начин. Осъдих и Бойко Борисов, и ГЕРБ. Сега трябва да съдя за клевета всички един по един ли?”, попита Елена Йончева, потърсена от “24 часа” за коментар на твърденията на Антон Тодоров. Има си декларация и ако органите намерят нещо нередно, да предприемат мерки, допълни тя. По повод новите твърдения на Тодоров за офшорки и фирми, свързани с КТБ, Йончева бе категорична: “За всичко има документи”. “Пак ще кажа - става въпрос за производство на филми и за закупуване на техника. Имам договор и той не е фиктивен. Това е съвместно дружество, което е регистрирано в България, данъците са плащани тук, сметката е открита в българска банка. Има БНБ, ДАНС, финансов контрол, които гледат в тези сметки да няма нечисти пари. На всеки 3 месеца сме пращали отчети до БНБ, плащан е ДДС, данъци. Техниката е закупена, филмите са произведени. Не зная какво друго да кажа. Колкото повече говоря, все едно се оправдавам, а няма за какво”, коментира Йончева. И разказа, че става въпрос за 7 документални филма, които не само са произведени, но и са излъчени. Филмите са за Сирия - две седмици бяхме в обсадения град, в Алепо, стреляха по нас в ефир, много трудно намерих оператор да дойде с мен там, разказа журналистката. Правила е филми и в Украйна, пак в тежки условия. След това в Турция по време на протестите, където я улучили с гумен куршум в крака. “Човек, който прави такива теми, ще тръгне да прави далавери ли”, попита Йончева. “Ако човек иска да пере пари, вероятно има много други начини. А и за какво пране на пари става дума, след като имам договор, преводът е по банков път, банката се наблюдава от всички и е произведен продукт за договора ми”, допълни тя. И обясни,че ако Тв 7 не била спряла, вероятно щяла да продължи да работи. Спрете се, бе, той е честен човек, пише Александра Сърчаджиева “Всички документи са предадени на прокуратурата, дал съм обяснения и вярвам на институциите и компетентните органи. За съжаление, партийната пропаганда употреби за собствени цели културата.” Това написа във фейсбук по повод скандала “Ало, Банов съм”. За съжаление, да бъде знаме на това прие да бъде някога уважаваната и харесвана журналистка г-жа Йончева. За съжаление, истината остава все по-сама и за това вина носим всички. Фалшивите новини, “алтернативните факти” вече ни давят. Не съм професионален политик и може и да сгреша, но няма да коментирам всяко включване на БСП. Лъжите са много. За тях не е важна истината, а тази сглобена фалшива новина да се повтаря. Не е важно, че е лъжлива. Не е важно, че е сапунено-оперетна. Не е важно и че това е партията с исторически най-големи прегрешения към свободата на медиите и към свободата изобщо”, пише в позицията на Банов. “Аз познавам Боил Банов! И аз подкрепям Боил Банов! Защото е добър и честен човек! Спрете се, бе!” Това написа във фейсбук актрисата и вдовица на Иван Ласкин Александра Сърчаджиева. Това е първа публикация на Сърчаджиева в социалните мрежи след смъртта на съпруга в началото на януари.", "date": "2019.02.03", "title": "Тодоров атакува Йончева с обявени от нея имоти за 1,2 млн. лв. И пита дали е\nдекларирала парите за тях"}
{"url": "https://www.24chasa.bg/novini/article/7279200", "text": "Среща с правителството поискаха фермерите от Общогръцката комисия за блокадите след националната си конференция, която се проведе днес в Никея край столицата Атина, съобщава \"Катимерини\", като се позовава на агенция АНА-МПА, цитирана от БТА. Участниците отправиха призив към колегите си за засилване на протестните действия. Председателят на Общата федерация на земеделските дружества в префектура Лариса и член на Общогръцката комисия за блокадите Ризос Марудас каза, че фермерите ще активизират протестите си чрез засилване на блокадите на пътища. Намеренията на фермерите са да пристъпят към блокади и на магистрали. Земеделците отправят серия от искания към правителството, основно насочени към намаляване на производствените цени и минимална гарантирана цена за определени земеделски продукти. От миналия месец те пристъпиха към редовни блокади на пътища в страната.", "date": "2019.02.03", "title": "Гръцките фермери подготвят нови блокади"}
{"url": "https://www.24chasa.bg/novini/article/7279229", "text": "Турският президент Реджеп Тайип Ердоган каза днес, че не разбира мълчанието на Съединените щати за убийството на саудитския журналист Джамал Кашоги, предаде Франс прес, цитирана от БТА. \"Не мога да разбера мълчанието на Америка. . . Ние искаме всичко да се изясни, защото става дума за жестокост, става дума за убийство\", каза Ердоган в телевизионно интервю. \"Убийството на Кашоги не е обикновено убийство\", добави той. Кашоги, който пишеше за в. \"Вашингтон пост\" и бе критичен към Рияд, бе убит на 2 октомври в саудитското консулство в Истанбул. Според Турция той е бил удушен от екип от 15 саудитци. Тялото му не е намерено. Убийството тласна Саудитска Арабия в тежка дипломатическа криза и опетни престолонаследника Мохамед бин Салман, който е обвиняван от турски и американски представители, че е поръчал убийството. Анкара неведнъж настоява за международно разследване заради непрозрачното саудитско следствие, отбелязва АФП.", "date": "2019.02.03", "title": "Ердоган: Не разбирам мълчанието на САЩ за убийството на Кашоги"}
{"url": "https://www.24chasa.bg/novini/article/7279040", "text": "Възможно е британският премиер Тереза Мей да обяви предсрочни избори през юни след удължаване на срока на действие на Член 50 от Лисабонския договор на ЕС, който определя датата на излизането на Великобритания от съюза, съобщи телевизия Скай нюз, позовавайки се на правителствени източници, предаде ТАСС, цитирана от БТА. Според телевизията, преди да задейства предсрочните избори Мей ще се опита през април да получи подкрепата на парламента за новото й споразумение за Брекзит, което тя ще се опита да постигне в близките месеци. Източници на вестниците \"Мейл он сънди\" и \"Сънди таймс\" казват, че целта на този план е да защити Мей от принудителна оставка под натиск от хора, които искат нов премиер преди началото на преговорите с ЕС по ново търговско споразумение. Това означава, че е възможно във Великобритания да се състоят предсрочни парламентарни избори на 6 юни, в които Мей и нейната Консервативна партия могат да разчитат на победа. Според най-новите проучвания на избирателните нагласи консерваторите водят пред опозиционните лейбъристи със 7 процентни пункта, отбелязва ТАСС.", "date": "2019.02.03", "title": "\"Скай нюз\" Възможно е Тереза Мей да обяви предсрочни избори през юни"}
{"url": "https://www.24chasa.bg/novini/article/7279071", "text": "Турската брегова охрана е спасила днес 52 мигранти, включително 25 деца, в провинция Айдън, Западна Турция, съобщава Анадолската агенция, цитирана от БТА. Спасителната операция е започнала, след като властите са научили, че гумена лодка с мигрантите на борда бедства в Егейско море след повреда на двигателя. Сред мигрантите е имало 45 афганистанци, 6 иракчани и един от Габон. Те са били откарани в провинциалната миграционна служба.", "date": "2019.02.03", "title": "Спасиха 52 мигранти в Западна Турция"}
{"url": "https://www.24chasa.bg/novini/article/7279117", "text": "Инициативен граждански комитет издига кандидатурата на Евгения Златева Банева за участие в изборите за Европейски парламент. Това съобщи арестуваният бизнесмен Николай Банев в личния си профил във фейсбук. \"Каним всички приятели, съмишленици, близки и роднини да подкрепят нейната кандидатура за евродепутат, кандидатура на образована и интелигентна жена-юрист, владееща перфектно английски и френски език, майка на три деца, бизнес дама, притежаваща всички качества на европейски ангажирана личност\", добави той.", "date": "2019.02.03", "title": "Николай Банев: Подкрепете Евгения за евродепутат"}
{"url": "https://www.24chasa.bg/novini/article/7279136", "text": "Японският автомобилостроител Нисан анулира плановете си за производство на нов джип във Великобритания и ще го прехвърли в Япония, нанасяйки нов удар на икономическите планове на британското правителство за периода след Брекзита, предаде ДПА, цитирана от БТА. Нисан обяви, че е анулирал плановете си да произвежда джипа Екс-трейл в завода си в североизточния английски град Съндърланд, където работят около 7000 души. \"Компанията реши да оптимизира инвестициите си в Европа като консолидира производството си на Екс-трейл в Кюшу, където е производственият център за този модел. Други бъдещи модели, които са планирани за производство в завода в Съндърланд, няма да бъдат засегнати\", се казва в изявление на компанията. \"След като Екс-трейл вече се произвежда в Япония, можем да съкратим инвестиционните си разходи\", каза председателят на управителния съвет на Нисан Европа Джанлука де Фики. \"Осъзнаваме, че това ще е разочароващо за нашия британски екип и партньори. Макар и решението да е взето по търговски причини, продължаващата неяснота около бъдещите отношения на Великобритания с ЕС не помага на компании като нашата да изготвят планове за бъдещето\", отбеляза той.", "date": "2019.02.03", "title": "Заради Брекзит: Нисан няма да произвежда джип на Острова"}
{"url": "https://www.24chasa.bg/novini/article/7279126", "text": "Необичайно тежки наводнения заляха североизточната част на Австралия, където мусонните дъждове се оказаха много по-обилни от обикновено, предаде Франс прес, цитирана от БТА. Пороите обаче са облекчение за някои земеделци в щата Куинсланд, които страдаха от тежка суша, както и тези от част на източния щат Нов Южен Уелс или южния щат Виктория. Метеоролозите предупредиха за нови дъждове и опасност от торнада в близките дни. Хиляди жители на Таунсвил са лишени от електричество и изолирани от останалия свят заради наводнени пътища. Войници са изпратени да доставят на местните жители десетки хиляди чували с пясък, а регионалната премиерка на Куинсланд Анастасия Палашчук препоръча на хората да са предпазливи. \"Това не е събитие, което се случва веднъж на 20 години, това е събитие, което се случва веднъж на 100 години\", заяви тя пред журналисти. Метеоролози обясниха, че някои райони на този щат ще поемат еквивалента на над една година дъждове преди положението да се подобри. Годишните валежи в района са средно по 2000 мм, но в някои градове това равнище може да бъде достигнато само за няколко дни.", "date": "2019.02.03", "title": "Необичайно проливни мусонни дъждове заляха Североизточна Австралия (Снимки)"}
{"url": "https://www.24chasa.bg/novini/article/7279021", "text": "Лидерът на европейските социалисти и евродепутат от левицата Сергей Станишев подкрепи Елена Йончева. В предаването „120 минути” по Би Ти Ви той заяви, че ГЕРБ не могат да победят Йончева в битката на тема корупция. „На последния Конгрес на БСП призовах да я подкрепят. Познавам Елена и знам що за човек е, сигурен съм, че съдът ще се произнесе справедливо по този въпрос. Грешката на ГЕРБ е, че в продължение на 10 години водят битка с Елена Йончева на тема корупция, това е обречено на загуба за тях. Хората няма да им повярват”, коментира Станишев. Лидерът на европейските социалисти не отговори еднозначно дали иска да води листата на БСП за предстоящите евроизбори. Той допълни, че БСП при този вот постига по-слаби резултати от другите избори – местни и парламентарни. По думите му това означава, че не трябва да се създават вътрешнопартийни конфликти, а трябва да се изведе силна програма и листа, която ще убеди хората да ги подкрепят. „Аз съм водил много европейски кампании, знам къде са ни слабостите и затова казах на Конгреса на БСП, при това изравняване на силите между БСП и ГЕРБ, за да постигнем победа, трябва да знаем, че залогът е много по-голям от тези 17 човека, които ще бъдат избрани. Залогът е дали ще се отиде към предсрочни избори, какви ще бъдат нагласите за местните избори, това е тест. Оттам ще тръгнат много процеси. Ние не бива да излъчваме сигнали за спорове, всичко може да бъде направено умно, за да се мобилизират нашите избиратели”, коментира евродепутатът. Сергей Станишев заяви, че го тревожи за стила на правене на политика в България. „Трябва да има остри сблъсъци по политики, но чисто човешки е добре да се спазва добрият тон, защото нашата политика започва да прилича на кръчмарска разправия, което само може да отврати хората”, каза лидерът на европейските социалисти и допълни, че има за какво да се спори с ГЕРБ и ЕНП.", "date": "2019.02.03", "title": "Станишев: Битката на ГЕРБ с Елена Йончева на тема корупция е обречена на загуба за тях"}
{"url": "https://www.24chasa.bg/novini/article/7279014", "text": "Вицепремиерът и министър на външните работи Екатерина Захариева ще участва на 4 февруари в Брюксел в Петата среща на външните министри Европейски съюз - Лига на арабските държави /ЛАД/, съобщиха от министерството. Целта на срещата е преглед на отношенията между страните от ЕС и ЛАД и обсъждане на общи усилия за решаване на регионални въпроси от взаимен интерес. Във фокуса на разговорите ще бъде политическото сътрудничество в контекста на Близкоизточния мирен процес и ситуацията в Сирия. Министрите ще обсъдят и подготовката на предстоящата Първа среща на високо равнище ЕС - ЛАД, която ще е на 24-25 февруари в Египет. Петата среща на външните министри ЕС - ЛАД ще бъде съпредседателствана от върховния представител на ЕС по въпросите на външните работи и политиката на сигурност Федерика Могерини и от генералния секретар на ЛАД Ахмед Абул Гейт. ЛАД е създадена на 22 март 1945 г.", "date": "2019.02.03", "title": "Екатерина Захариева ще участва в V-та среща на външните министри ЕС-ЛАД"}
{"url": "https://www.24chasa.bg/novini/article/7279020", "text": "Възможно е да се стигне до гражданска война във Венецуела, намекна президентът Николас Мадуро в интервю за телевизия \"Ла Секста\", цитирано от ДПА. Никой не може да каже със сигурност какъв е рискът от подобен сценарий, заяви президентът в интервюто, което предстои да бъде излъчено тази вечер. \"Всичко зависи от степента на лудост и агресивност на северните империалисти (САЩ) и техните западни съюзници\", заяви Мадуро, цитиран от БТА. Остават само няколко часа до изтичане на осемдневния краен срок, който седем страни от ЕС дадоха на Мадуро, за да обяви нови избори. Те заявиха, че след изтичането му ще признаят за президент опозиционния лидер Хуан Гуайдо, председател на парламента. \"Не приемаме ултиматуми от никого\", подчерта Мадуро в интервюто, коментирайки натиска на европейските страни. На 23 януари Гуайдо се самообяви за временно изпълняващ длъжността президент. Той беше признат незабавно от САЩ и много други страни, припомня Ройтерс. На 7 февруари в Монтевидео ще се състои първото заседание на контактната група за решаване на кризата във Венецуела, се казва в изявление на европейската дипломатическа служба, цитирано от ТАСС. В него ще участват представители на осем страни от ЕС и четири латиноамерикански държави: Великобритания, Германия, Испания, Италия, Португалия, Франция, Холандия, Швеция, Боливия, Еквадор, Коста Рика и Уругвай. Решението за създаване на контактната група беше взето на срещата на външните министри на ЕС на 31 януари в Букурещ.", "date": "2019.02.03", "title": "Николас Мадуро: Възможно е да се стигне до гражданска война"}
{"url": "https://www.24chasa.bg/novini/article/7279044", "text": "Не мисля, че съм на десния бряг на реката. Мисля, че съм в центъра. Аз съм християндемократ, представител съм на най-голямото политическо семейство в Европейския съюз. В България нашият партньор е Бойко Борисов с ГЕРБ. Ние се стараем да донесем следващата стъпка за Европа. Мисля, че сме постигнали добра Европа за момента, например икономическото развитие на България е изключително. Това, че толкова много хора имат работни места и увеличението на работната заплата е много добър знак. Все още не е перфектно, но е добро. Така че сме постигнали много и сега трябва да обсъдим следващите стъпки. Това е в ръцете на европейците, защото имаме избори тази година и ги очакваме с нетърпение. Това заяви Манфред Вебер, кандидатът на десницата за председател на Европейската комисия  \"Европа никога не е била обещание, че ще живеем без проблеми. Винаги има проблеми със социалната справедливост в нашите общества, с екологичните въпроси и климатичните промени. Но Европа винаги е била обещание да решим заедно проблемите по възможно най-добрия начин. Да сближим Европа, да чуем българския начин на мислене и да го комбинираме с немския или испанския. Да намерим разбирателство. В същото време 35 интелектуалци изпратиха отворено писмо до обществото, твърдейки, че Европа е изправена пред изключителни предизвикателства в момента. Европа е изоставена от ключови партньори като САЩ и Великобритания\", добави той. \"Русия вече не зачита международно право и стандарти. Видяхме това в Грузия, виждаме го всеки ден в Украйна и също така в Сирия. Асад оцеля с руски бомби. И много мигранти, които минаха през Турция, през Гърция, до Германия и Австрия, започнаха своето пътуване, защото Русия бомбардираше Сирия. Затова трябва да сме наясно, че Путин е готов да използва военни действия, може дори да го наречем война, за да постигне политическите си цели. Затова Европа трябва да се събуди, Европа трябва да бъде обединена и ясна за този въпрос. Дори видяхме опасността от руска намеса вътрешно – видяхме я при референдума за брекзит, с фалшивите новини и дезинформацията. Те създадоха атмосфера, която доведе в крайна сметка до брекзит. Русия има интерес от слаба Европа, а слаба Европа е разединена Европа, в която Франция, Германия, България, Румъния, Испания се карат помежду си. Това е в интерес на Путин. Моето основно послание, като ръководител на най-силната политическа партия в Европа – Нека да стоим заедно. Тогава може да предложим на Русия да се върне на масата за преговори. Но аз искам да започна тези разговори от силна позиция, не от слаба такава\", каза още Вебер. \"Мисля, че всеки европеец – българин, немец, швед, всеки европеец очаква от държавата си да зачита върховенството на закона, независимостта, некорумпираната структура. Искам да обърна внимание на един конкретен случай в България, от който знам, че хората са много разочаровани – въпроса с Шенген. Особено, когато става дума за законовите изисквания за Шенген, България се справя страхотно за опазването на външните граници и Бойко Борисов ми показа миналото лято граничния пункт между Турция и България, и трябва да Ви кажа, че граничният контрол в България има по-високо ниво на модернизация от този в Гърция, например. Така че, когато става дума за критериите, България трябва да стане член на Шенгенското пространство и правя каквото мога да подкрепя това\", допълни той.", "date": "2019.02.03", "title": "Манфред Вебер: В България нашият партньор е Бойко Борисов"}
{"url": "https://www.24chasa.bg/novini/article/7278918", "text": "59-годишният Петър Христов от “Топ атлет” (Габрово) се пусна в спринта на републиканското по лека атлетика в зала “Асикс Арена”. Той даде 8,66 сек на 60 метра, което изненадващо не бе най-слабият резултат. След него се нареди 22 години по-младият Николай Пенов от “Атлетик” (София), който завърши за 10,95 сек. С подобно постижение не може да се спечели титла и при жените на открито. Най-стойностното представяне бе на звездата ни във хвърлянията Радослава Мавродиева. Тя записа опит от 19,09 метра на гюле. Това е неин личен резултат и трети в света този сезон, както и втори в Европа. С подобен опит Радослава ще си гарантира медал от европейското първенство в зала, което е в Глазгоу в началото на март. При мъжете Георги Иванов взе титлата с минимално усилие, като записа 16,44 метра, което няма да му донесе успех и при юношите. 15-годишният Мартин Кръстев-младши спечели титлата на 400 метра при юношите с 56,48 секунди. Така титлата се върна в семейството му след доста време. Мартин е син на известната ни атлетка Цветелина Кирилова, която сега е треньорка и подготвя и националния ансамбъл по художествена гимнастика. Синът на олимпийската ни шампионка по биатлон Мартин Проданов пък подобри чувствително личния си рекорд на 1 миля на състезание в САЩ, където тренира и учи. Мартин даде 4:03,76 минути в бягането, което е най-важното за Америка и Великобритания. Така на любимата си дистанция на 1500 метра талантът ни ще бъде под 4 минути в зала този сезон.", "date": "2019.02.03", "title": "59-годишен в спринта на републиканското по лека атлетика"}
{"url": "https://www.24chasa.bg/novini/article/7278917", "text": "Лека кола се обърна върху трамвайните релси на столичния булевард „България” след сблъсък с друг автомобил в неделя. За инцидента съобщиха очевидци на инцидента. Към момента няма данни за жертви, съобщава Нова телевизия. Заради катастрофата беше блокирано движението на трамваите на централния столичен булевард.", "date": "2019.02.03", "title": "Кола се обърна върху трамвайни релси в София"}
{"url": "https://www.24chasa.bg/novini/article/7278932", "text": "Възможно е САЩ да прибегнат до военна сила във Венецуела, заяви американският президент Доналд Тръмп в интервю, което ще бъде излъчено днес по телевизия Си Би Ес, предаде Ройтерс. Тръмп отказа да отговори при какви условия може да се стигне до подобен сценарий, но подчерта, че такава възможност съществува. \"Със сигурност това е нещо, което е на - това е вариант\", каза той, цитиран от БТА. Президентът на САЩ съобщи също, че преди няколко месеца е отказал да се срещне с венецуелския президент Николас Мадуро, \"защото ситуацията вече беше стигнала прекалено далеч\". \"Това беше най-богатата страна в тази част на света, много важна част на света\", подчерта Тръмп. \"А сега виждате бедност, виждате страдания, виждате престъпност, виждате всичко, което се случва. Така че според мен процесът се развива - много, много, много големи, огромни протести\", добави президентът на САЩ. Десетки хиляди противници на Мадуро излязоха на улиците във Венецуела, за да протестират срещу неговото управление, припомня Ройтерс. Числеността на американския военен контингент в Сирия е 2000 души, съобщи президентът на САЩ. Те започват да се изтеглят с установяването на контрол над територията на някогашния самозван халифат на Ислямска държава. Военните ще бъдат преместени в базата в Ирак, а някои ще се върнат в Америка, подчерта той, но отказа да представи график за изтеглянето им. САЩ трябва да запазят военното си присъствие в Ирак, за да наблюдават Иран, който представлява проблем, добави Тръмп. Той подчерта, че не иска база за нанасяне на удари по иранска територия, а за наблюдение. Президентът на САЩ посочи, че базата в Ирак е струвала много скъпо, но има перфектно разположение, за да наблюдава целия Близък изток и не трябва да се премахва. Вашингтон няма намерение да изтегля войските си от Южна Корея като част от споразумението със Северна Корея за денуклеаризация на Корейския полуостров, добави Тръмп. САЩ имат 40 000 военнослужещи в Южна Корея, чиято издръжка струва скъпо, но \"никога дори не съм обсъждал възможността за изтеглянето им\", увери той.", "date": "2019.02.03", "title": "Тръмп не изключва използването на военна сила във Венецуела"}
{"url": "https://www.24chasa.bg/novini/article/7278941", "text": "25 000 евро за бедстващия у нас легендарен холандски боксьор Руди Люберс бяха събрани в родината му само за два дни, след като телевизия пусна филм за него. Бившият съперник на Мохамед Али живее без ток и вода в каравана в село Кошарица край Несебър. Люберс е голяма звезда в Холандия най-вече заради мача си с Али през 1973 година в Джакарта. След края на кариерата си обаче той лежи 4 години в затвора в Португалия заради трафик на наркотици. През 1999 година обявява фалит заедно със съпругата си Рия, с която имал общ бизнес. Сега и тя е от 7 години в България и е тежко болна. Единственият документ, който имат, е шофьорската книжка на 73-годишния Люберс. Синът им вече е в Кошарица, за да прибере родителите си обратно в родината им. В същото време почти е ясно, че Кубрат Пулев ще се бие с Роберт Хелениус от Финландия при дебюта си в САЩ на 23 март в Ингълууд, Калифорния. Мачът още не е окончателно договорен, но е постигнато съгласие по повечето клаузи на договора. Кобрата залага статута си на задължителен претендент за титлата на Антъни Джошуа на Международната боксова федерация в мача си срещу огромния скандинавец.", "date": "2019.02.03", "title": "Събраха 25 000 евро за бедстващ у нас легендарен боксьор"}
{"url": "https://www.24chasa.bg/novini/article/7278942", "text": "Тежък дневен ред за предстоящото на 5 и 6 февруари посещение на гръцкия премиер Алексис Ципрас в Турция предвижда в електронното си издание атинският икономически всекидневник \"Нафтемборики\". Във вторник Ципрас ще замине за Анкара, където ще разговаря с турския президент Реджеп Тайип Ердоган. В сряда гръцкият премиер ще бъде в Истанбул и ще има среща с Вселенския патриарх Вартоломей. Според информацията на \"Нафтемборики\" пред Ердоган Ципрас ще постави въпроса за разногласията между двете страни в Егейско море и ще поиска намаляване на напрежението, предизвикано от редовните нарушения на гръцкото въздушно пространство от турски самолети, съобщава БТА. Очаква се двамата лидери да обсъдят и въпроси като миграцията и гръцко-турските връзки и да дадат рестарт на двустранните отношения. Същевременно турското правителство продължава с предизвикателната реторика за Егейско море и кипърската изключителна икономическа зона и отново поставя в дневния ред въпроса за осемте турски военнослужещи, които избягаха в Гърция след неуспешния опит за преврат през 2016 г., пише изданието. Очаква се от турска страна на масата на преговорите да бъде поставен въпросът за правата на мюсюлманското малцинство в гръцка Тракия. Турция настоява мюфтиите да бъдат избирани от членовете на мюсюлманската общност, докато Гърция признава назначените от гръцката държава. За сигурно се смята, че сред темите на разговорите ще бъде и възможността за възобновяване на диалога по кипърския въпрос. Според дипломатически източници Ципрас ще бъде придружаван от заместник-министъра на външните работи Йоргос Катрунгалос и заместник-министъра на икономиката и развитието Стергиос Пициорлас. Това ще бъде четвъртото посещение на Ципрас в Турция след визитата в Истанбул и Анкара през ноември 2015 г., в Измир през март 2016 г. и след участието в хуманитарната среща на ООН в Истанбул през май 2016 г.", "date": "2019.02.03", "title": "Тежък дневен ред се очаква за предстоящото посещение на Ципрас в Турция"}
{"url": "https://www.24chasa.bg/novini/article/7278964", "text": "Предстоятелят на новата автокефална църква на Украйна бе интронизиран днес в Киев, предаде Франс прес, цитирана от БТА. На церемонията по интронизацията на 40-годишния митрополит Епифаний в киевския катедрален храм \"Света София\" присъстваше украинският президент Петро Порошенко, който обяви във вторник, че ще участва на президентските избори в Украйна на 31 март. Порошенко заяви, че интронизацията на Епифаний бележи края на процеса по създаване на независима православна църква на Украйна, която да не бъде контролирана от Московската патриаршия. Вселенският патриарх Вартоломей призна през октомври 2018 г. независимостта на украинската църква и по този начин провокира гнева на Руската православна църква, която прекъсна контактите с Константинополската патриаршия. Създаването на новата автокефална църква на Украйна бе обявено през декември след обединителен събор в Киев. Митрополит Епифаний не бе известен на обществеността преди да бъде избра за предстоятел на новата църква. Той е пламенен критик на руското религиозно присъствие в Украйна и подкрепя действията на украинската армия в конфликта с проруските сепаратисти в Източна Украйна, отбелязва Франс прес.", "date": "2019.02.03", "title": "Интронизираха митрополит Епифаний като водач на Украинската църква"}
{"url": "https://www.24chasa.bg/novini/article/7278982", "text": "Омбудсманът Мая Манолова ще участва в понеделник, 4 февруари 2019 г., от 9.30 ч. в заседанието на Административен съд София-град, Второ отделение, 25 състав, по жалба срещу решение на изпълнителния директор на „Топлофикация София“ ЕАД, с което бе отказан достъп до обществена информация. Припомняме, че на 7 октомври 2016 г. общественият защитник поиска отговор на десет въпроса по Закона за достъп до обществена информация (ЗДОИ). ( В рамките на 14-дневния срок омбудсманът не получи изрично решение съгласно законовите изисквания. Вместо това, от „Топлофикация София“ ЕАД изразиха писмено становище, в което се твърди, че поисканата информация и субекти не попадат в приложното поле на ЗДОИ, информираха от пресцентъра на омбудсмана.  В жалбата си до Административния съд Манолова подчерта, че „топлофикационното дружество е в кръга на задължените субекти съгласно ЗДОИ, тъй като представлява публичноправна организация по смисъла на закона“. Освен това тя е категорична, че „исканата информация е „обществена“ по смисъла на ЗДОИ; не са спазени изискванията за форма на отказа; исканата информация не съдържа търговска тайна; налице е надделяващ обществен интерес“.  Омбудсманът поиска от монополното дружество информация по ЗДОИ след като Конституционният съд отхвърли искането за противоконституционност на разпоредби в Гражданския процесуален кодекс и Данъчно-осигурителния процесуален кодекс. Става дума за т.нар. „юрисконсултски възнаграждения“, които „Топлофикация“ прибира от своите длъжници, въпреки че заплатите на юристите й са включени в цената на топлинната енергия, одобрена от КЕВР. По информация на обществения защитник над 15 млн. лева е събрало дружеството от потребителите в столицата само през 2015 година чрез започнатите дела срещу 21 хиляди столичани. В тези производства дружеството е поискало минимум 300 лева пред съда, 350 лева пред частен съдебен изпълнител, дължими са и 300 лева по исковото производство. През 2018 г. съдът отмени „мълчаливия отказ“ на изпълнителния директор на „Топлофикация София“ ЕАД, като преписката бе върната за произнасяне. Последва решение на столичното топлофикационно дружество, в което отново изпълнителния директор отказа да предостави исканата обществена информация, предмет на настоящото съдебно производство.", "date": "2019.02.03", "title": "Манолова отново на съд с \"Топлофикация София\""}
{"url": "https://www.24chasa.bg/novini/article/7278992", "text": "Турция ще предостави около 5 милиарда долара кредити за възстановяването на Ирак, съобщи днес турският министър на външните работи Мевлют Чавушоглу, предаде Анадолската агенция, цитирана от БТА. Чавушоглу уточни, че кредитът ще бъде усвоен от турски бизнесмени за техните проекти в Ирак. \"Вече сме започнали координацията на тези дейности за възстановяването на Ирак\", каза турският външен министър на среща, организирана от истанбулската община Бейоглу. Той съобщи още, че ще посети иракската столица Багдад, както и Ербил, административния център на кюрдското регионално правителство. Турският президент Реждеп Тайип Ердоган ще направи посещение в Ирак след местните избори в Турция, насрочени за 31 март. Според турското министерство на външните работи през 2017 г. Ирак е бил четвъртият най-голям експортен партньор на Турция. \"Обемът на двустранната търговия на Турция с Ирак намаля от 2014 до 2016 г. поради проблемите със сигурността в Ирак. През 2017 г. тази тенденция беше обърната и двустранният стокообмен нарасна\", се казва в съобщение на министерството, в което пише, че през следващите години се очаква търговията между двете страни да достигне до 12 милиарда долара годишно.", "date": "2019.02.03", "title": "Турция ще предостави заем от 5 млрд. долара на Ирак"}
{"url": "https://www.24chasa.bg/novini/article/7278940", "text": "5 кг захар, кофичка кисело мляко, джиесем, 100 лева и фиш от тотото е плячката на двама цигани, които нападнаха, пребиха и ограбиха днес посред бял ден в Казанлък 77-годишния Димитър Димитров. Нападателите, които са криминално проявени, са задържани, засега за 24 часа. Възрастният мъж, който живее в квартал \"Запад\" в града на розите, пазарувал в магазин от голяма търговска верига. Взел повече захар, защото стоката била на промоция, и си пуснал фиш от тотото. На връщане към дома си към 13 часа поел по пряка пътека през полето към квартала, край която няма къщи и е безлюдна. Тъкмо там той бил застигнат и нападнат от двама много по-млади от него мъже, които явно са го проследили от магазина до пустото място. Те се приближили зад него, неочаквано хвърлили върху главата му яке и с ритници и удари го повалили на земята. След което измъкнали торбите с хранителните продукти от ръцете му, пребъркали дрехите му и побегнали с плячката си. Нападнатият мъж все пак успял да се изправи и се развикал. Той се добрал до първия блок от квартал \"Запад\" - блок 19, където негови обитатели подали сигнал за инцидента на тел. 112. Дошлата веднага полиция успяла бързо да задържи нападателите след кратка гонка в калните поля наоколо. Местните твърдят, че това не е първо нападение на цигани над казанлъчани по тази пътека - през лятото две жени се били разделили по същия начин с по 20 лева всяка. Към 15 часа вчера екип на Спешния център в Казанлък отведе бай Димитър за преглед в местната болница. Докато чакаше лекарите, той каза пред \"24 часа\", че нищо не го боли, но видимо беше уплашен, а якето му - кално от схватката на земята. При него беше дъщеря му, а зет му каза, че най-вероятно носът му е счупен. Мъжът е пенсионер, работил като конструктор в някогашния Институт по хидравлика в Казанлък. От полицията в града потвърдиха, че нападателите са техни стари познати - мъже на 38 и 43 години. И двамата са лежали в затвора за други престъпления. От отмъкнатите пари си били разделили по 50 лева на човек. Тъй като двамата са действали в условията на опасен рецидив, досъдебното производство по случая е поето от Окръжната прокуратура в Стара Загора. Това е втори случай на нападение с побой и грабеж над възрастен човек в Казанлъшко в последните дни - точно преди 2 седмици рецидивистът Кольо Рашков от Гурково, на 39 години, нападна в дома й 73-годишната си съгражданка Иванка Койчева. След побой мъжът задигна от жената 35 лева. Той вече е в ареста, а баба Иванка бе освободена за домашна лечение след няколко дни престой в Университетската болница в Стара Загора.", "date": "2019.02.03", "title": "Цигани пребиха и ограбиха посред бял ден 77-годишен в Казанлък (Обзор)"}
{"url": "https://www.24chasa.bg/novini/article/7279001", "text": "Наводнения край северния италиански град Болоня наложиха евакуация с хеликоптер. Река Рено внезапно излязла от коритото си докато шестима карабинери помагали на местни жители да напуснат домовете си в района на Кастел Маджоре. Противопожарната охрана изпрати хеликоптер, за да спаси девет души, изпаднали в хипотермия. Спасителите използваха и амфибийни коли, ", "date": "2019.02.03", "title": "Наводнения край Болоня, спасиха девет души с хеликоптер"}
{"url": "https://www.24chasa.bg/novini/article/7278908", "text": "На 50 години стана в неделя Държавното предприятие “Ръководство въздушно движение”. Рождената му дата е 3 февруари 1969 г., когато с постановление на Министерския съвет е формирана дирекция РВД като самостоятелна структура в рамките на Държавното стопанско обединение “Българска гражданска авиация”. Основната задача на новата дирекция е била осигуряване и обслужване на въздушното пространство на страната. по нива на обслужените самолети. Пред държавата ни са само Англия, Германия, Франция, Италия, Турция и Швейцария. От няколко години, след анексирането на Крим и с кризите около нас, в небето ни е навалица от самолети, но странното е, че няма задръствания. Към края на миналата година във въздушното ни пространство са прелетели над 800 хил. самолета, което е увеличение на трифика с 12%. На денонощие през въздушното ни пространство прелитат към 3000 машини. Нулеви закъснения в българското небе отчете за 2018 г. пред “24 часа” генералният директор на РВД Георги Пеев в края на 2018-а. В същото време има пик на опашките в европейското въздушно пространство. Четири пъти над планираните закъснения са регистрирани в небето на ЕС. “България е една от малкото държави в Европа и единствена в региона, която не е допуснала задръствания в небето”, каза той. Отварянето на мегалетището в Истанбул и бъдещото му функциониране с 6 писти се очаква да увеличи трафика през България с около 30%. Това ще натовари българските ръководители на полети с нови задачи, тъй като те ще подреждат реда за кацане още от България. Защо няма задръствания и закъснения в българското небе? “Ръководство въздушно движение” е подготвено за новите предизвикателства. От години провежда кампании за набиране и за обучение на ръководители на полети. И отчита все по-увеличаващ се интерес към тази професия. Отварят се нови сектори във въздушното пространство, прави се такъв дизайн, че да бъде увеличен капацитетът му. Въвеждат се нови технически решения и функционалности в системата за управление. За воденето на трафика към Истанбул в оперативната зала на РВД са инсталирани 3 станции на турската система, която подрежда кацащите самолети. Българските ръководители на полети са обучени да работят на тях. Заедно с турските им колеги са правени паралелни симулации на въздушното пространство и на процедурите как ще се предават самолетите, на какви полетни нива, с каква скорост. Програмата за модернизация на оперативните системи и техническо оборудване в РВД ще продължи и през следващите години в съответствие с утвърдена “Стратегия за развитие на средствата и системите за комуникация, навигация и обзор и автоматизираната система за управление на въздушното движение за периода 2017-2024 година”. в Европа и да се развива успешно в новите реалности в единното европейско небе. Кръглата годишнина ще бъде отбелязвана през цялата година с различни инициативи, свързани с професията на ръководителите на полети и авиационната общност. Събитията ще са много, но посланието е едно: “50 години чертаем пътища в небето”. По случай юбилея ще бъде валидирана пощенска марка, а емблематичната за предприятието контролна кула на летище София е брандирана с изработеното специално за годишнината празнично лого.", "date": "2019.02.03", "title": "3000 самолета на ден прелитат над България"}
{"url": "https://www.24chasa.bg/novini/article/7279041", "text": "Първото електронно гласуване у нас започва утре. То е за подреждането на кандидатската листа на \"Да, България\" на Христо Иванов. Повече от 5000 души ще участват във вота на \"Да, България!\", в който ще се разпределят позициите за 17-те места в списъка, с който партията излиза на евровота. В броя на гласуващите влизат членове, симпатизанти или просто граждани, които са се регистрирали на сайта на политическата формация и са получили код за участие. Изборите за подреждането на листата, в която са бившият зам. външен министър Стефан Тафров и специалистът по НАТО Велизар Шаламанов, ще продължи до 10 февруари.", "date": "2019.02.03", "title": "Първите електронни избори у нас - от утре до 10 февруари"}
{"url": "https://www.24chasa.bg/novini/article/7278879", "text": "Един човек е с тежки наранявания след силна експлозия в черногорската столица Подгорица. \"Има опасност за живота на един човек, който е настанен в реанимацията. Правим всичко възможно за спасяването му\", каза директорът на Спешния център в Подгорица Нармин Абдич пред държавната телевизия РТЦГ,  Инцидентът стана в централната част на града.", "date": "2019.02.03", "title": "Експлозия в Подгорица, един човек е ранен"}
{"url": "https://www.24chasa.bg/novini/article/7278793", "text": "На цени до 5 000 лева за декар продават земя край река Струма заради добива на злато чрез промиване на пясък по реката, разказаха кметове от Кюстендилско за  . След изнасянето на техниката от златарите теренът се рекултивира и отново се използа за земеделие. Най-активни са златарите в района на селата Копиловци, Шишковци, Шипочано. На места там има издълбани ями до 20 метра дълбочина. Расте интересът и към имотите и в района на Трекляно, където канадска фирма получи разрешително да изследва за злато, като то ще се добива чрез разкопаване. Наследници на имоти от Каменичкия край трескаво търсят и заверяват документите си за собственост, за да могат да отдадат или продадат имота си при евентуално започващ златодобив в Треклянско, коментират администратори.", "date": "2019.02.03", "title": "Драстично поскъпва земята край река Струма заради добива на злато"}
{"url": "https://www.24chasa.bg/novini/article/7278801", "text": "Папа Франциск призова днес за прекратяване на хуманитарната криза в Йемен и за спазване на споразуменията за примирие в пристанищния град Ходейда, съобщиха Асошиейтед прес и Франс прес. Светият отец отправи този призив във Ватикана, малко преди да отпътува на тридневно посещение в Обединените арабски емирства, които са ключов член на оглавяваната от Саудитска Арабия коалиция, воюваща срещу подкрепяните от Иран бунтовници хуси. Конфликтът в Йемен докара страната до ръба на повсеместен глад и причини най-тежката хуманитарна криза в света, предава БТА. Папата призова събралите се на площад Свети Петър да се присъединят към молитвата му за \"тези гладни деца\", останали без лекарства и \"заплашени от смърт\". Той отправи също призив към страните в конфликта в Йемен да спазват споразуменията за примирие в пристанищния град Ходейда, който е основният пункт за получаване и разпределяне на идващата от чужбина хуманитарна помощ. Папа Франциск е очакван в ОАЕ по-късно днес. Той ще стане първият папа, посетил Арабския полуостров - родното място на исляма. Издаваният на английски език в Абу Даби в. \"Нешънъл\" описа започващата днес папска визита като \"изпълнена мечта\" за близо един милион католици, живеещи в ОАЕ.", "date": "2019.02.03", "title": "Папа Франциск призова за прекратяване\nна хуманитарната криза в Йемен"}
{"url": "https://www.24chasa.bg/novini/article/7278804", "text": "Британският премиер Тереза Мей остава решена Брекзитът да настъпи на предвидената дата 29 март и да получи отстъпки от ЕС по условията на раздялата въпреки категоричния отказ на Брюксел да предоговаря споразумението, предаде Франс прес. \"Решена съм Брекзитът да се осъществи, и то навреме - на 29 март 2019 г.\", пише Мей в статия, публикувана във в. \"Сънди телеграф\". Така Мей отхвърли възможността от отлагане на Брекзита, което бе предложено от някои британски политически представители, включително външния министър Джереми Хънт и търговския министър Лиъм Фокс, за да има време за приемането на нормативните актове за осъществяването на Брекзита, предава БТА. Мей също заяви, че иска да намери \"прагматично решение\" за Брекзита, което да получи подкрепата на мнозинството депутати, след като в средата на януари Камарата на общините отхвърли с огромно мнозинство сключеното през ноември с ЕС споразумение по напускането на Великобритания. Във вторник депутатите приеха внесена от консерватора Греъм Брейди и подкрепяна от правителството поправка, която иска алтернативни варианти на спорния \"предпазен механизъм\" за избягване на връщането на твърда граница между британската провинция Северна Ирландия и Република Ирландия. След това гласуване Тереза Мей каза, че иска да възобнови преговорите с ЕС, въпреки че европейците до момента твърдо отказват това. \"Когато отида отново в Брюксел, ще се боря за Великобритания и Северна Ирландия, ще съм въоръжена с нов мандат, с нови идеи и подновена решимост за договаряне на прагматично решение за Брекзита. Това ми е възложил парламентът\", пише Мей.", "date": "2019.02.03", "title": "Тереза Мей решена Брекзит да настъпи\nна 29 март"}
{"url": "https://www.24chasa.bg/novini/article/7278570", "text": "По традиция ще участвам в годишната Национална молитвена закуска при президента на САЩ Доналд Тръмп. На събитието ще присъстват и народният представител от ГЕРБ Пламен Нунев, депутатът Желю Бойчев, председателят на ПГ на ДПС Мустафа Карадайъ, зам.-министърът на младежта и спорта Ваня Колева и зам.-кметът на София Тодор Чобанов. Това написа във фейсбук зам.-председателят на ГЕРБ Цветан Цветанов. \"Молитвената закуска се провежда за 67-ма поредна година и събира общественици и политици от повече от сто държави от цял свят в името на духовните и семейни ценности за работа в услуга на общността и добруването между хората от всички религии, етноси и националности\", пише още той. \"По време на визитата си ще взема участие и във форум по сигурност в Сената на САЩ, организиран от сенатор Джеймс Инхоф - председател на Комисията по отбрана и Фатмир Медиу - министър на отбраната на Албания (2005-2008г.). Темата на форума ще бъде “Актуални предизвикателства пред Югоизточна Европа и противодействие на злонамереното влияние на Русия в региона”, като той ще събере премиери, министри и депутати от Балканите и ЕС, както и членове на Конгреса на САЩ. В Съединените щати ще проведа и редица двустранни срещи с представители на неправителствения сектор, Конгреса, Държавния департамент и Съвета по национална сигурност на САЩ\", пише още Цветанов.", "date": "2019.02.03", "title": "Цветанов обяви кой ще го придружава на молитвената закуска при Тръмп"}
{"url": "https://www.24chasa.bg/novini/article/7278572", "text": "Христо Иванов, председател на \"Да, България\"  и ген. Атанас Атанасов, лидер на Демократи за силна България - ДCБ, са облепили цяла Стара Загора с плакати, сигнализира наш читател и ни изпрати снимки. Плакатите са навсякъде - не само по табла, но и по стени, стълбове, огради, даже и върху елтабла, което може да е опасно, казва читателят. На плакатите Христо Иванов и ген. Атанас Атанасов демонстрират единство. Отпечатан е й девизът на обединението \"Демократична България\" - \"България може много повече\". Рекламира се и сайтът на обеденинето, в което обаче влизат и други партии и организации, не само Да, България и ДСБ. Читателят се чуди защо са тези плакати сега, когато няма предизборна кампания, а самото обединение съществува отдавна.  ", "date": "2019.02.03", "title": "Христо Иванов и ген. Атанас Атанасов облепиха Стара Загора с плакати, че са заедно"}
{"url": "https://www.24chasa.bg/novini/article/7278574", "text": "Бившият македонски премиер Никола Груевски, който доминира на политическата сцена в Р Македония едно десетилетие, а сега е беглец от правосъдието, каза, че е избягал в Унгария от страх за живота си, предаде Асошиейтед прес. Четиридесет и осемгодишният Груевски се появи в унгарското посолство в Тирана през ноември, търсейки убежище, няколко часа преди да трябва да влезе в затвора, за да изтърпи двегодишно наказание за корупция. В първото си интервю след бягството, разпространено снощи по частната македонска телевизия Сител, Груевски каза, че е избягал, защото \"негови много близки хора\" му казали, че \"ще бъде ликвидиран\" в затвора. Груевски твърди, че преди да получи тази информация, е имал намерение да излежи присъдата, предава БТА. \"В началото имах намерение да отида в затвора, въпреки че бях политически преследван с някакви напълно луди присъди, които нямат никакво законово основание. В дните преди да трябва да се явя в затвора, получих информация, според която най-вероятно в затвора има планове за моето ликвидиране\", заяви в интервюто бившият македонски премиер, цитиран от агенция МИА. Информацията за неговото \"ликвидиране\" дошла от \"добре информирани източници в затвора\". Груевски обаче не пожела да каже кой е заговорничил за убийството му, отбелязва агенцията. \"Не мога да кажа нищо публично в този момент, защото нямам доказателство, с което да го подкрепя. За да обвиниш някого, трябва да имаш силни доказателства. Но, аз имах достоверни източници с тази достоверна информация, която ме накара да променя решението си и да взема решение да напусна Македония, за да потърся убежище на основание политическо преследване\", обясни Груевски. Бившият премиер каза, че е напуснал страната \"много лесно\" през Албания преди да стигне до Унгария, където е получил политическо убежище. \"Напуснах Македония много лесно. Заминах за Албания. Отидох в унгарското посолство в Тирана, където подадох молба за политическо убежище. Оттам отпътувах за Унгария по маршрут, подготвен съгласно техни вътрешни консултации, заради това, че съм бил министър-председател дълги години. От съображения за сигурност за мен бе по-разумно да бъда откаран някак до Унгария\", заяви Груевски пред телевизия Сител. Груевски каза, че е използвал личната си карта по време на пътуването до Унгария, но отказа да уточни дали я е използвал, за да напусне Р Македония. \"Не мога да отговаря на този въпрос сега. Ще оставя на властите да разберат, защото те казаха, че ще разследват всичко. След като отпътувах от Албания, използвах личната си карта през цялото пътуване до сръбско-унгарската граница. Влязох в Унгария с документ, издаден от унгарското посолство в Тирана\", каза бившият премиер, намеквайки че правителството трябва да установи как е прекосил албанската граница - законно или не. Груевски отхвърли твърденията, че македонското правителство му е помогнало да избяга, отбелязва МИА. \"Дали правителството ми е помогнало? Не. Ако можеше, правителството щеше по-скоро да ми направи нещо лошо, отколкото да ми помага\", каза Груевски пред Сител ТиВи. Р Македония издаде международна заповед за арест за Груевски и подаде молба за екстрадиция към унгарските власти. Бившият македонски премиер каза още, че възнамерява да се върне у дома \"някой ден\", посочва АП.", "date": "2019.02.03", "title": "Никола Груевски: Избягах в Унгария от страх за живота си (Обновена)"}
{"url": "https://www.24chasa.bg/novini/article/7278587", "text": "Втора мощна буря удари днес Калифорния и затвори важни магистрали, след като платната бяха засипани от вода и кал, потекли от оголени от горски пожари хълмове, а хиляди местни жители получиха нареждания да се евакуират, предаде Асошиейтед прес. Предупреждения за наводнения бяха издадени за големи части от Южна Калифорния. Метеоролозите заявиха, че на някои места е имало над 10 см валежи, а в планините се е натрупала снежна покривка от около метър, предава БТА. Скоростта на вятъра в окръг Санта Барбара достигна 128 км/час, а бурята в един момент натрупа над сантиметър валежи за пет минути. В целия район има изкоренени дървета и съборени електрически стълбове. В Малибу местните жители барикадираха домовете си с пясъчни чували заради придошлата вода.", "date": "2019.02.03", "title": "Мощна буря наводни магистрали в Южна Калифорния (Видео)"}
{"url": "https://www.24chasa.bg/novini/article/7278594", "text": "Десетки хиляди излязоха вчера по улиците в Белград и други сръбски градове за деветия пореден седмичен протест срещу управлението на президента Александър Вучич, предаде ДПА. Проявата е под мотото \"Един от пет милиона\" - хаштаг, възникнал в края на миналата година, когато Вучич се закани на манифестантите, че няма да изпълни нито едно от исканията им, \"даже и да сте 5 милиона\", предава БТА. Към демонстрацията в Белград вчера се присъединиха студенти от университета, които поискаха оставката на министъра на образованието Младен Шарчевич. Преди седмица Шарчевич окачестви като \"незначителни\" университетските професори, подкрепящи движението срещу Вучич. Въпреки че антипрезидентските протести са вече във втория си месец, техните организатори отказват патронажа на главната опозиционна сила \"Съюз за Сърбия\". Исканията са Вучич да отхлаби хватката си върху медиите и да се произведат честни избори.", "date": "2019.02.03", "title": "Девета събота поред протести срещу управлението на Вучич (Видео)"}
{"url": "https://www.24chasa.bg/novini/article/7278616", "text": "Аз познавам Боил Банов! И аз подкрепям Боил Банов ! Защото е добър и честен човек ! Спрете се бе! Това написа във фейсбук актрисата и вдовица на Иван Ласкин Александра Сърчаджиева. Това е първа публикация на Сърчаджиева в социалните мрежи след смъртта на съпруга й Иван Ласкин в началото на януари.                                                                                                                                                                                                                                                                                                                       ", "date": "2019.02.03", "title": "Алекс Сърчаджиева: Боил Банов е добър и честен човек, спрете се бе!"}
{"url": "https://www.24chasa.bg/novini/article/7278618", "text": "Министърът на енергетиката Теменужка Петкова заяви, че България ще строи отклонение от газопровода \"Турски поток\", което да доведе руски газ до хъб Балкан. В интервю за   тя уточни, че процедурата е в съответствие с европейските правила и че стремежът е да се запази ключовото място на България на газовата карта в Европа. Пазарният тест е проведен и е ангажиран на 100 процента както входния, така и изходния капацитет на тръбата, уточни министърът. \"Стартът на строителството е пряко ангажиран с успеха на третата фаза на пазарния тест. Вчера, в рамките на срока на провеждане на процедурата, към 31 януари 2019 г. стана ясно, че пазарният тест е успешен. В резултат на успеха на пазарния тест, \"Булгартрансгаз\" взе окончателно инвестиционно решение за реализацията на този проект и пристъпи към сключване на договори с участниците, които подадоха ангажиращи оферти в рамките на третата фаза на пазарния тест. Обществената поръчка е в ход и ние очакваме подаването на заявление за участие до 15 февруари. В началото на 2020 година проектът трябва да бъде въведен в експлоатация\". Процедурата за избор на стратегически инвеститор за АЕЦ \"Белене\" също е в ход, работи се върху поканата, която да бъде разпратена до заявилите интерес компании от Китай, Франция включително и до конструктора на проекта Росатом, интерес има и от Дженеръл електрик: \"Това, върху което в момента работят експертите на Министерството на енергериката, НЕК и БЕХ е да разработим поканата, свързана с първия етап от процедурата за избор на стратегически инвеститор. Тази покана ще бъде публикувана в официален вестник на ЕС и още в два местни ежедневника. До края на февруари се надявам да бъде даден старт на процедурата. След това следват останалите етапи, през които тя трябва да премине. Тя ще бъде публична, прозрачна процедура. Тя ще даде възможност за участие на всички заинтересовани страни. Ако процедурата приключи успешно, това означава, че този проект е икономически жизнеспособен, че е налице необходимост от гарантиране на енергийната сигурност не само за България, но и за целия регион в резултат на неговото изграждане\", обясни министър Петкова и добави, че за да мине през всички етапи, ще е необходима около една година. \"Всичко това, което предстои да се случи в рамките на процедурата, ще покаже доколко този интерес е реален и доколко проектът ще има своята икономическа реализация и жизнеспособност. Нашата амбиция и желание е българската държава, чрез Националната електрическа компания да притежава блокираща квота в този проект, тъй като не бива да забравяме, че проектът се развива на територията на България и ядреният риск остава за държавата\", увери още Теменужка Петкова.", "date": "2019.02.03", "title": "Министър Петкова: България ще строи отклонение от \"Турски поток\""}
{"url": "https://www.24chasa.bg/novini/article/7278633", "text": "Три скиорки са пострадали след инцидента на лифта в Пампорово, съобщава bTV. Едно от момичетата е паднало от няколко метра, след като бор се стоварил върху седалката в движение. Няма опасност за живота й, 20-годишната жена е само с натъртвания. Падналото дърво блокира лифта за 3 часа. . Вятърът е съборил дървото върху една от седалките на съоръжението. Очевидци разказват, че много хора са скачали. Някои оправдаха риска си с измръзване на крайниците и казаха, че след втория час вече не са можели да седят на едно място. От \"Пампорово ООД\" казаха, че всеки ден се извършват обходи и изгнили дървета се отстраняват, но срещу природата нищо не може да се направи понякога Всички лифтове работят.", "date": "2019.02.03", "title": "Три скиорки са пострадали след инцидента на лифта в Пампорово"}
{"url": "https://www.24chasa.bg/novini/article/7278646", "text": "Мъжът, пострадал снощи след катастрофа с кон, остава в критично състояние в университетската болница в Стара Загора, съобщава  . . В резултат конят е загинал, а колата се удря в мантинелата и е пронизана от нея. Шофьорът е с тежка черепно мозъчна травма. Направена му е операция, а опасността за живота му остава. Стопанинът на коня е неизвестен. На по-малко от километър на същия път през октомври миналата година, двама младежи загубиха живота си в катастрофа, след като необозначена каруца излезе на пътя.", "date": "2019.02.03", "title": "Мъжът, пострадал при катастрофа с кон, остава в критично състояние"}
{"url": "https://www.24chasa.bg/novini/article/7278667", "text": "Ще е безотговорно ЕС да откаже да възобнови преговорите по споразумението за Брекзит, заяви британският министър на търговията Лиъм Фокс, цитиран от Ройтерс. Британският премиер Тереза Мей е заявявала, че иска промени в споразумението, за да може то да бъде подкрепено от парламента. ЕС заяви, че споразумението не може да се предоговаря, предава БТА. \"Наистина ли казват, че предпочитат да не преговарят и да се стигне до ситуация без споразумение? В интерес на всички ни е да постигнем споразумение. ЕС да казва, че дори няма да го обсъждаме ми се струва доста безотговорно\", каза Фокс в интервю за Скай нюз. С по-малко от два месеца до датата на Брекзита 29 март опозиционната Лейбъристка партия заяви, че сега е неизбежно правителството да поиска удължаване на срока за преговори по Член 50 от Лисабонския договор. Фокс, който досега бе твърдо против отлагане на датата на Брекзита, заяви, че удължаване на преговорите, защото не е било постигнато споразумение, няма да реши нищо, но ще е нещо съвсем различно, ако има споразумение и Великобритания просто се нуждае от повече време да приеме нужните закони за организирано напускане. Той е вторият британски министър, който допуска необходимостта от отлагане на датата на Брекзита, след като вчера външният министър Джереми Хънт каза, че Великобритания може да има нужда от повече време за приемането на някои нормативни актове. Фокс каза, че Великобритания ще се справи и с напускане на ЕС без споразумение, но че това няма да е в интересите на страната.", "date": "2019.02.03", "title": "Британски министър: Ще е безотговорно ЕС да откаже преговори по споразумението за Брекзит"}
{"url": "https://www.24chasa.bg/novini/article/7278678", "text": "2-годишно детенце е в изключително тежко състояние с опасност за живота, след като падна от стълбищна площадка от 3-ия етаж в МБАЛ \"Св. Анна\" във Варна. Лекарите правят всичко по силите си да спасят детето, но не дават гаранции за живота му. На мястото има следователи и полицаи, районът е отцепен и текат следствени действия, въпреки че става въпрос за нелеп инцидент, обясниха от полицията. Детенцето било с майка си на свиждане в болницата. Младата жена го пуснала буквално за миг, за да говори с някой и то тръгнало по стълбите. Не е ясно дали се е спънало, но полетяло и паднало на пода във фоайето. Очаквайте подробности.", "date": "2019.02.03", "title": "Борят се за живота на 2-годишно дете, паднало от третия етаж в болница (Обновена)"}
{"url": "https://www.24chasa.bg/novini/article/7278693", "text": "Медицински сестри и възпитателки, обвинени в тормоз над децата в Глоджево, са върнати отново на работа в същата градина. За това сигнализираха разтревожени родители пред  . Случаят нашумя преди година след аудиозапис, на който се чуват обиди към децата от страна на персонала. Четирите жени, обвинени в тормоз, напускат сами, а яслата затваря. „Казаха, че няма нов преподавател, търсено е било в социалните, бюрата по труда, да се назначи”, обясни Мелек Алхалуи, майка на дете от детската градина. „Свикахме родителска среща, на която родителите сами предложиха едната от тези сестри да бъде върната на работа”, посочи Рефие Ралева, директор на ДГ „Здравец\". Несъгласните с това решение майки отказаха да застанат пред камера, но пък кметът на Глоджево ги подкрепи. „Ако имах аз някакви правомощия, решението щеше да бъде друго”, заяви Адем Хаджимемишев, кмет на град Глоджево. Макар да няма нови жалби от родители, неправителствени организации вече са поискали проверка по случая от Агенцията за закрила на детето.", "date": "2019.02.03", "title": "Възпитателки, обвинени за в побой в детска градина, се върнаха на работа"}
{"url": "https://www.24chasa.bg/novini/article/7278701", "text": "Приключи редовната мисия на МВФ. В част от заключенията си те отбелязват, че икономическите резултати в България продължават да бъдат стабилни. Това написа премиерът Бойко Борисов във фейсбук. \"Очаква се икономическият растеж да достигне 3.2% през 2018 г., безработицата да спадне до близо 5%, а текущата сметка да регистрира пореден значителен излишък. Перспективите за 2019 г. са сходни. В доклада също се отбелязва постигнатият напредък в реформите по Механизма за сътрудничество и проверка, включително чрез създаването на единна комисия за борба с корупцията и засилване на независимостта между съдиите и прокурорите\", пише още Борисов. ", "date": "2019.02.03", "title": "Борисов: Очаква се икономическият растеж да достигне 3.2% и през 2019 г."}
{"url": "https://www.24chasa.bg/novini/article/7278730", "text": "\"Всички документи са предадени на прокуратурата, дал съм обяснения и вярвам, на институциите и компетентните органи. За съжаление, партийната пропаганда употреби за собствени цели културата. Това написа във фейсбук по повод скандала \"Ало, Банов съм\".  За съжаление, да бъде знаме на това прие да бъде някога уважаваната и харесвана журналистка г-жа Йончева. За съжаление, истината остава все по-сама и за това вина носим всички. Фалшивите новини, “алтернативните факти” вече ни давят. Не съм професионален политик и може и да сгреша, но няма да коментирам всяко включване на БСП. Лъжите са много. За тях не е важна истината, а тази сглобена фалшива новина да се повтаря. Не е важно, че е лъжлива. Не е важно, че е сапунено-оперетна. Не е важно и че това е партията с исторически най-големи прегрешения към свободата на медиите и към свободата изобщо\", пише в позицията на Банов.", "date": "2019.02.03", "title": "Банов: Партийната пропаганда употреби за собствени цели културата"}
{"url": "https://www.24chasa.bg/novini/article/7278708", "text": "37-годишният Александър Иванов, който   от района на Централна баня в София поиска да остане в ареста защото няма лична карта и няма постоянно жилище. Бронзовата статуя на Аполон изчезна на 14 декември. Кражбата беше заснета от видеокамера, на която се вижда, че извършителят е мъж. На 28 декември, тя бе открита в добро състояние близо до площад \"Бански\". Арестуваният за кражбата се оказа бездомник, който спи в опожарената сграда на \"Син Сити\" на бул. \"Христо Ботев\". Той е родом от Генерал Тошево, а постоянният му адрес е в добричкото село Петлешково. Той е обвинен и за кражбата на 7 броя месингови чучури, които изчезнаха на 5 декември. След като задигнал статуята на Аполон Медикус, Александър Иванов, който бил популярен с прякора Сашо Добруджанеца, търсил купувач, на който да я продаде.  Той я бил заснел на мобилния си телефон. Пред полицаи от пето районно направил признание, че е извършил кражбата. Оказа се, че мъжът е с богато криминално досие От 2002 до 2012 г. е осъждан 6 пъти, като последната му присъда е от 14 юни 2016 г. и е 2 г. затвор за блудство. \"Осъзнавам си грешката\", каза Александър Иванов пред съдия Гюляй Кокоева. Тя го остави в ареста с аргумента, че може да се укрие и да извърши други престъпление. Стореното от него деяние е тежко умишлено.", "date": "2019.02.03", "title": "Клошарят, арестуван за кражбата на Аполон Медикус, иска в ареста (Снимки)"}
{"url": "https://www.24chasa.bg/novini/article/7278736", "text": "Парламентът на Косово одобри днес бюджета за 2019 г., след като опозицията се съгласи да подкрепи правителството на малцинството два дни след изтичането на срок, предизвикал спиране на всички държавни плащания, предаде агенция Ройтерс. Бюджетът бе одобрен с 65 гласа в 120-местния парламент. Коалиционното правителство, което разполага с 53 гласа, договори подкрепа от опозиционната Социалдемократическа партия, предава БТА. Парламентът одобри също закон, с който се повишават заплатите в държавния сектор. В петък учителите прекратиха своята стачка, след като постигнаха споразумение с правителството. Така в понеделник половин милион ученици и студенти ще подновят учебните занятия след триседмична пауза. Работещите в енергийния сектор, въздушния контрол, митниците и лекарите също заплашиха да спрат работа, ако новият закон за заплатите не вземе предвид техните искания. Премиерът Рамуш Харадинай заяви, че тази година разходите в бюджета са рекордно високи. \"С 2,37 милиарда евро, това е най-големият бюджет на Косово, който ще допринесе за икономически растеж от 4,7 процента\", заяви Харадинай след гласуването. Според Международния валутен фонд икономическият растеж на Косово тази година ще възлезе на 4,2 процента от 4 на сто през миналата година. Правителството планира да задържи бюджетния дефицит на два процента от брутния вътрешен продукт. Около 800 милиона евро са предвидени за инфраструктурни проекти, предимно за изграждане на нови пътища. След обявяването на независимостта на Косово от Сърбия през 2008 г. повечето чуждестранни инвеститори избягват Косово заради корупцията и политическата нестабилност, отбелязва Ройтерс.", "date": "2019.02.03", "title": "Парламентът на Косово одобри бюджет от 2,37 млрд. евро за 2019 г."}
{"url": "https://www.24chasa.bg/novini/article/7278344", "text": "Френските власти съобщиха снощи, че са проследили цялото количество от 795 кг говеждо месо, внесено от кланица в Полша, заподозряна, че продава месо от болни животни, предаде ДПА. Първоначално служители от министерството на земеделието набелязаха за унищожаване 500 кг от пратката, докато 150 кг вече са били разпродадени на дребно. Вчера са били проследени и локализирани последните 145 кг в складове на едро, месарници и ресторанти. Засега не са открити доказателства, че потребителите са изложени на рискове, но месото не е годно за консумация, защото не е минало през официална инспекция в кланицата, обявиха от ведомството, предава БТА. В края на миналата седмица в разследващ репортаж на полския тв канал Те Фау Ен 24 бе съобщено, че в кланица в Североизточна Полша се колят болни животни и месото са разфасова и продава. Европейската комисия отправи предупреждения към 14 засегнати държави.", "date": "2019.02.03", "title": "Във Франция проследиха всичкото съмнително полско месо"}
{"url": "https://www.24chasa.bg/novini/article/7278338", "text": "Руският рапър Децл (Кирил Толмацки) е починал след концерт в град Ижевск, съобщи ТАСС. Агенцията цитира концертния директор на изпълнителя Павел Беленец, но новината бе потвърдена и от бащата на Децл - Александър, а съобщение излезе и в официалната му страница в руската социална мрежа Вконтакте. \"Приятели, за съжаление тази нощ се случи ужасно събитие: Кирил вече не е сред нас\", се казва в него. Неофициалната причина за смъртта е инфаркт, а източници уточняват, че въпросният концерт е бил частно парти. Децл е на 35 години, а дебютният му албум \"Кто? Ты\" (2000) е сред най-продаваните руски рап албуми. ", "date": "2019.02.03", "title": "След концерт почина Децл - един от най-популярните руски рапъри"}
{"url": "https://www.24chasa.bg/novini/article/7278353", "text": "Президентите на САЩ и Китай Доналд Тръмп и Си Цзинпин може да се срещнат в Да Нанг, Виетнам, в края на този месец, пише днес \"Саут Чайна морнинг поуст\", цитиран от ДПА. Според хонконгският вестник, позоваващ се на своя източник, двамата държавни глави обмислят срещата да е на 27 и 28 февруари, тоест малко преди да изтече срокът на \"примирието\" в двустранната търговска война, предава БТА. По-рано тази седмица Тръмп каза, че очаква среща със Си за намиране на изход от спора за митата- Той добави, че Си му е пратил послание, в което изразил желание проблемът да бъде решен преди 1 март.", "date": "2019.02.03", "title": "Тръмп и Си Цзинпин може да преговарят по търговския спор в края на месеца във Виетнам"}
{"url": "https://www.24chasa.bg/novini/article/7278363", "text": "Четирийсет и осем души са получили наказания заради скандала с дефектните ваксини, който избухна миналата година в Китай, се казва в съвместно съобщение на Централната комисия за проверка на партийната дисциплина и Националната комисия за надзор, съобщава \" \". Бившият ръководител на разформированата Национална агенция за храните и лекарствата У Джън бе изключен от редовете на ККП и предаден на прокуратурата за по-нататъшно разследване за престъпление по служба. Той е един от шестимата високопоставени служители, които бяха уволнени или подадоха оставки в резултат на разследването по случая.", "date": "2019.02.03", "title": "48 души бяха наказани за скандала с дефектните ваксини в Китай"}
{"url": "https://www.24chasa.bg/novini/article/7278360", "text": "Пожарникари спасиха 200 души, блокирани в автомобилите си заради лошо време на магистрала в Италия. Силен снеговалеж парализира движението по магистрала А22. Образуваха се дълги колони от автомобили. Опашката на пътя, свързващ североизточна Австрия с Италия, е достигнала 16 километра, заяви говорител на пожарната в провинция Болзано, Северна Италия. Задръстването е било предизвикано от няколко коли, които не били подходящо оборудвани за зимните условия. Те поднесли и блокирали целия трафик. Наложило се е хората, които седели в колите си при минусови температури да бъдат спасявани от екипи на гражданска защита и пожарната, посочва  . Няма жертви и пострадали. В същото време в друг район на магистралата паднала лавина, но в този момент не е имало преминаващи автомобили.", "date": "2019.02.03", "title": "Силен снеговалеж блокира 200 на магистрала в Италия (Видео)"}
{"url": "https://www.24chasa.bg/novini/article/7278367", "text": "Министерството на външните работи на Р. България е изпратило на 31 януари 2019 г. до www.eurochicago.com писмо в отговор на въпроси на редакцията на уебсайта, свързани с броя на българите извън страната по държави, броя на дипломатическите представителства по света и на служителите в тях, броя на сътрудниците на бившата ДС, работещи в министерството и в дипломатическите мисии. Отговорът е подписан от постоянния секретар на МВнР Елена Шекерлетова, се казва в съобщение на eurochicago.com. Според отговора най-много са българските граждани в Германия - 416 хиляди, но за повечето от страните, където има по-големи български разселения, данните са видимо закръглени. Така например за Франция числото е 60-80 хиляди, за Австралия - 10-15 хиляди, за Нова Зеландия - 3-5 хиляди и пр. За Турция са посочени 350 хиляди, за САЩ - 300 хиляди, за Гърция също 300 хиляди, за Испания - 250 хиляди, за Великобритания - 200 хиляди, за Италия - 120 хиляди, за Канада - 70 хиляди, за Австрия - 35 хиляди, за Молдова - 31 хиляди, за Кипър - 25 хиляди, за Чехия също 25 хиляди, за Южна Африка - 20 хиляди, за Швейцария - 12 хиляди, за Норвегия - 7 хиляди, за ОАЕ - също 7 хиляди, за Малта - 6 хиляди, за Полша - 4 хиляди, за Йордания - хиляда и пр. Ако сравним новополучените данни с данните отпреди седем години (след предишното запитване до МВнР), ще видим, че през 2011 г. броят на българските граждани в Германия е бил само 74 869, а сега числото е над 400 хиляди и това е доста повече от САЩ, Гърция и Испания. За 2011 г данните за Великобритания са 100 хиляди български граждани, за Франция - 30 хиляди, данните за Турция - 500 хиляди. Т.е., българските граждани във Великобритания са се увеличили за 7 години със 100 хиляди, тези във Франция с 30-50 хиляди, а тези в Турция са намалели със 150 хиляди. Данните за САЩ, за Гърция и за Испания са същите, както сега. Излиза, че за седем години няма никакви промени в броя на българските граждани в тези страни, което едва ли е така, се констатира в съобщението на eurochicago.com. Общият брой на българските граждани по света, според данните за 2011 г., изпратени ни в началото на 2012 г. от МВнР, е бил 2 018 792. Ако съберем грубо приблизителните данни, изпратени ни сега по Закона за достъп до обществена информация (ЗДОИ), ще получим над 2 млн. и 417 хиляди български граждани извън България за 2018 г., твърди чикагският уебсайт и отбелязва, че според данните на МВнР българските емигранти по света са се увеличили с 400 хиляди за седем години. Българскоезичната електронна медия посочва, че в писмото си до МВнР от 10 януари т.г. е включила и въпроси, зададени не по ЗДОИ, свързани с идеята да се направи преброяване на българските граждани извън България. По тази тема от МВнР засега не са изпратили отговори. Според някои източници, продължава eurochicago.com, населението на България, вече е под 7 млн. Тези над 2 млн. и 417 хиляди български граждани в чужбина са една значителна част от тях, при това повечето са в активна и работоспособна възраст. И тази твърде значителна част наши съграждани с избирателни права, нямат никакво институционално представителство в България, ако не броим 25-те служители в печално прославилата се Държавна агенция за българите в чужбина... На втория въпрос, зададен по ЗДОИ, а именно за броя на българските дипломатически и консулски представителства по света и броя на служителите в тях, от МВнР са изпратили данни за служителите в задграничните представителства. Вижда се, че на много места те са по един или двама човека и не е ясно как успяват и да обслужат българите, и да свършат другата си дипломатическа дейност свързана с политическите, културни и бизнес контакти. От данните на МВнР личи, че най-много български дипломатически представители има в Брюксел - 61 в Постоянното представителство на България в ЕС, 14 в представителството ни в НАТО и 10 в българското посолство в града. В Москва (Руска федерация) българските дипломатически служители са 32; 25 - в Истанбул (Турция); 20 в Атина (Гърция); 19 в Скопие (Р. Македония); по 18 в Белград (Сърбия) и Париж (Франция); по 17 в Анкара (Турция), Берлин (Германия) и Лондон (Великобритания); 15 във Вашингтон (САЩ); по 13 в Рим (Италия), Киев (Украйна) и Техеран (Иран); 12 в Женева (Швейцария); 11 в Солун (Гърция); по 10 в Букурещ (Румъния) и Хага (Нидерландия); по 9 в Мадрид (Испания), Пекин (Китай), Тирана (Албания), Кайро (Египет) и Бейрут (Ливан); по 8 в Будапеща (Унгария) и Сараево (Босна и Херцеговина), по 7 в Прага (Чехия), Кишинев (Молдова) и Страсбург; по 6 в Копенхаген (Дания), Токио (Япония), Прищина (Косово), Мюнхен (Германия), Одеса (Украйна), по 5 в Берн (Швейцария), Лисабон (Португалия) и др. В Ню Йорк има 15 души в постоянно представителство и още 5 - в генералното консулство. Във Виена (Австрия) има 13 души в посолството и още 8 в постоянно представителство. Според изпратените данни в Белгия има общо 85 български дипломатически представители. В Турция са общо 53 (25 в Истанбул, 17 в Анкара, 8 в Одрин и 3 в Бурса). В САЩ има общо 40 дипломатически служители (20 в Ню Йорк, 15 във Вашингтон, 3 в Чикаго и 2 в Лос Анжелос). В Руската федерация са общо 36 (32 в Москва и 4 в Санкт Петербург). В Гърция са общо 31 (20 в Атина и 11 в Солун). В Германия са общо 26 (17 в Берлин, 6 в Мюнхен и 3 във Франкфурт на Майн). В Р. Македония са общо 22 (18 в Скопие и 4 в Битоля). В Сърбия са общо 21 (18 в Белград и 3 в Ниш). В Украйна са общо 19 (13 в Киев и 6 в Одеса). За последните две години служителите на бившата ДС, понастоящем на работа във външното министерство на Република България, са намалели с двама - от 56 на 54, завършва публикацията си eurochicago.com.", "date": "2019.02.03", "title": "400 000 души са емигрирали от България в последните 7 години"}
{"url": "https://www.24chasa.bg/novini/article/7278386", "text": "Осемдневният краен срок за венецуелския президент Николас Мадуро да обяви нови избори, поставен му от седем държави от ЕС, изтича днес. След изтичането му Великобритания, Белгия, Германия, Испания, Португалия, Холандия и Франция са заявили, че ще признаят за президент на Венецуела опозиционния лидер Хуан Гуайдо, предадоха ДПА и Ройтерс. На митинг в Каракас пред привърженици снощи Мадуро отхвърли искането на европейските държави като \"безочливо\" и заяви, че той е законният държавен глада на страната си. На друг митинг наблизо Гуайдо се зарече, че народът ще остане на улиците, докато се бъде извоювана свобода, временно правителство и нови честни избори за президент, предава БТА. Но проправителствения митинг социалистът Мадуро се провикна: \"Вие искате избори? Вие искате предсрочни избори? Ще имаме парламентарни избори\". Митингът бе в чест на 20-годишнината от първото встъпване в длъжност като президент на покойния Уго Чавес. Опозиционният депутат Армандо Армас окачестви като поредната провокация идеята на Мадуро за предсрочни парламентарни избори. \"Мадуро не е президент и т.нар. Учредително събрание няма легитимност, няма стойност\", се казва в изявлението на депутата от Националното събрание (парламента). Подчиненият на Мадуро Върховен съд е обявил за незаконно Националното събрание, след което Мадури свика свое Учредително събрание, припомниха агенциите. Те отбелязаха, че позициите на Николас Мадуро се доразклатиха, след като вчера бе разпространено видео, в което един генерал от венецуелските ВВС изрази подкрепа за Хуан Гуайдо, провъзгласил се за временен държавен глада до произвеждането на избори. Генерал Франсиско Янес заяви, че \"90 на сто от армията не е с диктатора, а с народа на Венецуела, след което командването на въоръжените сили го заклейми като предател.", "date": "2019.02.03", "title": "Мадуро предложи нови избори, но не президентски, а парламентарни"}
{"url": "https://www.24chasa.bg/novini/article/7278389", "text": "Полицията на Кабо Верде задържа 11 руски моряци, заподозрени в контрабанден внос на над 9 тона кокаин, предаде Ройтерс, като цитира руски медии. По данни на агенция \"Новости\" корабът \"ESER\", плаващ под панамски флаг, е пътувал от Панама за мароканския град Танжер. Той е бил задържан в четвъртък след спиране в пристанищния град Прая, поради смъртта на член на екипажа, предава БТА. Руското посолство в западноафриканската островна държава отказа коментар. Корабът все още се намира в пристанището на Прая.", "date": "2019.02.03", "title": "Задържаха руски моряци в Кабо Верде, подозират ги в контрабанда на 9 тона кокаин"}
{"url": "https://www.24chasa.bg/novini/article/7278403", "text": "Премиерът Бойко Борисов ще проведе среща с министър-председателя на Република Македония Зоран Заев, който е на посещение в София на 4 февруари. Двамата ще обсъдят развитието на сътрудничеството в различни сектори, проекти в сферата на инфраструктурата и транспорта, както и изпълнението на Договора за приятелство, добросъседство и сътрудничество. Това съобщиха от правителствената информационна служба.  В делегацията на министър-председателя Зоран Заев ще бъде министърът на културата на Република Македония Асаф Адеми. Той заедно с българския си колега Боил Банов ще поднесат венец пред бюст-паметника на Гоце Делчев в столичния парк „Борисова градина“ по случай 147-годишнината от рождението на революционера. По време на посещението министрите на културата на двете страни - Боил Банов и Асаф Адеми ще подпишат “Програма за сътрудничество в областта на културата” между България и Република Македония. Очаквайтеподробности.", "date": "2019.02.03", "title": "Борисов се среща с премиера на Република Македония Зоран Заев"}
{"url": "https://www.24chasa.bg/novini/article/7278391", "text": "Губернаторът на Вирджиния Ралф Нортъм устоя днес на засилващия се натиск от своята Демократическа партия да подаде оставка заради негова снимка с расистки характер, предаде Ройтерс. Вчера Нортъм се извини за това, че той е сред хората на снимка в годишник на медицински университет от 1984 г., на която той е с намазано с черна боя лице, а до него има човек в одежди на Ку Клукс Клан. Днес обаче губернаторът демократ каза, че като се вгледал внимателно във фотографията, се убедил, че това е друг човек. Иначе Нортъм призна, че на младини е правил грешки, дегизирайки се като Майкъл Джаксън по време на състезание по танци, предава БТА. \"Губернаторът Нортъм е загубил всичкия морален авторитет и трябва да се оттегли незабавно\", написа в \"Туитър\" бившият вицепрезидент Джо Байдън, който обмисля да се кандидатира за Белия дом през 2020 г. Други потенциални президентски кандидати от демократите като Камала Харис, Кори Букър и Кирстен Джилбранд призоваха за оставка на вирджинския губернатор. Нортъм обаче заяви днес, че няма намерение да се оттегля. \"Докато чувствам, че мога да ръководя, ще продължа да го правя\", каза той.", "date": "2019.02.03", "title": "Губернаторът на Вирджиния отказва да подаде оставка след расистки скандал"}
{"url": "https://www.24chasa.bg/novini/article/7278368", "text": "Тенденциите са икономическият растеж в ЕС да продължи в следващите 2 години с около 2%, безработицата е на нива, по-ниски от преди кризата. Но икономиката е циклична, затова трябва да сме подготвени и да изградим фискални буфери. Призовавам държавите членки да го направят сега при добрите икономически времена. Този апел към държавите членки на ЕС отправи зам.-председателят на Европейската комисия Валдис Домбровскис от ефира на \"Събуди се\" по Нова телевизия.  Според Домбровскис рискови фактори за икономиката са напрежението между Русия и Украйна, ситуацията в Гърция, както и в някои съседни за Европа държави на Изток и на Запад. Еврокомисарят не очаква Брекзит да окаже огромно влияние на икономиката на ЕС, а по-скоро на Великобритания.  Домбровскис подчерта, че България трябва да прекара минимум 3 години в чакалнята на Еврозоната. След като бъдем приети в Еврозоната, ще можем да влезем и в Банковия съюз. Приемането на еврото ще подпомогне икономиката ни и ще е фактор за привличане на повече чуждестранни инвестиции.", "date": "2019.02.03", "title": "Валдис Домбровскис: Подсилете икономиката си сега, преди да се влоши"}
{"url": "https://www.24chasa.bg/novini/article/7278417", "text": "Не съм се засегнала от културата на министъра, който е министър на културата, че ме нарече Цола Драгойчева. Нормално е в ГЕРБ да се промени, това е един образован човек, а виждате сега как разговаря. Ако това беше контрабанда на информация, щеше ли прокуратурата веднага да се самосезира. 17 минути той обяснява как да се поправят документи, така че да не се платят 700 хил. лева. Това каза пред bTV депутатът от БСП Елена Йончева за скандала \"Ало, Банов\".  \"Пред колеги се водят тези разговори, първо с представител на фирмата и после с независимият надзор. Тук няма никакъв свян. На пръв поглед \"Ало, Банов\" изглежда като малка афера, но това е моделът \"Борисов\". Така се правят далаверите в България\", добави тя. \"Ние сме предоставили запис, който сме проверили. Предоставихме и документи, които доказват, че всичко е истина. Това е денонощна работа в екип. Това не са отделни фрази, това е цял разговор от 17 минути. Това е едно варварско отношение към държавата, да не се върнат едни пари към държавния бюджет. Няма съмнение, защото документите го потвърждават. Този запис е направен от човек, който е присъствал на тези разговори. Ние имаме защитен свидетел, има свещено право да не го разкриваме. Той ще даде показания. Аз няма да го издам. Прави се опит да се обсъжда личността на свидетеля. Свидетелят няма значение какъв е, единственото важно е истина ли е информацията, която се поднася. Ние сме провели много голяма работа с документи. Не може да ме е подвел, защото разполагаме с документи. В записа ние чуваме как г-н Банов говори, че трябва да се спре строителството по независими от строителя причини, за да не започне дело и да не бъдат взети тези 700 хил. лева. Има становище ма Агенцията за обществени поръчки. от края на 2015 г. Там се говори, че има само два Акт 10. След 1 година има доклад на Държавна финансова инспекция. Актовете за периода 2015 г. не са 2, а са 5, дописани са 3 акта\", каза още тя. \"Това което говорят от Вежди Рашидов и Боил Банов, че Министерството на културата е започнало съдебен процес, става въпрос за друг период - това е след 20 януари 2016 г., след като изтича анекса на договора. Не е Министерството на културата инициатор на този съдебен процес срещу строителя. Говорим за фалшификация, става въпрос за истински разговор, това прокуратурата няма как да не докаже\", каза още Йончева.  \"Предоставих всички данни, които са ми известни в прокуратурата преди 2 дни. В понеделник внасяме в ОЛАФ и специализираната прокуратурата всички записи и данни\", добави тя. \"Оставката на министър Банов, ако бъде заменен с друг човек, който работи по същите схеми, няма да има никакво значение. Не трябва да го наблюдаваме като поредния скандал. Това е престъпление, това заплашва всички нас, всички вас\", каза още тя.  \"Сергей Станишев трябва да оглави листата на БСП за евроизборите. Това не зависи от мен и моето желание. Чуваме се с него няколко пъти в годината и говорим предимно за децата\", каза в края на разговора Йончева.  „Имаме не едно, а 3-4 основания за удължаване на договора за Ларгото, които са законни и нас не ние необходимо, специално на сдружението, допълнителна индулгенция от някога, за да ни оневини за плащане на неустойки”, каза пред „Тази събота и неделя” представителят на консорциум „Антична Сердика” Росен Колелиев. „Показвам документи, с които и съдът е решил на първото си решение, че нямаме вина за удължаване на срока”, добави той. Колелиев коментира, че познава инж. Драгомир Драганов и че той не го е уведомявал за разговор с министъра на културата Боил Банов. Драганов, по думите на БСП, е бил от другата страна на телефонния разговор на изнесения от левицата запис с културния министър и че именно той е ръководител на проекта за Ларгото от страна на „Антична Сердика”.", "date": "2019.02.03", "title": "Йончева: Имаме защитен свидетел за случая с Банов, ще даде показания"}
{"url": "https://www.24chasa.bg/novini/article/7278435", "text": "Основателят на \"Фейсбук\" Марк Зукърбърг прибави 6,2 млрд. долара към нетното си състояние в четвъртък, изкачвайки се с две места до номер 5 в индекса за милиардери Bloomberg Billionaires Index, след като книжата на компанията поскъпнаха заради по-големите от очакваното приходи на компанията, предава  . Така 34-годишният Зукърбърг успя да изпревари испанеца Амансио Ортега и мексиканеца Карлос Слим, които вече са на съответно шесто и седмо място в класацията на най-богатите 500 души на планетата. Книжата на базираната в Калифорния компания поскъпнаха с 11% в четвъртък до цена от 166,69 долара, най-високият еднодневен ръст от три години насам. С това състоянието на Зукърбърг скочи до 65,6 млрд. долара. На свой ред основателят на \"Амазон\" и най-богат човек на планетата Джеф Безос прибави към състоянието си 3,8 млрд. долара, запазвайки първенството си със състояние от 142,1 млрд. долара. Втори също продължава да е съоснователят на Microsoft Бил Гейтс с 95,8 млрд. долара. Безос изпревари Гейтс в класирането преди 15 месеца.", "date": "2019.02.03", "title": "Марк Зукърбърг вече е пети по богатство в света"}
{"url": "https://www.24chasa.bg/novini/article/7278394", "text": "През януари различните местни власти в Китай са емитирали ценни книжа на стойност 418 милиарда юана (около 62,3 милиарда долара). Според сайта за финансова информация Wind Info месечният обем на този тип облигации е рекордно висок, като само в последния ден от месеца стойността им е била 140 милиарда юана. От агенцията за ценни книжа „Гуошън\" съобщиха, които следят развитието на пазара, съобщиха, че стойността на новите облигации е около 369 милиарда юана, а на тези за рефинансиране – 49 милиарда, съобщава \" \". Миналата година правителството даде зелена светлина на местните власти – провинциални и общински, да емитират облигации, за да финансират мащабни проекти по изграждането на транспортна инфраструктура, водно консервиране и опазване на околната среда. За 2018 г. обемът на този тип ценни книжа ще бъде 1,39 трилиона юана, което представлява 63% от квотата за дълга. Предвид обема на пуснатите през януари облигации, тази квота вероятно ще бъде изпълнена през първото тримесечие, прогнозират от „Гуошън\".", "date": "2019.02.03", "title": "През януари властите в Китай са пуснали ценни книжа на стойност 418 млрд. юана"}
{"url": "https://www.24chasa.bg/novini/article/7278449", "text": "\"Нашата политика винаги е била да показваме това, което сме направили. Ето го моста, вие, старозагорци, го помните какъв беше. Аязмото го помните какво беше, новият парк знаете какво беше, 80 блока са санирани. Така че моят призив по принцип към политиците е, ако могат, да си мерят всичките повече думите. Ако тази конфронтация не се спре, тя ще пречи на всеки един, който победи на изборите след това. Така че аз не се вкарвам изобщо в тази тема. Хората очакват всеки ден да им се дават нови и нови неща, които да ги ползват - училища, детски градини, инфраструктура, култура, всичко останало. Оставам на другите, който иска, да се заяжда, да прави компромати. Ние всички избори сме ги минали в такава ситуация. Плащат на 50 души, излизат, викат, но нека да покажат те какво са направили през годините. Ето, в Стара Загора попитайте хората как е било и как е сега. Лек ден!\". Тази своя позиция изрази днес преди обяд в Стара Загора премиерът и лидер на политическа партия ГЕРБ Бойко Борисов, запитан от журналисти за разярилата се напоследък в държавата компроматна война. Той дойде за откриването на обновения надлез, който свързва града с южния квартал \"Кольо Ганчев\", част от Индустриалната зона и магистрала \"Тракия\". За изненада на очакващото го множество, след това си изявление пред медиите премиерът се качи веднага на джипа, който управляваше сам, и пое към магистрала \"Тракия\". Той не дочака предвидения за откриването водосвет, този път нямаше и лентичка за рязане. \"Стара Загора е само едно от многото населени места в страната, където работата на ГЕРБ и изпълнените обещания към гражданите носят модернизация и съвременен облик. Поздравявам един от най-успешните кметове на ГЕРБ Живко Тодоров, който само за няколко години преобрази Стара Загора и сега градът е едно много по-приветливо място\", написа във фейсбук зам.-председателят на партията Цветан Цветанов. Преди това Борисов, зам.-председателят на парламента Емил Христов, депутати, кметът на Стара Загора Живко Тодоров и други официални лица се разходиха за кратко по съоръжението. Премиерът сподели, че сутринта е направил своя социология, като е посетил и обновения парк Аязмото - там нито един гражданин не бил дошъл да му каже, че не е доволен от направения ремонт на парка. \"Ние изпълняваме своите ангажименти\", обобщи Борисов. Както често напоследък, сред хората, дошли на откриването, имаше и недоволни с лозунги срещу властта. Полицията отцепи гражданите на стотина метра от официалните лица така, че и дошлите да срещнат премиера с най-добри намерения не успяха да го видят по-отблизо. Ремонтът на надлеза над ж.п. линията Пловдив - Бургас завърши за 8 месеца, по проект трябваше да са 9. С цялостната модернизация на пътния надлез с ремонтирано трасе от 550 метра единственото в страната реверсивно движение по трите съществуващи доскоро ленти отиде в историята. Сега пътното платно е уширено до 13 метра, върху него вече са обособени четири ленти за движение, по 2 във всяка посока, с ширина от 3,25 м всяка. Подменени са съществуващите тротоарни настилки и понижени бордюрите в зоната на кръстовищата. Връзката на булевардите \"Патриарх Евтимий\" и \"Славянски\" в северната основа на надлеза вече се осъществява с 2 новоизградени кръгови кръстовища. С реконструкцията се решава и тежкият проблем с наводняването на бул. \"Славянски\" при обилен дъжд. Отделно за пешеходците е осигурено безопасно и сигурно преминаване по надлеза. Предвидена е и велоалея. До последния момент положената върху асфалта на надлеза маркировка предизвикваше дискусия в социалните мрежи, тъй като в началото някой бе решил там да има бус ленти, който отнемаха по една лента в посока на останалите автомобили. В последния момент това недоразумение бе премахнато, още вече, че в града почти никъде няма бус ленти, освен около някои спирки. Първи по обновеното съоръжение преминаха група нетърпеливи колоездачи, изпратени с аплодисменти, след което бе пуснато и движението. Така трафикът в Стара Загора се нормализира, след като заради ремонта в последните месеци някои улици бяха пренаселени с автомобили за сметка на други. Изпълнител на обекта е \"Трейс Груп Холд\" АД, София, а строителният надзор е на \"Екип МГ\" ООД, Харманли. Той бе осъществен по проект \"Модернизация и развитие на устойчив градски транспорт в Стара Загора - II фаза\" с договор за безвъзмездна финансова помощ, финансиран от Оперативна програма \"Региони в растеж 2014 -2020\". Неговата обща реализация започна от 02.01.2018 г. и е с продължителност 36 месеца. Общата му стойност е 14,7 млн. лв., като безвъзмездната финансова помощ е над 13,9 млн. лв., а собственият принос на общината - близо 760 хил. лв. Освен ремонт на надлеза, проектът включва още изграждането на система за управление на градския транспорт, въвеждане на автоматизирана система за таксуване в градските автобуси и тролейбуси, както и рехабилитация на ремонтното хале на тролейбусно депо.", "date": "2019.02.03", "title": "Политиците да си мерят повече думите, призова Бойко Борисов от Стара Загора (Обновена, видео)"}
{"url": "https://www.24chasa.bg/novini/article/7278464", "text": "Върховният административен съд /ВАС/ е потвърдил заповед на Комисията за защита на потребителите /КЗП/ за забрана на нелоялна практика на голяма верига магазини за техника. Търговецът е продавал роботизирана прахосмукачка, без да информира своевременно клиентите, че не е предназначена за почистване на черни настилки, тъй като може да не функционира правилно. Това съобщиха от пресцентъра на комисията. След намесата на контролния орган търговецът е добавил тази важна информация върху етикета на уреда с останалите му съществени технически характеристики. Проверката на КЗП е по повод на жалба на потребител, който е купил въпросната прахосмукачка на стойност 679,00 лв. и е установил, че по време на работа тя не заобикаля мебелите, а се блъска в тях, което е необичайно. Затова се свързал с производителя, който го информирал, че продуктът не може да се ползва на черен под, тъй като той смущава сензорите. Инспекторите на КЗП са установили, че никъде в магазина не е представена по ясен и разбираем начин инструкция за ползване, комплектовка и поддръжка на продукта, за което на търговеца е съставен акт. От комисията съветват потребителите да изискват информация за съществени характеристики на техниката, която купуват; да настояват за инструкции за употреба и поддръжка. Комисията припомня, че инструкциите следва да са достъпни за потребителя преди покупката, а информацията трябва да е ясна и на български език.", "date": "2019.02.03", "title": "КЗП забрани на верига да крие, че прахосмукачка не работи върху черни повърхности"}
{"url": "https://www.24chasa.bg/novini/article/7270935", "text": "Шоколад се яде следобед, когато сте на работа и пиете кафе или чай. Вземате 40-50 грама от какаовото изкушение и го слагате в устната си кухина. Трябва шоколадът да е чист, без в него да има ядки или вафлени корички. Ядете между 10 и 15 минути и се наслаждавате, въпреки че е възможно колегите ви да гледат учудено и да изпитват раздразнение. Рецептата как да ядем шоколад е на Лазар Радков. Той е автор на книга за шоколад. “Пустият му шоколад – тооолкова приятен нa небцето и толкова лепящ се на дупето...”, гласи едно изречение от анотацията на печатното произведение. Радков е основател и основен доставчик на акъл на екип от фитнес треньори, казват за него колегите му. През последните години води лекции и обучения в академията на Telerik, HP, SoftUni, Академия “Аз мога тук и сега!”, Seeburger, Grinders, Kizombaholics BG, Център за работа със зависимости и други. Когато ядете шоколад, ако е удобно, може да си вдигнете и краката върху бюрото, казва още Радков. И посочва, че тъмният шоколад е по-полезен, тъй като в него има полифеноли, което дава добър ефект върху здравето. Всъщност как се яде шоколад е прелюдията към т.нар. шоколадова диета, с която се свалят килограми. Тя е по-популярна сред жените и много рядко мъже поддържат фигурата си само на шоколад. “Ако напишеш в гугъл “шоколадова диета”, ще излязат или че шоколад се яде само един път седмично. Идеята, заради която написах книгата, е свързана с това, че определени групи храни много се демонизират и се изкарват като причинители на надебеляване”, казва Радков. Според него килограми се качват предимно от стрес или от незнание как човек да се грижи за тялото си. Интересът му към храненето и тренировките се появява, когато учи за инженер в Германия. “Един ден се събудих и осъзнах, че последните 6 месеца аз съм чел много повече за хранене и тренировки, отколкото по инженерните специалности”, казва Радков. Мотивиран е да докаже, че с разум при яденето на около 40 грама шоколад на ден може да свалите килограми, без да качвате и да подобрите формата, здравето и кондицията си. Целта му е да оправдае обвинението, че шоколадът е виновен за надебеляване. “Исках да покажа на всички, че се надебелява, когато прекаляваш с калориите и количествата без достатъчно движения”, казва Радков. Преди да започне да пише книгата, прави предизвикателство в интернет. “Пуснах едно запитване в социалните мрежи: “Кой обича да яде шоколад?”. Предизвикателството към тях беше да ядат 1 седмица само шоколад и нищо друго. Повечето издържаха по максимум 2-3 дни, имаше някои и по 4. Обратна връзка беше следната: “Първия ден ми беше супер, изядох 3 шоколада, втория изядох 2, а на третия ден – 1, защото не ми се ядеше повече. Четвъртия ден мечтаех да припадна в градина с маруля”, споделя резултитите Радков. Жените, които изпълнили предизвикателството докрай, свалили от 5 до 8 кг, 10 см от талията си и 5-6 см от дупето си. “Ако сте жена 170 см висока и тежите 50 кг, няма как да очаквате с този режим да свалите килограми. Това е контрапродуктивно за здравето ви”, съветва експертът. От шоколад сам по себе си не се надебелява, дори да ядеш неограничено само това 1 седмица, убеден е Радков. потвърждава и Румяна Тонева – фоторепортер на “24 часа”. “По времето, когато съм се занимавала с манекенство, ми се е налагало заради ревюта да се подготвям много бързо. В манекеството е така, шият тоалети по твоите мерки и ти трябва да си винаги в една и съща форма. Ако например хапнеш нещо малко повече, то се лепи и незнайно защо от 2 кръгчета салам или парченца сирене, може да качиш веднага”, казва Тонева. И подчертава, че знае, че Елизабет Тейлър също е отслабвала с шоколад. По време на диетата фотографката яде шоколад, когато е гладна, без да се съобразява дали е време за закуска, обяд или вечеря. Посочва, че килограми се свалят с еднообразна храна. С тревога обаче отбелязва, че шоколадовата диета не е диета за щастливо отслабване. “Това е 3 дни като ядеш шоколад и на четвъртия не искаш повече да го видиш”, казва Тонева. Сега обаче не ще и да чуе за шоколадова диета. “Това е бърза диета, която е опасна”, обяснява тя. Опитът ѝ показва, че след драстична диета, каквато е шоколадовата, връщането на килограмите става бързо. “Когато често си подложен на режим на хранене, тогава и най-малкото нещо, което е различно от това, което си свикнал да ядеш, ти влияе”, казва фотографката. Как обаче се свалят килограми на всяка цена? “Когато човек е фиксиран в това на всяка цена да бъде във форма и определени килограми, цялото му същество е насочено в тази посока. Тогава нещата стават много по-трудно! Когато човек се отпусне, не да му отпусне края и да се тъпче безразборно – тогава той се успокоява и с нормално разделно хранене без излишни графици може да поддържа едни и същи килограми”, казва формулата Тонева.", "date": "2019.02.03", "title": "Шоколад се яде за 15 минути с чай или кафе  пред колеги следобед"}
{"url": "https://www.24chasa.bg/novini/article/7278339", "text": "Най-малко трима човека загинаха тази вечер след мощна експлозия на газова бутилка в кухнята на ресторант в гръцкия град Каламата на полуостров Пелопонес. Това съобщи информационният портал \"Грик рипортър\", цитиран от ТАСС. По предварителни данни са загинали собственикът на ресторанта и двама негови служители. В момента на взрива заведението е било препълнено с посетители, предава БТА.                                                                                                                                                                                                                                                                                                                       ", "date": "2019.02.03", "title": "Взрив на газова бутилка уби трима в ресторант в Гърция"}
{"url": "https://www.24chasa.bg/novini/article/7278443", "text": "Най-малко осем човека са загинали вчера, след като кални маси затрупаха шест автомобила на планинско шосе край боливийската столица Ла Пас, предаде ДПА. Други 17 човека са пострадали от стихията, предизвикана от проливните дъждове през последните няколко дни, предава БТА. Кал и отломки са покрили участък от шосето между населените места Йолосита и Каранави.", "date": "2019.02.03", "title": "Осем човека загинаха под кално свлачище\nв Боливия"}
{"url": "https://www.24chasa.bg/novini/article/7278470", "text": "\"Автомагистрали\" ЕАД разполага с 236 машини и автомобили, които обезпечават работата на държавното дружество. От тях 25 са товарни - над 3,5 тона, 17 - до 3,5 тона, 20 машини - строителна техника, 107 - специализирани автомобили, 9 - пътнически, и 58 - лекотоварни. Това е посочила министърът на регионалното развитие и благоустройството Петя Аврамова в отговор на писмен депутатски въпрос за строителната техника, с която разполага \"Автомагистрали\" ЕАД, и за числения състав на работниците и служителите по длъжности, съобщиха от пресцентъра на министерството. От отговора става известно, че към края на 2018 г. машините на дружеството са били 226, а през януари са били увеличени с нови 10 - 8 лекотоварни автомобила, един товарен до 3,5 тона и един - строителна техника. Към края на януари т.г. в дружеството работят 292 души. От тях 56 души са техници и приложни специалисти - технически ръководители, техник-механици, оператори елподстанция; 146 са квалифицираните работници; 25 души са специалисти - инженери, експерти, одитори, счетоводители, юристи, специалисти по технически контрол. В професии, неизискващи специална квалификация, като работници, пазачи и чистачи са ангажирани 34 души, 14 души е помощният административен персонал. Останалите 17 души са на ръководни позиции.", "date": "2019.02.03", "title": "236 машини и автомобили обезпечават работата на \"Автомагистрали\" ЕАД"}
{"url": "https://www.24chasa.bg/novini/article/7278477", "text": "Говорим за защита на държавния и обществения интерес с разходването на средства. С тези думи зам.-председателят на ПГ на БСП Георги Свиленски коментира аферата \"Ало, Банов съм\" в студиото на \"Денят започва с Георги Любенов\" по  . \"Елена Йончева е разследващ журналист. Тя си изпълнява и професионалните задължения, и обществените като народен представител. Ние искаме да покажем на обществото какво се случва, а дали има нарушения е работа на специализираните органи\", каза депутатът от левицата. \"При нас непрекъснато пристигат сигнали. В държавата някой трябва да показва и общественото мнение. Когато си подавал сигнали в различните органи и няма необходимата реакция след тях, хората пристъпват по другия начин - предават ги на народните представители. А ние, за да сме сигурни, че ще се задвижи един сигнал, първо го представяме на медиите и заедно с това го даваме и на службите. Целта е да покажем на обществото каква структура управлява държавата\", каза още той. Според Свиленски, ударът срещу Елена Йончева е политически и мафиотски. Целта беше тя да бъде поставена на колене, защото бръкна в много дълбоки рани.", "date": "2019.02.03", "title": "Свиленски: За да сме сигурни, че ще се задвижи сигнал, първо го даваме на медиите"}
{"url": "https://www.24chasa.bg/novini/article/7278479", "text": "Офертите на участниците в обществената поръчка за определяне на изпълнител за допълнително проектиране и строителство на 13,4 км от път I-1 (E-79) Мездра- Ботевград, лот 2 от км 161+367 до км 174+800, ще бъдат отворени на 4 февруари в 14.00 часа в сградата на Агенцията \"Пътна инфраструктура\" /АПИ/. Това съобщиха от пресцентъра на агенцията. Обществената поръчка е започнала на 12 октомври 2018 г. Програмата предвижда строителството на направлението Видин-Ботевград да започне от една от най-сложните отсечки, предвид терена, през който преминава. Поради това участъкът е разделен в два лота, за да може на обекта да се работи едновременно и да завърши в кратък срок. Пътят ще бъде с две платна с по две ленти за движение в посока, с габарит 20 м, т.е. двойно по-широк, тъй като в момента има по една лента за движение в посока. Трасето ще следва съществуващия път, който ще бъде разширен до новия габарит, а настоящото трасе ще бъде основно ремонтирано и реконструирано, където е необходимо. По нов терен бъдещият скоростен път ще се развива в участъците, обхождащи селата Люти дол, Типченица, Новачене и Скравена. На обхода на с. Люти дол ще бъдат построени два тунела, с дължини съответно 490 м и 340 м. Ще бъдат изградени и ремонтирани редица съоръжения - над жп линията Мездра-София, мостове над р. Искър, Малата река, Калница, Бебреш, Рударка, както и пътен възел при село Новачене. Пресичанията на републиканските и общинските пътища ще се осъществяват чрез кръгови кръстовища \"Мездра\", \"Дърманци\", \"Ребърково\", \"Люти дол\", \"Скравена\" и \"Ботевград\". Предвидено е построяването на селскостопански надлези, площадки за отдих и т.н. Общата индикативна стойност на участъка между Мездра и Ботевград /лот 1 и лот 2/ е близо 302 млн. лв. без ДДС. За лот 1 е 123 000 000 лв. без ДДС и не е пределна, а за лот 2 е 178 800 000 лв. без ДДС и също не е пределна. Проектът ще се финансира със средства от републиканския бюджет.", "date": "2019.02.03", "title": "Отварят офертите за строителството на\nучастък от пътя Мездра-Ботевград утре"}
{"url": "https://www.24chasa.bg/novini/article/7278483", "text": "Германска ръчна граната от Първата световна война, е открита във внесена от Франция пратка картофи за завод за производство на чипс в Хонконг, съобщи полицията, цитирана от Франс прес. Взривното устройство е открито вчера в завода \"Калби снакс\" и е обезвредено без проблеми, предава БТА. \"Гранатата беше в нестабилно състояние, защото е била с изваден щифт, но не е била избухнала\", заяви комисар Уилфред Уон Хо-хон. Полицията публикува видеозапис как сапьори поставят гранатата в канализация преди да я взривят. Взривното устройство е било широко осем сантиметра и е тежало един килограм. Полицията не съобщи точния географски произход на пратката картофи. Според историци гранатата е била изоставена в окоп през Първата световна война, който впоследствие е станал част от картофена нива, и е била събрана заедно с картофите. Това не е първи случай, в който в бившата британска колония се откриват стари боеприпаси, но обикновено става дума за американски бомби, пуснати върху превзетата от японците територия през Втората световна война. Хонконг е превзет от Япония през декември 1941 г. и е освободен през лятото на 1945 г. Територията е била обсипана с бомби от САЩ в началото на Тихоокеанската военна кампания.", "date": "2019.02.03", "title": "Граната от Първата световна война е открита в пратка френски картофи в Хонконг"}
{"url": "https://www.24chasa.bg/novini/article/7278399", "text": "Рекорден брой движение през границите си отчете Хонконг за 2018 г. По данни на имиграционния отдел над 314 милиона души са преминали през контролните пунктове, което представлява ръст от 5,1% в сравнение с миналата година, съобщава \" \".  Общият брой на хората, посетили специалния административен район, е надвишил 65 милиона, което е с 11,4% повече от 2017 г. Посетителите от континенталната част на Китай са били 50,8 милиона или ръст от 15% на годишна база. Пристигналите със самолет са били 14,4 милиона, а 46 и 4,8 милиона по суша и море. От имиграционния отдел съобщиха също, че железопътната линия Гуанджоу – Шънджън – Хонконг работи нормално и става все по-популярна. Властите на района потвърдиха, че тази година ще приключи изграждането и на граничния пункт Лиентан/Хеюн Юен Уай, който ще улесни и съкрати времето за преминаване.", "date": "2019.02.03", "title": "Рекорден брой посетители за 2018 г. в Хонконг"}
{"url": "https://www.24chasa.bg/novini/article/7278514", "text": "Нови супер модерни камери влизат в арсенала на КАТ срещу джигитите на пътя. 23 нови устройства вече са монтирани в полицейските автомобили и снимат нарушителите. Камерите работят дори и в движение, съобщава  . От края на миналата година  шофьорите трябва да бъдат още по-внимателни на  пътя, ако не искат да получат „честитка”. С новите т. нар „супер камери” Пътна полиция вече може да хваща нарушенията на шофьорите и докато те са в движение. Новите устройства са почти незабележими, но не пропускат нарушители. „Автомобилът разполага с две камери . Едната е инсталирана на тавана колата , а другата е вградена в предната броня. В багажника има инсталирана самостоятелен компютър, който обработва наличната информация”, обясни Илия Георгиев, инспектор в Пътна полиция в ГД „Национална полиция”. В купето на патрулката има екран, на който в реално време се вижда пътя.  Едното от нарушенията, което хваща камерата е превишената скорост. „Патрулният автомобил се движи плътно вдясно, заснема средната и лявата лента. Определили сме, че максимално допустимата скорост за движение е 80км/ч. Радарът на камерата е настроен да установява превишаване на скоростта от 105 км/ч нагоре”, каза още той.   И ако ни хванат ще получим фиш. Липсата на „Гражданска отговорност” също не остава не забелязана от камерата. Но, ако покрай патрулката мине автомобил на фирма, той може да светне в червено, а това означава, че няма „Гражданска отговорност”, въпреки че колата има платена застраховка. Проблемът  от МВР обясняват така: „Т. нар. корпоративни клиенти сключват една полица за много автомобили. Тогава е напълно възможно при заснемане да бъде засечена, че няма”.   Така често на полицията й се налага да прави още една проверка на колите. Иначе основната задача на камерите е да са от полза на криминална полиция. По регистрационния номер се вижда дали колата се издирва. Така на територията на страната вече са хванати няколко откраднати автомобила.", "date": "2019.02.03", "title": "23 нови камери хващат нарушения на пътя и в движение"}
{"url": "https://www.24chasa.bg/novini/article/7278523", "text": "Един човек е загинал, а 10 са ранени при десет катастрофи в страната през изминалото денонощие, съобщиха от МВР. В София са регистрирани 14 леки пътнотранспортни произшествия, при които няма пострадали.                                                                                                                                                                                                                                                                                                                                                                                                                                                                                                                                                                                                                                              ", "date": "2019.02.03", "title": "1 загинал и 10 ранени в катастрофи за денонощие"}
{"url": "https://www.24chasa.bg/novini/article/7278511", "text": "З2-годишен мъж от с. Поликраище се изправя пред Окръжния съд във Велико Търново идния вторникзатова че превърнал дома си в селото в лаборатория за синтетична дрога и държал прекурсори и материали за производство на метамфетамин. Делото е образувано по обвинителен акт на Окръжна прокуратура Велико Търново, с който подсъдимият Христомир  Х.  е обвинен в това, че на 13.10.2016 г., в къща, обитавана от него, без надлежно разрешително, произвел чрез редукция на ефедрин/псевдоефедрин с амоняк и метален литий високорисково наркотично вещество – метамфетамин под формата на течност с цел разпространение – общо 76,12 грама жълтеникава течност със съдържание на метамфетамин 0,84 грама на стойност 21 лв. и утайка с 0,7 гр. метамфетамин на стойност 17,5 лв. - престъпление по чл. 354а ал. 1, изр. 1, пр. 1 от НК. Подсъдимият е обвинен и в това, че по същото време и място държал прекурсори и материали за производство на метамфетамин – 7,24 литра сярна киселина, 286 грама натриева основа, 1165 грама амониева селитра, 28 броя таблетки с лекарствено средство със съдържание на цитиризинов дихидрохлорид и псевдоефедринов хидрохлорид. Мъжът ще отговаря и за това, че по същото време и място държал без надлежно разрешително по ЗКНВП високорисково наркотично вещество – коноп (марихуана) с тегло 0,136 гр. на стойност 0,82 лева.", "date": "2019.02.03", "title": "Съдят 32-годишен,  бъркал синтетична\nдрога в дома си в Поликраище"}
{"url": "https://www.24chasa.bg/novini/article/7278537", "text": "Най-малко шест човека загинаха и 13 бяха ранени днес в източния индийски щат Бихар, след като девет вагона от бърз влак дерайлираха, съобщи вестник \"Таймс ъв Индия\", цитиран от ТАСС. Катастрофата е станала малко преди 4,00 ч. местно време. Според \"Хиндустан таймс\" композицията се движела с висока скорост към столицата Делхи, предава БТА. Властите не изключват броят на пострадалите да се окаже по-голям.", "date": "2019.02.03", "title": "Шестима загинали и 13 ранени в жп катастрофа в Индия"}
{"url": "https://www.24chasa.bg/novini/article/7278547", "text": "Седем души, сред които четири деца, загинаха при автобусна катастрофа край руския град Калуга днес, съобщи ТАСС, като се позовава на местните власти. По-рано бе съобщено за четирима загинали. Ранени са 31 души, които са откарани в болница. В автобуса, потеглил от град Ярцево за Калуга, пътували 48 души, включително 33 деца, предава БТА. По предварителни данни автобусът попаднал на хлъзгав участък от пътя и се преобърнал в канавката. Децата отивали на танцов конкурс в Калуга, съобщиха властите на Смоленска област.", "date": "2019.02.03", "title": "Седем загинали при автобусна катастрофа в Русия, 4 от тях са деца (Снимка)"}
{"url": "https://www.24chasa.bg/novini/article/7278563", "text": "Американски и южноафрикански учени откриха фосил на ранен сродник на динозаврите, който е живял в Антарктида преди 250 милиона години, съобщи ЮрикАлърт. Фосилът е на архозавър - ранен сродник на крокодилите и динозаврите. Прилича на гущер, но еволюционно е един от първите представители на тази голяма група. Той показва как са еволюирали динозаврите и близките им сродници и как са се разпространили, предава БТА. Името на новоописания вид - Antarctanax shackletoni означава \"Антарктически крал\". Представителите му са се хранели с насекоми, ранни сродници на бозайниците и амфибии. Най-интересното нещо за него обаче е къде е живял и кога. \"Колкото повече научаваме за праисторическа Антарктида, толкова по-странна изглежда тя\", каза ръководителят на екипа Брандън Пийкук от музея \"Фийлд\" в Чикаго. В изследването са участвали и учени от университета Витватерсранд. Преди 250 милиона години Антарктида е била покрита с гори и реки, а температурата рядко е падала под нулата. Преди около 300 милиона година на Земята е имало само един суперконтинент, наречен Пангея. Около 100 милиона години по-късно, той започва да се разпада.", "date": "2019.02.03", "title": "Братовчед на динозаврите колкото игуана е живял в Антарктида"}
{"url": "https://www.24chasa.bg/novini/article/7278742", "text": "За пореден случай на грабеж на възрастен човек, този път в Казанлък, съобщава  . Трима мъже са нападнали възрастния мъж, който се е връщал от пазар с покупки. Инцидентът е станал пред блок 19 в квартал „Васил Левски“. След като пребиват мъжа, те са успели да му отмъкнат парична сума, мобилен телефон и покупките. Благодарение на бързата реакция на органите на реда двама от тримата извършители са задържани, третият се издирва.", "date": "2019.02.03", "title": "Пребиха дядо в Казанлък, взеха му телефона, парите и покупките"}
{"url": "https://www.24chasa.bg/novini/article/7278746", "text": "24 900 лв. обезщетение трябва да плати Община Варна на млада жена, загубила частично зрението на лявото си око при нелеп инцидент в Деня на Варна - 15 август, 2017-а година. състав на Варненския районен съд уважи иска на 27-годишната компютърна операторка за претърпените болки и страдания. Пострадалата и нейна близка отишли на Морска гара да гледат концерта на открито, който по традиция приключва с илюминации малко преди полунощ. Двете дами снимали с мобилните си телефони невероятната заря в небето. Внезапно младата жена усетила силен удар в лявото око, от който главата й отскочила назад. По лицето й шурнала кръв, не виждала нищо, изпитвала силна болка и изпаднала в паника. Приятелката й промила окото с минерална вода, а после викнала Бърза помощ. Линейка откарала окървавената шокирана жена в Очна болница. След обстоен преглед дежурната лекарка й обяснила, че в окото са попаднали чужди тела и барут. На следващия ден изследвания установили голям кръвоизлив, разкъсвания на ретината, ириса и роговицата. След седмица в болница жената била изписана с едва 10% зрителна острота в засегнатото око. Месеци по-късно процентът се увеличил до 40 на сто, но според заключението на вещо лице е имало реален риск пострадалата да ослепее тотално. Според съдебно-психиатрична експертиза след инцидента тя развила остър стрес, а месеци по-късно продължавала да страда от тревожно-депресивно разстройство. Това е първият инцидент по време на градска заря във Варна. През последните години на 15 август ракети за илюминациите се изстрелват от зоната на пристанището и от кея на Военноморската база. Използваните през 2017 г. изделия са били китайски, но са имали нужните сертификати. Въпреки че сценарият за шоуто е бил съгласуван с редица институции, от небето наистина е паднал нeизгорял фойерверк, който е поразил окото на ищцата, приеха районните магистрати. Решението им може да се обжалва в 2-седмичен срок пред Варненския окръжен съд.", "date": "2019.02.03", "title": "Варненка осъди община Варна, загубила частично зрението си заради фойерверк"}
{"url": "https://www.24chasa.bg/novini/article/7278777", "text": "Франция ще признае венецуелския опозиционен лидер Хуан Гуайдо за временен президент на страната, ако президентът Николас Мадуро до довечера не обяви произвеждане на нови президентски избори, заяви френската министърка по европейските въпроси Натали Лоазо, цитирана от Ройтерс. \"Ако до довечера (президентът) Мадуро не се ангажира с организирането на президентски избори, Франция ще смята Хуан Гуайдо за легитимен да ги организира на негово място и ще го смята за и. д. президент до произвеждането на легитимни избори във Венецуела\", заяви Лоазо за телевизия Ел Се И, предава БТА. Тя определи като фарс предложението на Мадуро за предсрочни парламентарни избори.", "date": "2019.02.03", "title": "Франция ще признае Гуайдо за президент, ако Мадуро до довечера не свика нови избори"}
{"url": "https://www.24chasa.bg/novini/article/7278807", "text": " във Варна, в момента е в операционната. По предварителна информация детето е със счупен череп, има кръвоизлив в мозъка и тежка двустранна контузия на белите дробове. Лекарите опитват да го спасят, но животът му е в опасност и състоянието му е изключително тежко. Инцидентът станал днес, малко след 10 часа сутринта. Детето е било в болницата с майка си, на свиждане. Младата жена го изтървала за миг от погледа си, докато разговаря, но този миг се оказал фатален.", "date": "2019.02.03", "title": "Оперират детенцето, паднало от 3-ия етаж във варненска болница (Снимка)"}
{"url": "https://www.24chasa.bg/novini/article/7278814", "text": "Турският министър на външните работи Мевлют Чавушоглу заяви днес, че страните, които признават самообявилия се за временен президент на Венецуела Хуан Гуайдо, подхранват проблемите във Венецуела и наказват милиони от нейните граждани, съобщи Ройтерс. Турция подкрепи венецуелския президент Николас Мадуро, за разлика от съюзниците си в НАТО - САЩ и Канада, както и някои латиноамерикански страни с десни правителства, които признаха Гуайдо за временен президент, предава БТА. Президентът на Турция Реджеп Тайип Ердоган, който укрепи икономическите и политическите връзки с Каракас, призова миналия месец Мадуро да не отстъпва пред това, което определи като \"антидемократични процеси\". Чавушоглу каза, че страните, които са подкрепили Гуайдо, е трябвало вместо това да работят за провеждането на преговори за разрешаване на венецуелската крика. \"В една страна има проблем, има искра, която може да се превърне в огън всеки момент. В този случай те трябваше да допринесат за разрешаване на проблема чрез диалог\", каза турският външен министър пред журналисти в Истанбул. Чавушоглу каза, че Турция се е опитала да инициира разговори за Венецуела миналата година между Вашингтон и латиноамерикански страни. \"Но до днес никоя от страните, които предприеха тези стъпки срещу Венецуела, не е потърсила диалог\". Разногласията по въпроса за Венецуела може да станат още една сериозна точка на търкане между Вашингтон и Анкара, които са разделени по политиката в Сирия, санкциите срещу Иран и плановете на Турция да закупи руска ракетна система. В петък американският помощник-министър на финансите по въпросите за борбата с финансирането на тероризма Маршъл Билингсли разговаря с турски официални представители по въпроса за санкциите срещу Венецуела и Иран. Високопоставен американски представител заяви през миналата седмица, че Вашингтон проучва турската търговска активност с Венецуела и ще предприеме действия, \"ако преценим, че има нарушение на нашите санкции.\" Турските представители заявяват, че търговията на Анкара е в съответствие с международното право и регламенти. Чавушоглу днес повтори турската критика към това, което Анкара разглежда като слаба международна реакция на убийството на журналиста Джамал Хашоги в консулството на Саудитска Арабия в Истанбул преди четири месеца. \"Напоследък западните страни - а вие знаете, че те са много чувствителни към човешките права и се опитват да поучават всички за тях - мълчат\", каза турският външен министър, като допусна, че те са повече заинтересувани от защитата на търговските си връзки с Рияд. \"Те сключват сделки и продават оръжие\", каза Чавушоглу.", "date": "2019.02.03", "title": "Турция: Страните, които подкрепят Гуайдо,\nподхранват кризата във Венецуела"}
{"url": "https://www.24chasa.bg/novini/article/7278816", "text": "Учени откриха в Китай череп и кости от древно морско влечуго, което е напомняло днешните птицечовки, съобщи ЮПИ. То плувало в плитки морета в Азия през ранния триас, преди около 250 милиона години. Новооткритият вид принадлежи към род морски влечуги, който е кръстен Eretmorhipis и е близък до ихтиозаврите. Досега бяха открити отделни фосилизирани кости от екземпляри от вида, но не и череп, предава БТА. Влечугото достигало дължина 70 сантиметра и имало тънко тяло. Четири подобни на ветрило перки му помагали да маневрира, докато защита му осигурявали костни плочки по гърба. На главата си имало малки очи. \"Става въпрос за много странно животно - заяви палеонтологът Риосуке Мотани от Калифорнийския университет в Дейвис. - Бях озадачен, когато си дадох сметка за биологичните му характеристики.\" Специалистите смятат, че представителите на Eretmorhipis carroldongi се криели на дъното на лагуни и се хранели, като загребвали от тинята скариди, червеи и други малки безгръбначни. E. carroldongi вероятно са били лоши плувци - били са неспособни да преследват плячка, която умее да плува по-добре от тях. \"Видът едва ли би могъл да оцелее в съвременния свят, но не е имал съперници по онова време\", отбеляза Мотани. Резултатите от изследването са публикувани в Scientific Reports.", "date": "2019.02.03", "title": "Специалисти откриха фосили от подобно на птицечовка влечуго в Китай (Снимка)"}
{"url": "https://www.24chasa.bg/novini/article/7278834", "text": "Древен череп, за който се смята, че е на представил на уникален вид хоминиди през плейстоцена, кръстен Mongolanthropus, е най-ранното свидетелство за Хомо сапиенс в Монголия, съобщи ЮПИ. Като прибегнаха до радиовъглеродно датиране и ДНК анализ, палеонтолози установиха, че черепът е на представител на Хомо сапиенс, предава БТА. В резултат на провалени усилия за датиране и заради особеностите на фосилизирания череп някои учени предполагаха, че тленните останки на хоминида от средния или късния плейстоцен са от представител на Хомо еректус или от неандерталец. Новият анализ показа, че хоминидът е живял преди 34 950-33 900 години. Тъй като черепът е \"заразен\" с разнообразни материали, радиовъглеродното датиране е трудноосъществимо. За да вземат незацапана проба, учени от Оксфордския университет извлекли аминокиселина от колаген във вътрешността на черепа. Чрез радиовъглеродно датиране на аминокиселината хидроксипролин била установена възрастта на черепа. При предишни разкопки на обект от късния палеолит в Монголия бяха открити каменни сечива. Възрастта на черепа е близка до тази на въпросните каменни артефакти. Специалистите от Оксфордския университет си сътрудничили със свои колеги от университета в Пиза, Италия, за да идентифицират веществата, с които бил заразен черепът. Били открити следи от смола, която е била нанесена върху черепа след откриването му. \"Получените резултати за пореден път показват ползата от подобрените химични методи за датиране на праисторически материал, който е бил заразен или на обекта, където е открит, или в музея, където е съхраняван\", заяви Тибо Девиез от екипа от Оксфорд. Резултатите от изследването са публикувани в сп. \"Нейчър къмюникейшънс\".", "date": "2019.02.03", "title": "Череп е най-ранното свидетелство за Хомо сапиенс в Монголия"}
{"url": "https://www.24chasa.bg/novini/article/7278858", "text": "Високопоставеният ирански военен Хосейн Салами отправи предупреждение към Европа, предаде Франс прес, цитирана от БТА. Бригаден генерал Салами заяви в излъчено тази нощ по иранска телевизия интервю, че Иран може да бъде принуден да увеличи обсега на бойните си ракети, в случай че определени страни, най-вече европейски, целят заговор за лишаването на Техеран от тези оръжия. \"Ако европейците или някой друг целят заговор, с който да лишат Иран от ракетите му, то ние ще сме принудени да променим стратегията си. Стратегията ни в областта на отбраната не е фиксирана веднъж завинаги. Тя може да се промени в зависимост от ситуацията и поведението на едни или други (страни)\", изтъкна генерал Салами, който е вторият по важност командир в Корпуса на гвардейците на Ислямската революция. Салами припомни, че действащата военна доктрина на Иран предвижда иранските ракети да са с максимален обсег от 2000 километра. Секретарят на иранския Съвет за национална сигурност адмирал Али Шамхани каза във вторник, че Техеран няма никакво желание да увеличава обсега на ракетите си, но е способен да го направи, припомня Франс прес. Въпросът за иранските ракети провокира несъгласие между Техеран и Запада. Приетата през 2015 г. резолюция 2231 на Съвета за сигурност на ООН призовава Иран \"да не извършва дейности, свързани с балистични ракети, конструирани, за да носят ядрени бойни глави\". Текстът е предмет на различни интерпретации от Иран и западните държави. Техеран твърди, че няма намерение да създава ядрено оръжие и че ракетните му програми не нарушават резолюцията на ООН, тъй като са с чисто защитна цел. Иран редовно провежда изпитания на балистични или космически ракети, които някои западни страни определят като провокация. Френският външен министър Жан-Ив Льо Дриан заплаши в края на миналия месец Иран със санкции, ако не се откаже от производството на ракети. Техеран обяви вчера, че е извършил успешно изпитание на нова крилата ракета с обсег 1350 километра.", "date": "2019.02.03", "title": "Ирански генерал отправи предупреждение към Европа"}
