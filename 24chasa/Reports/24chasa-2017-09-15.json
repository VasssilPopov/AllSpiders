{"url": "https://www.24chasa.bg/novini/article/6449391", "text": "Полицейската операция за разкриване и задържане на извършители на автокражба е проведена от служители на отдел „Противодействие на криминалната престъпност“ – СДВР. Действията били предприети по досъдебно производство, образувано след сигнал от собственичката на лек автомобил „Ауди АЗ“. Жената съобщила в столичното Девето РУ, че сутринта на 11 септември установила липсата на паркираното пред блок в ж.к. „Люлин“ превозно средство. Това съобщиха от пресцентъра на МВР.  В резултата на проведените оперативно-издирвателни действия, още същия ден криминалисти установили колата в село Волуяк. Организирано било наблюдение на действията на извършителите. Не след дълго „Ауди“-то било подкарано, осигурен бил и ескорт от „Фолксваген Голф 5”. След светкавични действия двата автомобила били спрени и задържани шофьорите. Зад волана на откраднатата кола бил В.Г.-Папен /40 г./ от село Волуяк, известен на полицията за престъпления, свързани с МПС. Водач на съпровождащата кола бил криминално проявеният и осъждан С.Г.-Руския /43 г./, с адресна регистрация в София. Извършената справка показала, че на отнетия автомобил са монтирани регистрационни табели, издадени за друго превозно средство. Последвали процесуално-следствени действия в превозни средства и в домовете на двамата задържани. Намерени и иззети са три технически устройства - за взломяване на автомобилни ключалки тип „тирбушон”, за привеждане на автомобили в движение, за заглушаване на GPS сигнали. Открити са също: заготовки и ключове; две радиостанции; компютри от леки автомобили; множество мобилни телефони и СИМ карти; пушка; отвертки и ръкавици; зелена тревиста маса. След доклад на материалите по досъдебното производство в Софийската районна прокуратура, В.Г. и С.Г. са привлечени в качеството на обвиняеми за извършено престъпление по чл. 346, ал. 1 от НК. Полицейските мерки за задържането им са удължени за срок до 72 часа с постановление на прокурор. Работата по документиране на престъпната дейност на двамата продължава.", "date": "2017.09.15", "title": "Задържаха за 72 часа автокрадците Папен и Руския"}
{"url": "https://www.24chasa.bg/novini/article/6449310", "text": "Американският президент Доналд Тръмп заяви, че с терористите трябва да се действа по-твърдо, след като Великобритания бе ударена днес от пета терористична атака от началото на годината, съобщи ДПА. , цитира БТА. \"Още една атака в Лондон на жалък терорист. Това са болни и побъркани хора, които са били в полезрението на Скотланд ярд. Трябва да бъдем проактивни\", написа Тръмп в Туитър\". \"С жалките терористи трябва да се действа много по-твърдо. Интернет е техният основен инструмент за вербуване, който трябва да прекъснем и да използваме по-добре!\", добави президентът. \"Забраната за пътувания в САЩ трябваше да бъде много по-голяма, строга и по-конкретна, но тъпото е, че това не би било политически коректно\", каза държавният глава. Тръмп се опита да въведе забрана за хора от шест мюсюлмански страни да влизат на територията на САЩ за период от 90 дни, но указът му се натъкна на съпротива в съдилищата.", "date": "2017.09.15", "title": "Тръмп: С терористите трябва да се действа по-твърдо"}
{"url": "https://www.24chasa.bg/novini/article/6449292", "text": "Бившият кмет на Каварна Цонко Цонев - Кметъла сподели в личния си профил във Фейсбук снимка с дъщеря си Зарина на първия учебен ден и написа над нея: \"Първокласничката и петдесетокласникът!\"                                                                                                                                                                                                                                                                                                                       ", "date": "2017.09.15", "title": "Цонко Цонев на първия учебен ден:  Първокласничката и петдесетокласникът!"}
{"url": "https://www.24chasa.bg/novini/article/6449329", "text": "\"Да спортуваш е нещо много добро – особено за младите. Спортът учи, но най-важното е, че дава самоувереност. Учи да живееш самостоятелно. Да разчиташ предимно на себе си. Но учи и на отборност и дисциплина. Учи и да живееш с другите и да разчиташ на помощта им.\" Това заяви легендата на българския волейбол Любомир Ганев по време на дискусията на \"24 часа\" \"Спорт, а не насилие в училищата\".  \"Винаги съм откликвал на подобни покани, особено от училища. Винаги съм знаел, че този пример е много поучителен и влияе положително на децата. Някои от децата, с които се срещаме, дори не са ни виждали, когато спортуваме, но ни се радват изключително много, като се видим. Това е много зареждащо - и за самите деца, но и за нас, спортистите. Винаги ще бъдем насреща, когато ни поканите за подобна инициатива\", добави Любо Ганев.", "date": "2017.09.15", "title": "Любо Ганев: Спортът дава самоувереност, но учи и да живееш с другите"}
{"url": "https://www.24chasa.bg/novini/article/6449328", "text": " Франс прес припомня по този повод, че страната стана сцена на поредица атентати, повечето от които в името на джихада, от 2005 г., цитира БТА. - 7 Юли 2005 г.: Четири координирани самоубийствени атентати - три в метрото и един в автобус в столицата Лондон - причиниха смъртта на 56 души, включително четиримата нападатели камикадзе, и раниха 700. Отговорност за атаките пое терористичната мрежа Ал Каида. Петнадесет дни по-късно бе извършен неуспешен опит за повтаряне на нападенията. Четири бомби, заложени в три влака на метрото и един автобус, не се взривиха поради грешка в изчисленията при тяхната направа. - 30 юни 2007 г.: Кола, натъпкана с газови бутилки, се вряза в главния терминал на летището на Глазгоу, Шотландия, без да се взриви. Шофьорът, индиец, получи тежки изгаряния и почина месец по-късно. Неговият спътник, иракски лекар, бе осъден през 2008 г. на доживотен затвор. В навечерието на атаката две коли бомби бяха открити в центъра на Лондон. Според разследването те не са се взривили поради проблем с детонаторите. - 22 май 2013 г.: Двама лондончани от нигерийски произход събориха с кола 25-годишния британски войник Лий Ригби в югоизточната част на столицата, а след това го убиха с многобройни промушвания с нож и се опитаха да го обезглавят. На видеозапис един от нападателите казва, че е искал да отмъсти за мюсюлманите, убити от британски военни. -   Атаката, определена от властите като терористична, бе извършена два дни след първите британски въздушни удари в Сирия срещу групировката \"Ислямска държава\". Нападателят бе осъден на доживотен затвор. -   Общо пет човека бяха убити при атаката, отговорност за която пое джихадистката групировка \"Ислямска държава\". Нападателят Халид Масуд, британски гражданин, приел исляма, бе застрелян от полицията. -  Убити бяха 22 и ранени 116 човека, включително много деца и тийнейджъри. Отговорност за атентата пое \"Ислямска държава\". -   Убити бяха осем и ранени около 50 човека. \"Ислямска държава\" пое отговорност и за тази атака. -   Нападателят, 47-годишният Дарън Озбърн, бе задържан. Озбърн, на когото бяха повдигнати обвинения в убийство по терористични подбуди, бе определен от прокуратурата като човек, вдъхновен от екстремни политически идеологии и лична омраза към мюсюлманите.", "date": "2017.09.15", "title": "Атентатите във Великобритания от 2005 г. насам"}
{"url": "https://www.24chasa.bg/novini/article/6449291", "text": "„За огромно съжаление през миналата година претърпяхме най-тежкото, което може да се случи в училище – смъртен случай. Въпреки множеството усилия, които сме полагали да няма агресия и насилие, тези неща се случват. Напълно подкрепям идеята на \"24 часа\" за превенция на агресията чрез спорт в училище.\" Това заяви по време на дискусията \"Спорт, а не насилие в улилище\" Данко Калапиш, директор на 52 ОУ. Именно там 11-годишната ученичка Габриела Искренова почина след ритник в корема от съученик.  \"Радвам се, че г-н Славчо Атанасов каза много конкретни дейности, които трябва да се случват. Чувам, че има изградени спортни площадки. Но въпросът, който стои и който е важно да премислим като варианти и опции, е когато в училище има проектирани салони за по-малко деца, а те са повече, да осигурим база за спортуване на всички. На териотрията на Бояна и Витоша, където се намира и нашето училище, няма нито една спортна зала. Физкултурни салони имаме, използват се на максимум. Но няма спортна зала за децата и тяхната активна спортна дейност. Насилието не е само по времето, когато те са в училище. То е и в останалото им свободно време. Хубаво е да помислим и в посока изграждането на повече спортни зали, които да дадат опции на децата да тренират повече различни спортове. Но спортът като превенция за насилието – категорично подкрепям. И считам, че до голяма степен чрез спорт може да се преодолое агресивното поведение. В нашето училище вземхме решение още преди да бъдем поканени на дискусията на „24 часа“, че именно чрез спорт ще опитаме да предотвратим случването на такива ужасни неща\", добави Данко Калапиш.", "date": "2017.09.15", "title": "Данко Калапиш: Чрез спорт ще опитваме да предотвратяваме агресията"}
{"url": "https://www.24chasa.bg/novini/article/6449364", "text": "Източник от силите за сигурност разкри пред Sky News, че  . Към импровизираното взривно устройство е имало прикрепен таймер. Източникът изказа предположение, че „който и да е извършителят на атаката, е поставил бомбата и не е присъствал в момента“ на избухването й, цитира \"Фокус\". „Може би - както видяхме при други нападения в миналото, това не е самоубийствен бомбен атентат. Това лице може би е напуснало минута или две, преди бомбата да се взриви, поставил е устройството и е тръгнал към гарата\", пояснява източникът. Към момента антитерористичната полиция разследва дали лицето, поставило бомбата, е напуснало влака веднага след това.", "date": "2017.09.15", "title": "Терористичната атака в Лондон не е самоубийствена"}
{"url": "https://www.24chasa.bg/novini/article/6449284", "text": "До 3 години детето опознава света, от 7 до 15 г. става или добър спортист, или приема негативното поведение от семеството. Така лискуваме да стигнем до лоши резултати. Затова акцентираме в младите. Това каза заместник-министърът на МВР Стефан Балабанов на дискусията \"Спорт, а не насилие в училищата\", организирана \"24 часа\". Той припомни инициативата на ведомството \"Детско полицейско управление\", която засега обръща внимание на безопасността на движението. Според Стефан Балабанов МВР може да се насочи към развитието на спортни талантиу защото в МВР имало добри спортисти.  За да изградим шампион, трябват много състезатели в основата, каза пък Виктор Меламед, който е председател на конфедерацията по кикбокс.  Той разказа историята на световен шампион по муай-тай. Таланта на детето било забелязано от учителя по физическо, който го разтървал от спречкване в училищния двор. От побойник ромчето станало шампион. Когато приятели го молели да се намеси при разправия, младежът вече отговарял, че не му се занимаа, защото достатъчно е блъскал в залата. Стремежът ни е младите хора да освобождават напрежението си в залата, каза още Виктор Меламед. ", "date": "2017.09.15", "title": "Зам.-министърът на МВР Стефан Балабанов: Между 7 и 15 г. или ставаш добър спортист, или вземаш негативното от семейството"}
{"url": "https://www.24chasa.bg/novini/article/6449390", "text": "Криминалисти от ОДМВР - Плевен спасиха 35-годишна жена, изведена насила от дома си в село в плевенска област, съобщиха от МВР. В резултат на незабавните действия в Плевен била засечена колата, с която била отведена, жената. 35-годишната е невредима.  Издирвателните и заградителни действия били предприети веднага, след като в 2.20 часа на 14 септември, чрез тел. 112, в РУ – Гулянци постъпил сигнал. Според информацията, минути по-рано, 64-годишен жител на село Гиген разбил заключена входна врата на частен дом в населеното място. Въоръжен с коса за трева, той нанесъл порезни рани по ръцете на 40-годишния собственик, с когото имал вражда от известно време. След като го заплашил с пистолет, извел от жилището 35-годишната жена, с която той живее на семейни начала. Служители на РУ - Гулянци и ОДВМР – Плевен извършили оглед на място и предприели оперативно-издирвателни и заградителни действия. В резултат, около 4.00 часа, на плевенската улица „Българска авиация“ бил спрян лек автомобил „Опел Кадет“, управляван от 60-годишен мъж от село Гиген. В превозното средство били установени 64-годишният нападател и потърпевшата. Тя е прегледана, не са установени следи от упражнено спрямо нея насилие. Иззет е газов пистолет, на който са назначени експертизи. Водачът е задържан с полицейска мярка за срок до 24 часа, а с постановление на прокурор на 64-годишния мъж е наложена мярка задържане до 72 часа. Работата на разследващите по случая продължава под наблюдението на Окръжна прокуратура – Плевен в рамките на образуваното досъдебно производство.", "date": "2017.09.15", "title": "Полицаи спасиха 35-годишна, изведена насила от дома си в Плевенско"}
{"url": "https://www.24chasa.bg/novini/article/6449400", "text": "„Спортът е изключително средство за борба с агресията сред подрастващите. Това е големият вълнолом, който спира вълните на бедоносните чувства на агресията. А те се трупат в подрастващите по много причини. А боксът е най-големият буфер при укротяването на агресията.“ Това каза отец Андон Шавулев на дискусията „Спорт, а не насилие в училищата“, която организира „24 часа“. Свещеникът е и треньор по бокс в клуб „Пирин“ като работи и с много проблемни деца. „При нас идват деца както от добри, така и от социално слаби семейства, сираци, при които агресията се натрупва. Виждаш как детето след втората година се смирява, това е човешка душа и си трябва работа. И да не искаш да се смириш спортът те смирява“, каза още отец Шавулев. Проблемът със спортуването на децата има няколко компонента, отбеляза обаче професионалния боксьор Тервел Пулев. „Аз също съм родител. И като отида на родителска среща винаги се поставя въпросът колко са тежки часовете по физическо възпитание. Това означава, че на децата им идва повече натоварването, защото в семейството не е създадена култура на движение“, отбеляза Пулев. Шампионът отбеляза обаче като проблем и продължаващото продаване на вредни храни около училищата. „Колкото и да спортува едно дете, ако след това се тъпче с картофи няма как да стане“, отбеляза той. Проблем в училищата са и поръчките за изграждане на салони, при които има злоупотреба със средства, заяви още Пулев.", "date": "2017.09.15", "title": "Отец Андон Шавулев: Боксът е най-големият буфер срещу агресията"}
{"url": "https://www.24chasa.bg/novini/article/6449253", "text": "Бившият кмет на Венеция Джорджо Орсони беше оневинен по обвинения, свързани с голям корупционен скандал, станал причина за оставката му преди повече от три години, предаде ДПА. Орсони бе обвинен, че е взел 500 000 евро за незаконно финансиране на предизборна кампания от бизнесмени, стоящи зад проекта Мойсей - многомилиарден проект за изграждане на диги, предпазващи Венеция от покачването на водите във венецианската лагуна. Съдът във Венеция постанови, че Орсони не е виновен по част от повдигнатите му обвинения. Останалата част от обвиненията отпаднаха поради изтекла давност. Орсони, който е на 71 години, е преподавател по право в местен университет. Той подаде оставка през юни 2014 г., след като прекара няколко дни под домашен арест. В корупционния скандал, свързан с проекта Мойсей, бяха замесени над 30 души. Сенатор Алтеро Матеоли, бивш министър на околната среда, беше осъден на четири години затвор за корупция. Бившата евродепутатка Амалия Сартори пък беше оневинена по обвинения за незаконно партийно финансиране. Бившият областен управител на областта Венето, в която се намира Венеция, и бивш министър на културата Джанкарло Галан, също е обвинен в корупция и получи условна присъда от 2 години и 10 месеца, след като постигна споразумение със съдебните власти през 2014 г. Галан, Матеоли и Сартори са от партията на Силвио Берлускони Форца Италия, докато Орсони бе независим, подкрепян от левоцентристите от Демократическата партия на бившия премиер Матео Ренци.", "date": "2017.09.15", "title": "Бивш кмет на Венеция бе оневинен по дело за корупция"}
{"url": "https://www.24chasa.bg/novini/article/6449271", "text": "Мтел пуска в продажба новите модели на Apple  от 29 септември, съобщиха от оператора. iPhone 8 с 64 GB памет ще се предлага на цена от 49,99 лева на месец с абонаментен план Мтел без граници 3XL с Екстра нет+ или за 1099,99 в брой. iPhone 8 Plus със същата памет ще може да се закупи за 59,99 лева на месец с абонаментен план Мтел без граници 3XL с Екстра нет+ или за 1299,99 лева в брой. Цената на iPhone 8 с 256 GB памет, с абонаментен план Мтел без граници 3XL с Екстра нет+, ще бъде 66,99 лева на месец или 1399,99 в брой. iPhone 8 Plus със същите параметри и абонаментен план ще може да се закупи за 75,99 лева на месец или за 1599,99 лева при плащане в брой. Предварителните поръчки на iPhone 8 и iPhone 8 Plus стартират на 22 септември, като двата модела ще бъдат налични в търговската мрежа на Мтел от 29 септември. iPhone 8 и iPhone 8 Plus са последно поколение смартфони на iPhone, проектирани с нов дизайн, съчетаващ стъкло и алуминий в три красиви завършека – космическо сиво, сребро и злато. Моделите са изработени от най-устойчивото стъкло, използвано някога при смартфони, имат Retina HD дисплей, A11 бионичен чип и предлагат невиждани възможности за добавена реалност. Най-известната камера в света става още по-добра, а безжичното зареждане дава още една силна характеристика на iPhone. iPhone 8 Plus включва двойна 12-мегапикселова камера и предлага портретен режим с осветеност, придаваща драматичен студио ефект на снимките с iPhone. С нея може да се заснемат впечатляващи портрети с плитка дълбочина на фокуса в 5 различни режима на осветеност.", "date": "2017.09.15", "title": "Мтел пуска новия iPhone на 29 септември, цените са от 1100 до 1600 лева"}
{"url": "https://www.24chasa.bg/novini/article/6449302", "text": "Физическото възпитание и спорта е един от трите предмета, които се изучават задължително от 1 до 12 клас. Другите два са български език и математика. Това каза зам.-министърката на образованието Деница Сачева на дискусията „Спорт, а не насилие в училищата“, която организира „24 часа“. В новия закон вече бе въведено и допълнителен час по спорт, подчерта тя. „206 хил. деца трябва да върнем в класните стаи. И спортът е една от възможностите да ги привлечем обратно, особено за деца, които стоят извън системата от 2-3 години“, каза още Сачева. Само в 65% от училищата обаче има добре функциониращи салони за физкултура и спорт, а в 20% от базата е просто пригодени помещения, описа проблема зам.-министърката. Правителството ще инвестира над 9,7 млн. лв. салони и спортни площадки в професионални гимназии, съобщи тя. Проблем пред агресията обаче са и старите и претъпкани училищни сгради, обясни Сачева. Много от училищата са строени преди 50, 60 и дори 100 години и са правени за по 300-500 ученика. В момента в тях има по повече от 1000 деца, разказа зам.-министърката.", "date": "2017.09.15", "title": "Деница Сачева: Само в 65% от училищата има добри спортни салони (Видео)"}
{"url": "https://www.24chasa.bg/novini/article/6449178", "text": "За 3 години агресията в училище се е увеличила 2 пъти. През учебната 2013/2014 случаите са 3268, а през 2015/2016 г. са 7017. Това каза шефът на парламентарната комисия по спорт Славчо Атанасов на дискусията \"Спорт, а не насилие в училище\", организирана от \"24 часа\". Той припомни, че през юли в парламента е имало кръгла маса по проблемите за агресията в училище. Всички участници в дискусията подчертали крайната необходимост децата да спортуват повече. До края на септември работна група от различни институции ще се събере, а до края на октомври трябва да предложи пакет от конкретни законодателни инициативи. Агресията създава проблеми за сигурността на нашата държава, каза още Славчо Атанасов. Според него случващото се в момента е резултат от 25-годишно безвремие. \"Мутрите бяха еталон за поведение на повечето момчета, а твърдата чалга - на момичетата. Изпуснахме 3 поколения български деца. Няма нищо по-страшно от духовната криза. Тя може да трае със столетия\", каза още председателят на комисията по спорт в НС.  ", "date": "2017.09.15", "title": "Славчо Атанасов: Агресията в училище за 3 години се е увеличила 2 пъти"}
{"url": "https://www.24chasa.bg/novini/article/6449150", "text": "Британският премиер Тереза Мей свика спешно заседание на правителствения комитет по сигурността КОБРА след \"терористичния инцидент\" в метрото на Лондон, предадоха световните агенции, цитирани от БТА.  То ще се започне в 12 ч. по Гринуич (15 ч. българско време). \"Моите мисли са с ранените (при експлозията на станция) \"Парсънс Грийн\" и службите за бърза помощ, които отговарят бързо и смело на този терористичен инцидент\", написа Мей в Туитър. Лондонската полиция съобщи, че няколко човека са били ранени при експлозията във вагон от метрото в западната част на британската столица в час пик тази сутрин, припомня Асошиейтед прес. Агенцията отбелязва, че терористичната заплаха във Великобритания е на второто най-високо равнище по петстепенната скала, което означава, че атентат е много вероятен.", "date": "2017.09.15", "title": "Мей свика спешно заседание по сигурността след експлозията в метрото на Лондон"}
{"url": "https://www.24chasa.bg/novini/article/6449165", "text": "Специалността предлага обучение, което е насочено към изграждането на специалисти еколози, които получават задълбочени познания по профилиращи екологични, агрономически и технологични дисциплини, позволяващи по-широки възможности за професионална кариера. Студентите получават подготовка в опазването и ефективното управление на околната среда, както и съвременни познания и възможности за адекватно прилагане на законовите документи, отнасящи се до “Екологично право”, “Екологични оценки и прогнози”, умения за прилагане на принципите за устойчиво развитие, възприети в ЕС. Екологичното обучение се извежда и в Агроекологичния център към АУ, който е член на най-голямата организация за биологично земеделие в света IFOAM. Завършилите еколози могат да се реализират като експерти към МОСВ и МЗХГ, лаборатории и пречиствателни станции, производствени предприятия в държавния и частен сектор, сертифициращи фирми, консултантски служби и др. Държавните институции и бизнесът оценяват високо и предпочитат да назначават специалисти, завършили АУ. За информация: ", "date": "2017.09.15", "title": "Аграрният университет – Пловдив продължава да приема студенти за бакалавърска специалност „Екология и опазване на околната среда“"}
{"url": "https://www.24chasa.bg/novini/article/6449140", "text": "Възрастен мъж от брезнишкото село Садовик е станал жертва на грабеж, съобщи регионалният говорител на МВР в Перник Венцислав Алексов. Трима маскирани нахлули в дома на 89-годишния дядо, завързали го и му отнели 4000 лева. Сигнал за престъплението подал вчера около обяд в Районното управление на полицията в Брезник братът на потърпевшия мъж. Местопроизшествието е посетено от криминалисти на Областната дирекция на МВР в Перник и служители на полицейското управление в Брезник, предаде БТА. Предприети са действия за установяване на извършителите. Образувано е досъдебно производство и работата продължава.", "date": "2017.09.15", "title": "Завързаха и ограбиха възрастен мъж в Пернишко"}
{"url": "https://www.24chasa.bg/novini/article/6449144", "text": "Експлозивът в лондонското метро не се е взривил изцяло, предаде Ройтерс, като се позова на телевизия \"Скай нюз\". Британската медия цитира неназовани източници. Няколко човека бяха ранени при инцидента. Очевидци съобщиха за взрив в пълен вагон в метрото в час пик тази сутрин, цитира БТА. Полицията разглежда случая като терористичен инцидент.  Състоянието на един от пострадалите е сериозно, като може да има опасност за живота му. Очевидци разказаха, че са видели хора с изгаряния по лицето и тялото Премиерът Тереза Мей ще се върне днес в Лондон от избирателния си район в Южна Англия, съобщи неин говорител, цитиран от Ройтерс. По-рано Мей каза в Туитър, че е свикала днес в 12 ч. по Гринуич (15 ч. българско време) заседание на правителствения комитет по сигурността КОБРА.                                                                                                                                                                                                                                                                                                                       ", "date": "2017.09.15", "title": "Експлозивът в лондонското метро не се е взривил изцяло, 18 души са в болница (Снимки)"}
{"url": "https://www.24chasa.bg/novini/article/6449145", "text": "Всички касови бележки, издадени след 1 януари 2017 г. ще могат да бъдат регистрирани в започващото след седмици второ издание на лотарията на НАП. Голямата награда в тазгодишното издание на играта е 50 000 лв. 2000 лв. ще дават данъчните всеки месец на един щастливец, регистрирал печеливша касова бележка. Всяка седмица някой ще печели и предметна награда на стойност приблизително 1000 лв. Двойно по-голям шанс за спечелване на награда ще имат участниците, които са плащали с банкова карта и освен касовата си бележка, са запазили и регистрирали бележката от ПОС терминала. Да участват в данъчната лотария ще имат право всички български граждани, които са навършили 14 години, които регистрират фискалните си бонове в интернет на специално създаден за целта сайт. Както и през миналата година, данните, които трябва да бъдат въведени за участие са стойността на покупката, датата и часа, в който е издадена касовата бележка. Няма ограничения за минимална или максимална стойност на покупките, допълват от НАП. В първото издание на лотарията, което приключи в края на 2016 г. бяха регистрирани над 51 милиона касови бележки на стойност над 670 млн. лв., а големият победител, който получи лек автомобил беше Иванка Кавъркова от Панагюрище с касова бележка за 1,80 лв.", "date": "2017.09.15", "title": "Започва второто издание на лотарията с касови бележки на НАП"}
{"url": "https://www.24chasa.bg/novini/article/6449160", "text": "68-годишна жена от село Житница е дала 16000 лева за разваляне на магия. Това съобщиха от ОДМВР-Пловдив. По първоначални данни по обяд на 14 септември потърпевшата е била посетена в дома си от мнима врачка. Тя заявила, че над семейството тегне черна магия и за развалянето й поискала всички налични пари. Потърпевшата събрала 16000 лева и ги предала на непознатата, която ги увила в хартия, извършила “ритуал” и си тръгнала. Едва по-късно потърпевшата установила, че парите от пакета липсват и подала сигнал в полицейското управление в Хисаря. По случая е образувано досъдебно производство по чл. 209, ал.1 от НК. Предприети са действия за издирване на извършителката на престъплението.", "date": "2017.09.15", "title": "68-годишна от пловдивско село даде 16 000 лева на врачка за разваляне на магия"}
{"url": "https://www.24chasa.bg/novini/article/6449168", "text": "Министърът на околната среда и водите Нено Димов участва в откриването на учебната година в 9-а Френска езикова гимназия „Алфонс дьо Ламартин“. Като възпитаник на училището той сподели спомени от годините си там, съобщиха от пресцентъра на екологичното министерство. Министърът се обърна специално към онези, които за първи път пристъпват прага на гимназията, поздрави ги за направения избор да се посветят на френския език, за да се докоснат до културата, залегнала в основата на европейската и световната цивилизация. „Убеден съм, че френската гимназия дава много добра подготовка и успеваемостта на учениците е огромна. Днес, гледайки вас съм убеден, че след 40 години някой ще седи на това място и ще говорим още по-хубави думи за мащаба на това, което постига Френската гимназия“, каза министър Димов и пожела на добър път на осмокласниците и успешно завършване на абитуриентите. Той заяви, че успехът се гради още с влизането в гимназията, защото в нея не се влиза лесно, а с воля, знание и усилия, което е гаранция за бъдещ успех. Министър Димов обяви старта на тазгодишната образователната екологична инициатива Зелена олимпиада, подкрепена от Министерството на околната среда и водите и Оперативна програма „Околна среда“ . Той отбеляза, че миналата година 7000 ученици са се включили в инициативата и призова активността да е още по-голяма тази година. През учебната 2017/2018 г. акцент в образователният конкурс ще са темите „Натура 2000 и биоразнообразие“ и „Води“. Зелената олимпиада е най-мащабната екологична образователна инициатива. Тя се организира от Академика БГ в партньорство с МОСВ за трета поредна година. Целта й е да формира екологична култура сред подрастващите и да повишава знанията им за опазването на природата. Според регламента на конкурса, в него могат да участват ученици от І до ХІІ клас от цялата страна, както и от българските училища в чужбина. Всеки желаещ трябва да се регистрира в специално създадената платформа www.zelenaolimpiada.bg, като посочи трите си имена, клас, училище, град и телефон. Платформата ще бъде достъпна за онлайн кандидатстване от 1 октомври до 1 декември 2017 г. Заедно с тестовете в трите възрастови групи – за начален, среден и горен курс, ще има и отворен въпрос, който проверява умението на участниците да развиват свои тези на екологична тематика. Верните отговори ще бъдат публикувани в сайта на Зелената олимпиада след закриването на конкурса. По традиция за победителите са предвидени награди. На церемонията по откриване на учебната година присъства и директорът на френския културен институт в България Фабиен Флори. Със силни аплодисменти учениците посрещнаха Поли Генова, екопосланик на инициативата. Тя изпълни песента „Моята природа“ и призова възпитаниците на ФЕГ да се учат добре и да обичат природата.", "date": "2017.09.15", "title": "Нено Димов откри учебната година при любимата си учителка във Френската"}
{"url": "https://www.24chasa.bg/novini/article/6449193", "text": "Генералният прокурор на Русия Юрий Чайка пристига у нас по покана на колегата си Сотир Цацаров. Визитата ще бъде следващата седмица.  Очаква се двамата да подпишат спогодба за съдебна помощ.                                                                                                                                                                                                                                                                                                                       ", "date": "2017.09.15", "title": "Генералният прокурор на Русия Юрий Чайка пристига у нас по покана Сотир Цацаров"}
{"url": "https://www.24chasa.bg/novini/article/6449208", "text": "Водещият Слави Трифонов разпрати писмо до медиите, в което обявява, че започва да търси талантливи българи, които да заместят сегашната политическа класа, която е некадърна.  Ето и пълния текст на писмото, публикуван без редакторска намеса: \"Уважаеми съотечественици, доказателствата за некадърността и неморалността на сегашната политическа класа са постоянни. За съжаление бих казал – ежедневни. Тъжна, тъжна, тъжна работа. Постоянната демонстрация на некомпетентност и арогантност, от страна на политическата класа са основателен повод, а пък има три милиона и половина основателни причини, да заявя следното: Референдумът продължава и това продължение неминуемо ще доведе до отвоюване от страна на народа на гражданските му права. Ние от инициативния комитет смятаме, че хората, които представляват държавата, родината и нас самите, не притежават нито необходимия капацитет, нито необходимите качества, нито необходимия морал за да бъдат наречени политици и държавници. Но това не означава, че няма такива българи. И в България, и по света със сигурност има талантливи, квалифицирани и морални българи, които могат да управляват нашата страна и да ни измъкнат от тази 27-годишна каша. И аз ви гарантирам, че ще направя всичко възможно и започвам от днес да търся такива българи. Ще ги намеря. Ще ви ги представя. И вие сами ще решите дали искате тези българи да заместят сегашната политическа класа. Защото няма такава държава, но има такъв народ\".", "date": "2017.09.15", "title": "Слави Трифонов: Търся талантливи българи да заместят сегашната политическа класа"}
{"url": "https://www.24chasa.bg/novini/article/6449229", "text": "До края на септември Европейската комисия ще предложи промени в Шенгенския кодекс, съобщи на пресконференция говорител на институцията. Промените целят да попълнят празнотите в досегашното законодателство. Тези промени ще отразяват новата обстановка, свързана със сигурността в ЕС. Зависи от Съвета на ЕС и от Европейския парламент кога предложенията ще бъдат одобрени, за да влязат в сила, уточни говорителят. При посещението си в България през август президентът на Франция Еманюел Макрон обвърза въвеждането на промените с приемането на нашата страна в Шенген. Той изрази очакването това да стане до края на годината. По-рано тази седмица председателят на ЕК Жан-Клод Юнкер призова за незабавното присъединяване към Шенген на България и Румъния.", "date": "2017.09.15", "title": "ЕК ще предложи промени в Шенгенския кодекс до края на месеца"}
{"url": "https://www.24chasa.bg/novini/article/6449223", "text": "До края на септември Европейската комисия ще предложи промени в Шенгенския кодекс, съобщи на пресконференция говорител на институцията. Промените целят да попълнят празнотите в досегашното законодателство. Тези промени ще отразяват новата обстановка, свързана със сигурността в ЕС. Зависи от Съвета на ЕС и от Европейския парламент кога предложенията ще бъдат одобрени, за да влязат в сила, уточни говорителят, цитиран от БТА. При посещението си в България през август президентът на Франция Еманюел Макрон обвърза въвеждането на промените с приемането на нашата страна в Шенген. Той изрази очакването това да стане до края на годината. По-рано тази седмица председателят на ЕК Жан-Клод Юнкер призова за незабавното присъединяване към Шенген на България и Румъния. ", "date": "2017.09.15", "title": "ЕК ще предложи промени в Шенгенския кодекс до края на месеца"}
{"url": "https://www.24chasa.bg/novini/article/6449230", "text": "Само 4 случая на болни от Хепатит А деца има в Луковит и те са в болница. Това заяви областният управител Георги Терзийски, който бе в луковитския квартал \"Изгрев\" ден преди старта на учебната година, заедно с директора на РЗИ д-р Ивелина Русева, придружавани от кмета на общината Иван Грънчаров и директора на ВиК - Ловеч Данаил Събевски. \"Тук сме, за да успокоим както населението на Луковит, така и гражданите, които посещават или имат намерение да посетят района, че всичко е под контрол, нивото на заболеваемостта не е извънредно. Към момента по информация от експертите от РЗИ - Ловеч, заболелите са 4 деца и те са в болница, а всички, които са били хоспитализирани, са изписани здрави, така че няма някаква извънредна ситуация и няма основание за притеснение\", подчерта Георги Терзийски. Директорът на РЗИ д-р Русева каза, че са предприети всички противоепидемични мерки по отношение на заразните огнища, контактните лица, детските и учебни заведения, обектите с обществено значение, подлежащи на контрол от РЗИ. Извършени са и продължават контролните проверки по изпълнението на мероприятия. Тя изрично уточни, че в инспекцията има регистрирани повече от 100 случая на хепатит А, но това е за периода от месец май до средата на септември 2017 г. И подчерта още, че почти всички заболели са от кв. \"Изток\", населен само с циганско население. По препоръка на епидемиолозите на РЗИ Ловеч, общопрактикуващите лекари от Луковит обхващат с ваксина срещу Хепатит А лица, които не са контактували с болни. До този момент са обхванати над 100 души. Направени са предписания на детски и учебни заведения, обектите с обществено значение, подлежащи на контрол от РЗИ, поясни д-р Русева. Тя и областният управител посетиха и детска градина \"Слънце\", която се посещава и от ромските деца. От РЗИ са изготвили и предоставили здравно-образователни материали \"БОЛЕСТ НА МРЪСНИТЕ РЪЦЕ. Вирусен хепатит тип А\" с текст на достъпен език и снимков материал, относно начините на заразяване и мерките за предпазване от болестта, както и плакат, като те са разпространени сред населението в квартала и са поставени на всички обществени места. Предоставени са и на здравния медиатор, и на Общината за публичния профил на Община Луковит във Фейсбук.", "date": "2017.09.15", "title": "Само 4 са болните от хепатит деца в Луковит, лекуват се в болница"}
{"url": "https://www.24chasa.bg/novini/article/6449215", "text": "Столичната община започва да строи спортни зали в училищните дворове. Те ще могат да се ползват както от учениците, така и от хората в кварталите, които желаят да спортуват. Това съобщи столичната кметица Йорданка Фандъкова на дискусията „Спорт, а не насилие в училищата“, която организира „24 часа“. Главният архитект вече е разработил типови проекти, те ще бъдат одобрени от общината, след което ще потърсим подкрепата на правителството, обясни Фандъкова. Според нея изграждането на спортните зали ще започне от следващата година. Още в края на тази година започва строителството на спортна зала в 149-о училище, а в началото на следващата година във Френската гимназия и Първа английска, съобщи още Фандъкова. „Спортът като превенция срещу агресията е аксиома, не се нуждае от коментар“, заяви кметицата на София. „Една от най-важните роли в това децата да се обърнат към спорта е на семейството. Семейство, което обича спорта още на първата година на детето си ще го заведе на ски пистата, в спортната зала или на стадиона, в парка“, посочи Фандъкова. Общината и държавата обаче трябва да изградят нужната инфраструктура, подчерта тя. София е построила 90 нови детски градини и задължителен елемент в тях е физкултурния салон. Направени са и 73 нови салона в градини, както и 14 плувни басеина, изброи кметицата. По-трудният въпрос обаче е в училищата, призна Фандъкова. „Няма как да накараме децата да спортуват, ако салона няма баня и съблекалня“, допълни тя. В началото на кметския мандат на Фандъкова в София е имало 15 училища без физкултурни салони, разказа тя. Общината обаче е успяла да ги построи, остават още 5, обясни Фандъкова. Освен това са ремонтирани и плувните басеини. Удачна инициативат на общината се оказаха стрийтфитнесите, заяви още Фандъкова. 33 вече са изградените открити площадки с уреди за фитнес. Освен това са обновени 20 тенис маси. Следващата година София е европейска столица на спорта и трябва да използваме това, за да насърчим децата да спортуват масово, каза още Фандъкова.", "date": "2017.09.15", "title": "София прави спортни зали в училищата, ще се ползват и от хората в кварталите (Видео)"}
{"url": "https://www.24chasa.bg/novini/article/6449191", "text": "\"Един от приоритетите за управлението на държавата през следващите 2-3 години е изграждане на физкултурни салони във всички български училища. Планираният бюджет за това е 120 милиона лева.\" Това заяви министърът на спорта Красен Кралев при откриването на дискусията \"Спорт, а не насилие в училищата\", организирана от \"24 часа\". \"Близо 300 училища нямат физкултурни салони. Около 400 са с пригодени салони, които не отговарят на изискванията. Правителството на господин Борисов е първото, което се захвана с решаването на този проблем. Първата точка от плана на министерството на младежта и спорта за запалване на повече деца от ранна възраст към спорта и подсигуряване на по-здраво бъдеще на нацията ни е осигуряване на по-добра инфраструктура - без да има съоръжения, зали и площадки, няма как да привлечем повече деца\", допълни Красен Кралев. \"Мисията не е лесна. Може да направим физкултурни салони там, където няма. Но пък в същото време тези училища, които имат, също трябва да получават средства за поддръжка, защото има амортизация\", каза още министърът. \"Министерството на младежта и спорта разработи и финансира много спортни програми съвместно с федерациите. По тях ежегодно обхващаме над 40 000 деца\", каза Кралев.  \"Но няма как да постинем успех без общи действия - с министерството на образованието, с МВР, Столична община, директорите, педагозите, родителите\", заяви министърът. Кралев обяви, че очаква доста по-сериозно партньорство от учители и директори за уплътняването на часовете по физическовъзпитание. \"В част от българските училища часовете по физическо се използват за други неща. В 70 процента от училищата има условия и може да се практикува спорт. Всички директори трябва да изпълняват отговорно задълженията пред закона, които успяхме да направим с промените преди 2 години\", каза спортният министър. А след това акцентира и върху друг сериозен проблем, за който голяма вина имат семействата. \"Няма как да успеем без родителите, които трябва да възпитават в любов към спорта. Извинителните бележки са масово явление, когато се отнася за спорт. И те идват от родителите, без да вземат под внимание мнение на медицинско лице. България е една от най-болнавите нации в Европа и ако не вземем мерки, тази негативна тенденция ще продължи да се задълбочава. Бюджетите за здравеопазване ще нарастват. Ще нарастват и проблемите за цялата ни държава\", заяви Красен Кралев. Той цитира редица актуални анализи по целия свят за ролята на спорта като превенция за негативни влияния и изграждане на здрави хора. \"Спортът възпитава и изгражда характер. Учи на спортстменство. Излязоха доста изследвания в последните години за ползата от спорта. Спортът подпомага за по-добра социализация на децата. Дава чувството за принадлежност към отбор или група. Разбираш интересите на съотборниците си. Учите се да се справяте с неуспехите и неволите на своите съотборници и приятели\", цитира Кралев част от изследване на университета  Рочестър. \"Спортуването в училище води до по-добро развитие на сърцето. Намалява се нивото на стреса. Редовните упражнения влияят позитивно на мускулите.  При редовно спортуване има по-нисък риск от негативни влияния. Младежите, които спортуват, много по-рядко се обръщат към алкохол, наркотици и предпоставки за агресия и престъпления\", допълни той пасаж от спортната комисия в Австралия. А от комисията за женски спорт в САЩ допълват: \"Доказано е, че момичетата, които спортуват, имат по-високи бележки в училище.\" \"Когато побеждаваш, получаваш чувство на завършеност, че може да се справиш с всичко вбъдеще. Учиш се не само да побеждаваш, но и как да губиш. Още в края на миналия век след обединението на Германия е доказано, че 1 марка, вложена в спорта, връща 3 марки в здравеопазването и 6 марки в сигурността\", заяви спортният министър. \"Агресията в училище е проблем, с който можем да се справим само с ангажиране на всички институции и семейството\", обобщи Кралев. И отправи молба и към медиите как да се включат ефективно в запалването на повече деца към спорт: \"Като човек, занимавал се със спорт, и близко до медиите заради личния ми бизнес, с който съм се занимавал дълги години преди това, бих помолил: Обръщайте внимание на добрите примери. Много български деца и младежи стават шампиони. Всеки спортист се е запалвал от свой идол, независимо дали български или чуждестранен голям спортист. В повечето случаи - от български спортни легенди. Интересът на обществото към младиге шампиони може би не е толкова голям, но интерес се създава. Всеки млад шампион, всеки, успял да победи себе си, заслужава да бъде за пример.\" \"В последните години нещата в детско-юношеския и младежки спорт се подобряват. Има какво да дадавем за пример на младите хора. Важно е сега това качество да се превърне в много по-голямо количество. Защото едва 20 процента от българските деца спортуват, което е крайно недостатъчно\", завърши Красен Кралев думите си в дискусията на \"24 часа\" \"Спорт, а не насилие в училищата\".", "date": "2017.09.15", "title": "Красен Кралев: Всяко училище трябва да има физкултурен салон (Видео)"}
{"url": "https://www.24chasa.bg/novini/article/6449133", "text": "Въпреки сериозно увеличения брой туристи и рекордно високите температури, летният сезон приключи успешно без нито едно регистрирано масово хранително отравяне. За периода от 02.06.2017г. до 10.09.2017г. инспекторите към Областните дирекции по безопасност на храните в градовете Варна, Бургас и Добрич са извършили общо над 4195 проверки, извън текущия официален контрол. Някои проверки бяха съвместно с други държавни институции – Нaционална агенция по приходите, Министерство на вътрешните работи, Регионална здравна инспекция, Комисия за защита на потребителите и други. В резултат на инспекциите са съставени общо 160 Акта за установяване на административно нарушение и са издадени 369 предписания. Общото количество на възбранените и насочени за унищожаване храни е близо 1 тон - възбранени и бракувани са 429,4 кг. месо и месни заготовки, поради изтекъл срок на реализация и без маркировка, 73 кг. млечни продукти с изтекъл срок на реализация и неправилно съхранение, 156 кг. термично обработени заготовки без маркировка, 3 кг. живи миди без етикет и документи, 97 бр. яйца, 20 кг. сладолед, 25 кг. рибни продукти без етикети. 270 кг. орехи без документи за произход и годност. Инспекторите са затворили 22 обекта. Основните причини са несъответствия в материално-техническата база, неправилно съхранение на храни, съхранение на готови за консумация храни и суровини, незадоволителна хигиена, извършване на дейност без издадено удостоверение за регистрация - лошо хигиенно и техническо състояние в подготвителния сектор на обект за обществено хранене. Един обект на територията на ОДБХ – Бургас е заличен за системни нарушения и неизпълнение на заповед за спиране експлоатацията на обект. Други установени несъответствия са свързани с пропуски в записите в Системите за управление на безопасността на храните, съвместното съхранение на различните групи храни, изискващи различен температурен режим на съхранение, пропуски в етикетирането и извършване на неразрешена според удостоверението за регистрация на обекта дейност или обект без регистрация по смисъла на чл.12 от Закона за храните.", "date": "2017.09.15", "title": "Летният туристически сезон приключва без нито едно масово хранително отравяне"}
{"url": "https://www.24chasa.bg/novini/article/6449030", "text": "Птицефермите, в чийто яйца беше открит фипронил, са категорични, че не са използвали забранени препарати за дезинфекция на сградите, производствените площи и кокошките, съобщи  . Ръководителят на производството и ветеринарен лекар в “Консорциум агропрогрес“ и „Агроинвест продукт“ д-р Ивайло Къдрев заяви пред „Хоризонт“, че няма основание потребителите да се притесняват. \"Кокошките, чийто яйца са замърсени с фипронил, се отглеждат в бившия птицекомбинат в горнооряховското село Поликраище. Двете дружества ползват ферми на едно и също място. Ветеринарният лекар на птицефермите д-р Ивайло Къдрев лично организира дезинфекцията и казва, че никога не са използвали препарати, които са извън указанията на производителите: \"Не сме използвали забранени препарати по забранени методи за използване. Уточняваме, изясняваме, търсим първоизточника.\"", "date": "2017.09.15", "title": "Фермите, в чийто яйца бе открит фипронил: Не сме използвали забранени препарати"}
{"url": "https://www.24chasa.bg/novini/article/6449037", "text": "На 32 години почина Нътмег, най-възрастната котка в света, която ако беше човек, би била на 144 години, съобщава в. \"Дейли мейл\". Писаната била откарана във ветеринарната болница Уестуей в Нюкасъл ъпон Тайн с дихателни затруднения, но лекарите не могли да я спасят. Нътмег умрял от сърдечен арест. Неговите опечалени собственици Лиз и Иън Финли съобщиха тъжната вест, която оставя огромна празнина в живота им. Англичаните осиновили котарака-рекордьор през 1990 година, след като го намерили в градината си. Те занесли животинчето в Дружеството за защита на котките, където им казали, че домашният им любимец е най-малко на 5 години. До смъртта си Нътмег се смяташе за най-възрастната котка на света. Котаракът веднъж показа, че притежава 9 живота, след като през 2005 година получи удар и се възстанови. Всяка котка навършва човешката възраст от 15 години след първата си година живот. Тя става на 24 след втората. Със всяка следваща календарна година животното остарява с 4 \"котешки\". Най-възрастната котка, живяла някога, беше Крем Пъф. Тя се спомина на 38 години и три дни в град Остин, щата Тексас през 2005 година.", "date": "2017.09.15", "title": "На 32 години почина най-възрастната котка в света"}
{"url": "https://www.24chasa.bg/novini/article/6449083", "text": "Поредното ракетно изпитание на Северна Корея е заплаха за съседните страни, за региона и за цялата международна общност. Това се посочва в изявление на върховния представител на ЕС по външната политика и сигурността Федерика Могерини, предава БТА. По нейните думи Пхенян е нарушил международните си задължения. Могерини заявява, че ЕС е съпричастен с Япония, Южна Корея и региона. Допълва се, че Пхенян, който вчера получи нови санкции ЕС, трябва да прекрати провокациите и ядрената си и ракетната си програма незабавно. Могерини отбелязва, че наскоро приетите нови санкции от Съвета на сигурност на ООН показват единодушието в оценката на поведението на Северна Корея. Тя уточнява, че ЕС подготвя собствени санкции срещу Пхенян и ще ускори подготовката след снощното ракетно изпитание. Върховният представител отчита, че досега международната общност е показала сдържаност и изразява надеждата това да продължи. Могерини очаква продължаването на натиска над Пхенян да открие пътя към политически диалог и премахването на севернокорейските атомни оръжия чрез мирни средства. Генералният секретар на НАТО Йенс Столтенберг написа в Туитър, че поредният ракетен опит на Северна Корея е ново нарушение на резолюциите на ООН и заплаха за мира и сигурността по света. По неговите думи тези действия изискват световен отговор.", "date": "2017.09.15", "title": "ЕС: Северна Корея е заплаха за международната общност"}
{"url": "https://www.24chasa.bg/novini/article/6448763", "text": "Липсата на учителски кадри у нас става все по-осезаема през последните години. За да се справят с проблема, директорите назначават млади хора, които нямат педагогическа способност. През новата учебна година работа започват 1000 неправоспособни учители, каза в студиото на сутрешния блок на Телевзия Европа депутатът от БСП Ирена Анастасова. \" Аз съм разговаряла с много директори. Броят на неправоспособните, т.е. тези, които нямат педагогически специалности в последните 2-3 години се увеличава. Да, това е изход от ситуацията, защото няма директор, който да започне учебната година без назначен учител и в един момент той назначава и неправоспособен\", каза Ирена Анастасова. Новият закон за образованието задължава директорите да създадат план за неговата квалификация. Но това води до по-голяма финансова натовареност, особено за по-малките училища. \" Защото квалификация означава отсъствие от училище, това означава заместване на този колега, това означава двойна заплата в този период и това означава повече пари, т.е. всичко е свързано и затова грижата за учителите минава и през това. Да, ние възлагаме отговорности на директорите за тяхната квалификация, включително и на тези, които нямат правоспособност, но трябва да предоставим достатъчно средства, особено на малките училища\", допълни още Анастасова. Основният недостиг е на учители по математика и физика. Увеличението на учителските заплати, което правителството предприе, е стъпка в правилната посока за преодоляването на този основен проблем, смята още Ирена Анастасова.", "date": "2017.09.15", "title": "Ирена Анастасова, БСП: Недостигът на учители се компенсира с кадри без педагогически профил"}
{"url": "https://www.24chasa.bg/novini/article/6448767", "text": "17-годишен младеж е обвинен в причиняване на телесна повреда на длъжностно лице, съобщи полицията във Велико Търново. На 16 юли при обход в Елена служители на местното полицейско управление се натъкнали на скандал между група граждани. При проверка на един от участниците - 17-годишно момче, то оказало съпротива на униформените и ухапал един от тях по ръката. По случая е било образувано бързо производство. Вчера извършителят е бил привлечен като обвиняем.", "date": "2017.09.15", "title": "Повдигнаха обвинение на младеж,\nухапал полицай при проверка в Елена"}
{"url": "https://www.24chasa.bg/novini/article/6448795", "text": "Вицепрезидентът на България Илияна Йотова дойде във Враца, за да присъства на откриването на учебната година в средното училище „Христо Ботев“. Тя бе посрещната от врачанските депутати, директора на гимназията Виктор Кръстев, учители и родители. „Тъжна тенденция, която се отразява пряко върху нашето образование е, че все повече българчета се раждат извън страната, каза Йотова. - Похвален е стремежът децата да се доведат задължително в училище, но това не е достатъчно. Важно е не само да дойдат, но и да се задържат в училището. Голяма част от децата, които не са включени в образователната система, са от много бедни семейства. А това означава, че държавата чрез министерството на образованието трябва да вземе мерки, за да привлекат тези деца и да ги задържат. В този стремеж естествено трябва да се включат общините и училищните настоятелства.“ Според вицепрезидента не е достатъчно и предвиденото увеличение на заплатите на учителите. Увеличение от 15 на сто не звучи лошо спорeд Йотова, но има много условности, които могат да спънат и тази крачка към повишение на заплащането на нелекия учителски труд.", "date": "2017.09.15", "title": "Вицепрезидентът Йотова: Децата не само да се привлекат в училище, но и да се задържат там"}
{"url": "https://www.24chasa.bg/novini/article/6448221", "text": "Нощните пътувания на деца по време на екскурзии отново ще бъдат разрешени. Те бяха забранени преди 5 месеца с промени в Закона за туризма. Мярката бе въведена след трагедията в Лим, при която загинаха 12 деца. С приет вчера текст в Закона за автомобилните превози обаче парламентът пак разреши нощния превоз. Той ще е позволен при придвижване на ученическите групи до мястото, където ще бъдат настанени. От опозицията признаха, че туроператори са оказали натиск на транспортната комисия.", "date": "2017.09.15", "title": "Преди 10 г.: Връщат под натиск нощните екскурзии за деца след Лим"}
{"url": "https://www.24chasa.bg/novini/article/6448829", "text": "Президентът на САЩ Доналд Тръмп подписа резолюция, осъждаща поддръжниците на теорията, че бялата раса е по-висша от останалите. Това стана часове след като за пореден път каза, че е имало \"лоши типове\" и сред събралите се на контрапротест срещу националистическата демонстрация в град Шарлотсвил миналия месец, съобщи Асошиейтед прес. \"Знаете, от другата страна също има много лоши типове\", каза президентът пред репортери на борда на \"Еърфорс 1\", с което си навлече нови критики, че не заклеймява адекватно езика на омразата, цитира БТА. Резолюцията, приета от Конгреса по-рано тази седмица, осъжда \"насилието\" и \"терористичната атака\" в Шарлотсвил, наред с поддръжниците на теорията за върховенство на бялата раса, неонацистите и други групи, сеещи омраза. \"Като американци, ние осъждаме неотдавнашните изблици на насилие в Шарлотсвил и се противопоставяме на омразата, радикализма и расизма във всичките им форми\", каза Тръмп в комюнике, с което обяви подписването на документа. В сряда Тръмп се е срещнал в Белия дом със сенатор Тим Скот от Южна Каролина, единственият черен републиканец. Двамата са разговаряли за полемиката около президентската реакция след станалото в Шарлотсвил. Той разказа вчера пред журналисти на борда на президентския самолет какво са си говорили: \"Мисля, че особено след идването на \"Антифа\", ако обърнете внимание какво става там, знаете, от другата страна също има много лоши типове. Ето това казах по същество\". \"Антифа\", съкратено от антифашист, е събирателно название на крайнолеви екстремистки групировки.", "date": "2017.09.15", "title": "Тръмп подписа резолюция, осъждаща \nбелите супремасисти"}
{"url": "https://www.24chasa.bg/novini/article/6448831", "text": "Считам, че между България и Куба съществуват редица начини за взаимноизгодно сътрудничество в много области, в синхрон с членството на България в Европейския съюз и членството на Куба в Асоциацията за латиноамериканска интеграция, заяви министърът на икономиката Емил Караниколов на среща с Педро Пабло Сан Хорхе, посланик на Куба в България, информираха от ресорното ведомство, цитирани от БТА. Той допълни, че се надява в рамките на добрите двустранни отношения да се набележат и реализират конкретни инициативи за увеличаване на взаимната търговия, инвестиции и осъществяването на съвместни проекти в области от общ интерес. На срещата бяха обсъдени още и възможността кубинската страна да закупи кораби и други плавателни съдове от български производители, както и вариантите пред българските фирми от млекопреработвателната и консервната индустрия да стъпят на кубинския пазар. Кубинската страна активно изследва начините за засилване на икономическото и външнотърговското сътрудничество с България, заявил Педро Пабло Сан Хорхе. \"Надявам се да постигнем напредък в търговския обмен между двете страни, каквато е и моята цел\", подчертал той. През първите пет месеца на 2017 г. данните на митническата статистика показват, че двустранният стокообмен между България и Куба се увеличава с 20.47 процента спрямо същия период на миналата година, възлизайки на 1.53 млн. щатски долара. През 2016 г. стойността на износа на кубинската държава е в размер на почти 3.43 млрд. щатски долара. Основни експортни стоки на страната са нефт, никел, медицински продукти, захар, тютюн, риба, цитруси и кафе. Куба внася основно петрол, хранителни продукти, машини и оборудване, продукти на химическата промишленост. През 2016 г. вноса на страната е в размер на 12.34 млрд. щатски долара.", "date": "2017.09.15", "title": "Посланикът на Куба обсъжда с министър Караниколов покупката на кораби"}
{"url": "https://www.24chasa.bg/novini/article/6448863", "text": "Синдикатите във ВМЗ-Сопот излязоха на митинг в подкрепа на политиката на правителството към държавните дружества от Военно-промишления комплекс. Работниците от ВМЗ-Сопот се обявиха категорично срещу посредниците, които стоят на изхода и входа и точат предприятието, предаде  . \"ВМЗ е страхотно работещо предприятие\". Това заяви председателят на \"Подкрепа\" Димитър Атанасов. Според синдикатите посредниците като \"Емко\" само ще върнат ВМЗ-Сопот там, където беше преди години - предприятие, борещо се за оцеляване.", "date": "2017.09.15", "title": "ВМЗ-Сопот срещу посредниците и в подкрепа на държавата"}
{"url": "https://www.24chasa.bg/novini/article/6448837", "text": "80-годишен дядо е в болницата във Велико Търново със счупен череп, след като бе блъснат с колелото си от кола в Лясковец. Произшествието станало в четвъртък сутринта. Лек автомобил «Форд Мондео», управляван от 71-годишния Ц. Н., връхлетял върху велосипед, управляван от 80-годишния Р. Р. В резултат на сблъсъка е пострадал старецът с колелото. Той е откаран и настанен за лечение във великотърновската болница с фрактура на черепа и охлузни рани в областта на главата. Водачът на лекия автомобил е изпробван за употреба на алкохол, пробита е отрицателна. На двамата участници в катастрофата е взета кръвна проба. Причините за инцидента са в процес на изясняване. По случая е започнато досъдебно производство.", "date": "2017.09.15", "title": "Дядо на велосипед е със счупен череп,\nотнесе го 71-годишен шофьор"}
{"url": "https://www.24chasa.bg/novini/article/6448873", "text": "Посолството в Лондон е отправило запитване към местните власти за пострадали български граждани при инцидента в метростанция „Парсънс Грийн” в британската столица от тази сутрин. Към този момент полицейските власти не съобщават допълнителни детайли за инцидента, съобщиха от пресцентъра на Министерството на външните работи (МВнР). На мястото са изпратени екипи на лондонската полиция и линейки. Към 12.00 часа българско време няма информация за жертви при инцидента. Всички български граждани, които желаят да получат актуална информация или да подадат сигнал за техни близки и познати, могат да го направят на дежурните телефони на посолството в Лондон: + 442075813144 и + 442075849400.", "date": "2017.09.15", "title": "Външно: Няма данни за пострадали българи при инцидента в лондонското метро засега"}
{"url": "https://www.24chasa.bg/novini/article/6448867", "text": "Неуспешен опит за банков обир е регистрирала полицията в Дупница, съобщиха от полицейското управление, цитирани от БТА. Около 4.00 часа сутринта, чрез спешния телефон \"112\" е постъпил сигнал в районното полицейско управление, че се прави опит за проникване в банков офис в града. Незабавно е бил изпратен автопатрулен екип към местопроизшествието, но извършителите са успели да избягат. Кражба не е извършена. По случая е започнато досъдебно производство в РУ Дупница, уведомен е и дежурен прокурор, каза говорителят на полицията Катя Табачка.", "date": "2017.09.15", "title": "Крадци направиха неуспешен опит за банков обир в Дупница"}
{"url": "https://www.24chasa.bg/novini/article/6448882", "text": "65-годишна рускиня изплува мъртва на плажа Робинзон срещу хотел \"Парадайз бийч\" западно от вилно селище \"Елените\". Жената пристигнала като турист на 26 август и отседнала в Свети Влас. При първоначалния оглед следи от насилие по нея не са били открити. Тялото на А.Г. бе откарано за аутопсия в Съдебна медицина в Бургас.", "date": "2017.09.15", "title": "Труп на рускиня изплува край \"Елените\""}
{"url": "https://www.24chasa.bg/novini/article/6448879", "text": "Китай осъди последното изстрелване на балистична ракета от режима в Пхенян и призова за сдържане, за да бъде избегнато напрежението в региона, предава AFP, цитира \"Фокус\". „Китай се противопоставя на нарушаването от страна на Северна Корея на резолюцията на Съвета за сигурност на ООН и използването на технологии изстрелване на балистични ракети“, заяви говорител на външното министерство в Пекин.", "date": "2017.09.15", "title": "Китай осъди изстрелването на ракети от Северна Корея и призова към сдържаност"}
{"url": "https://www.24chasa.bg/novini/article/6448910", "text": "Тази нощ във Враца запалиха колата на ключов свидетел по важно дело, което се води в спецсъда. Лъскав „Сааб“ е изгорял почти напълно, но достатъчно, за да попълни някоя автоморга. Колата е собственост на Румен Ценов-Кюнеца. Шведското возило било паркирано на тихата ул. „Илия Кръстеняков“. 46-годишният Румен Ценов работи като охранител и е един от ключовите свидетели по делото срещу Радослав Русинов-Дългия и Стефан Иванов-Културиста, което се води в специализирпания съд в столицата. Двамата бяха задържани в средата на април т.г. по обвинение в лихварство, изнудване и разпространение на дрога. По-късно и двамата бяха освободени от ареста. Тази сутрин около 3 часа съседи се обадили на тел.112, за да съобщят, че паркирана кола гори. Докато пристигнат пожарникщарите, пламъците са нанесли поражения и на оставените в съседство „Мицубиши“ и микробус „Ситроен“.", "date": "2017.09.15", "title": "С палеж мъстят на ключов врачански свидетел в спецсъда (Снимки)"}
{"url": "https://www.24chasa.bg/novini/article/6448948", "text": "Холандски турист нагло излъга полицията, че е бил ограбен в Слънчев бряг. Чужденецът инсценирал грабеж на мобилен телефон \"Самсунг Галакси S 6\" и портфейл с 600 лв., дебитна карта и лични документи и подал заявление в РПУ-Несебър. Пред органите на реда заявил, че кражбата станала на 12 септември в Слънчев бряг. Измамата обаче лъснала при проверка на багажа му преди да излети от летището в Бургас обратно за Холандия. По нареждане на началника на Граничния полицейски участък на аерогарата в багажа му бил открит заявения откраднат скъп телефон. Според полицейски служители честа практика е чужди туристи да инсценират грабеж по курортите ни, за да им изплатят обезщетение застрахователите като се приберат в родината си.", "date": "2017.09.15", "title": "Холандец инсценира грабеж в Слънчев бряг"}
{"url": "https://www.24chasa.bg/novini/article/6448949", "text": "Хаос цари в лондонското метро след експлозията в една от мотрисите при метростанция \"Парсънс грийн\", Западен Лондон, предаде \"Дейли мейл\". Движението на влаковете в метрото между \"Еджуеър Роуд\" и \"Уимбълдън\" е преустановено.  Полицията потвърди, че случаят се счита за терористична атака. Няколко души са със сериозни изгаряния по лицата. Вратите на метрото са се отворили и оттам избягали пътуващите, крещейки. Много от тях са били с обгорени лица и коси.", "date": "2017.09.15", "title": "Експлозията в Лондон е терористична атака (Снимки и видео)"}
{"url": "https://www.24chasa.bg/novini/article/6448970", "text": "Министър Боил Банов откри днес новата учебна година в Националния учебен комплекс по култура с лицей за изучаване на италиански език и култура в Горна баня (НУКК). Това съобщиха от пресцентъра на Министерството на културата. Сред официалните гости на събитието бяха и Вежди Рашидов, председател на Комисията по културата и медиите в НС, Димитър Томов, председател на Училищното настоятелство, Огнян Герджиков, училищен настоятел, дипломати от Посолството на Италия у нас, както и отци Александър и Атанасий от Светия синод, които благословиха всички за успешна учебна година. По традиция директорката на учебното заведение Величка Велянова съобщи накратко за реализацията на учениците, която е 100 %. 24-ма от последния завършил випуск са записани в български висши учебни заведения, а останалите - в чужбина. Г-жа Велянова благодари на Министерството на културата, на училищното настоятелство, което също е направило много за подобряване на материалната база на училището, както и на родителите – дарители. Пожеланието към младите хора бе да бъдат и отлични студенти така, както са били отлични ученици. Тази учебна година НУКК започва с почти хиляда деца – 997.  Министър Банов се обърна към г-жа Велянова, като й пожела поредната успешна учебна година и я увери, че той лично и екипът на Министерството на културата ще подкрепят и занапред всички нейни инициативи. Министърът на културата пожела „На добър час!” на учениците и преподавателите. „Децата трябва да вярват в себе си и в своите преподаватели и да знаят, че от техния успех зависи и този на родината ни”, заяви министър Банов след откриването пред медии. Той призна, че помни вълнението от първия си учебен ден, което вижда сега на лицата на децата. Министърът пожела още веднъж успех на всички ученици на Италианския лицей, напомняйки, че те вече са доказали възможностите си, влизайки в този храм на науката. Когато ние бяхме деца, можехме само да мечтаем за подобно училище. Днес аз съм щастлив, че под егидата на Министерството на културата имаме 23 училища, в които се учат младите и способните таланти на България. Не случайно напливът тук е голям, подчерта председателят на Комисията по културата и медиите в НС Вежди Рашидов. Заместник-министърът на културата Амелия Гешева даде старт на новата учебна година на Националната гимназия за древни езици и култури „Константин - Кирил Философ” – София. Официален гост на празничната церемония в Националното училище за изящни изкуства „Илия Петров” в София беше зам.-министър Румен Димитров. Началникът на политическия кабинет на министъра Мирела Тотева откри учебната година в Националното училище за танцово изкуство /НУТИ/. Главният секретар на Министерството Красимира Стефова приветства учителите, родителите и учениците в Националната професионална гимназия по полиграфия и фотография – София. Парламентарният секретар на ведомството Весела Щерева присъства на старта на годината в Националната гимназия за приложни изкуства „Св. Лука”. В Националното музикално училище „Любомир Пипков” в София на откриването бе Елиянка Михайлова, директор на Дирекция „Сценични изкуства и художествено образование“. Ето и поздравлението от министър Банов по случай 15 септември: „Уважаеми преподаватели, скъпи ученици, сърдечно Ви поздравявам по случай откриването на новата учебна година! Първият учебен ден е най-вълнуващият празник за българското училище. Той носи в себе си вечния стремеж към знание. Той е дълговечна традиция, но и ново начало, ново предизвикателство, нови възможности. За всички Вас започват месеци на всекидневен труд и усилия в покоряването на нови територии на знанието и на творческата изява. За някои това е началото на нови срещи и нови възможности. Пожелавам Ви избраното от Вас училище да окрили мечтите Ви и да го почувствате като свой дом. За други това е последната учебна година и нека извървеният път бъде солидната основа за бъдещата Ви професионална реализация. За Вас, учители, посветили себе си в служене на бъдещето на нацията, нека бъде година на удовлетворение от работата и постигане на високите критерии, които съвременното образование поставя пред Вас. Пожелавам на всички в училищата по изкуствата и по културата успешна и ползотворна учебна година, изпълнена с високи постижения и реализирани мечти! Със своя талант и трудолюбие днес Вие полагате основите, за да изградите утрешния ден на българското изкуство и култура. Бъдете здрави, жизнени, силни и творчески вдъхновени!”", "date": "2017.09.15", "title": "Министър Банов: Децата трябва да вярват в себе си и в своите преподаватели"}
{"url": "https://www.24chasa.bg/novini/article/6448599", "text": "САЩ удължиха облекчаването на някои санкции срещу Иран, договорено като част от споразумението за ядрената програма на страната, макар президентът Доналд Тръмп да продължава да критикува сделката, предава БТА. Вашингтон спази ангажимента си да облекчи определени ограничения срещу Техеран, за да запази възможността за по-голяма гъвкавост, докато приключи по-широкия преглед на споразумението, заяви говорител на Държавния департамент. Не бе уточнено кои облекчения са удължени. Същевременно решението бе придружено от налагане на наказателни мерки срещу 11 ирански лица и компании, обвинени, че подкрепят балистичната програма на Иран или в съучастие в кибератаки срещу американската финансова система. Комбинацията от мерки бе одобрена, докато администрация се приближава към края на неколкомесечния преглед на политиката спрямо Иран, резултатите от който се очаква да бъдат оповестени идния месец. Пред медии на борда на президентския самолет \"Еър Форс 1\" Тръмп отново заяви, че споразумението е лошо и изрази увереността си, че Техеран нарушава условията и \"духа му\".", "date": "2017.09.15", "title": "САЩ удължиха облекчаването на някои санкции срещу Иран"}
{"url": "https://www.24chasa.bg/novini/article/6448606", "text": " Двама граждани на България са арестувани от германската полиция за кражба на дарения, съобщава седмичното издание Das Wochenblatt, цитирано от Фокус. Мъжете, на 43 г. и 47 г., са задържани от правоохранителните органи още в сряда, при опит да разбият кутия със събрани средства за бедните, поставена в близост до църква. При претърсването им полицията е открила сума в размер на около две хиляди евро и инструменти в автомобила им. Съобщава се, че двамата българи са заподозрени за извършването на серия грабежи от църкви. Единият от тях – 43-годишния заподозрян, е бил арестуван миналата година за подобни престъпления в района на Регенсбург. Уточнява се, че двамата българи нямат разрешително за постоянен престой в Германия.", "date": "2017.09.15", "title": "Арестуваха двама българи в Германия, крали дарения от църкви"}
{"url": "https://www.24chasa.bg/novini/article/6448594", "text": "Проверката на яйцата с фипронила продължава, вероятно става въпрос за използване на препарат не по предназначение, каза в сутрешния блок на БНТ доктор Кремена Стоева от Българската агенция по безопасност на храните. Тя съобщи, че над 100 000 яйца са блокирани в момента в търговските обекти, 109 000 са задържани в склад, а на място във фермите са блокирани 152 000 яйца. Няма да останат в търговска мрежа яйца, за които има съмнение, че съдържат фипронил, коментира тя. ", "date": "2017.09.15", "title": "Ето номерата на яйцата с фипронил: 3BG04001, 1BG04001 и 3BG04003"}
{"url": "https://www.24chasa.bg/novini/article/6447711", "text": "Веригата хипермаркети за детски и бебешки стоки „Хиполенд” дари апаратура на Специализираната болница за активно лечение по детски болести „Проф. Д-р Иван Митев“ в София. Клиниката по нефрология и хемодиализа получи модерен ехографски апарат от най-висок клас. Той е на стойност 25 600 лв. и служи за прецизна диагностика. Клиниката е единствена в България и лекува деца с бъбречни проблеми от цялата страна още от раждането до 18-годишна възраст. Отделението по диализа е и единственото звено, в което се проследява състоянието на малките пациенти преди и след бъбречна трансплантация. Основен метод за диагностика на нефрологичните заболявания е ехографията на отделителната система. Ето защо е изключително важно това ключово неинвазивно изследване да се провежда с апаратура от най-високо качество, какъвто е ехографският апарат модел DC-60 - с много по-добро качество на образа, с повече възможности за детайлно изследване, за по-прецизна и навременна диагностика. Дарението бе връчено на изпълнителния директор на болницата д-р Мария Екимова и на началника на клиниката по нефрология и хемодиализа доц. д-р Мария Гайдарова от Явор Николов, член на съвета на директорите на „Хиполенд” АД. Компанията дари и играчки за малките пациенти. „Хиполенд” насочва благотворителните си усилия основно към подпомагане на лечението на деца, като инвестира сериозни годишни суми за закупуване на апаратура.  Събраната сума ще бъде инвестирана в качествена апаратура за лечение на деца.", "date": "2017.09.15", "title": "„Хиполенд” помага на тежко болни деца"}
{"url": "https://www.24chasa.bg/novini/article/6448617", "text": "През изминалото денонощие на територията на страната са станали 24 тежки катастрофи. Двама са загинали, 29 са пострадали, информира МВР. В София са регистрирани 187 леки и три тежки катастрофи. Трима са пострадали.                                                                                                                                                                                                                                                                                                                       ", "date": "2017.09.15", "title": "Двама са загинали при катастрофи през изминалото денонощие в страната"}
{"url": "https://www.24chasa.bg/novini/article/6448618", "text": "\"Честит първи учебен ден на всички учители, ученици и родители. Бъдете живи и здрави. Пожелавам Ви учебната година да бъде успешна и ползотворна. На добър час!\" Това написа премиерът Бойко Борисов във фейсбук по случай първия учебен ден.  Близо 75 500 първокласници се очаква да прекрачат прага на училището днес, съобщиха от министерството на образованието.", "date": "2017.09.15", "title": "Бойко Борисов отправи поздрав по случай първия учебен ден"}
{"url": "https://www.24chasa.bg/novini/article/6448631", "text": "В навечерието на първия учебен звънец повече от всякога съм убеден в нуждата от достъпно и качествено образование за всички деца. Вярвам, че без добро образование няма да бъдем успешни като нация, силни като държава. Бъдещето на обществото ни, на икономиката и развитието на страната, на сигурността ни, зависи от това да създаваме и възпитаваме образовани млади хора, казва в обръщението си към учениците, учителите и родителите за началото на новата учебна година министърът на образованието и науката Красимир Вълчев. \"Скъпи ученици, знанието, което могат да ви дадат учителите, е най-голямото богатство. Използвайте го, за да преодолявате трудностите и да изпълните своите мечти. Задача на училището е да ви подготви за живота, да ви даде нужните умения, да ви помогне да израснете като личности, като достойни хора\" - с тези думи се обръща към учениците министър Вълчев. Той отбелязва за учителите, че техният професионализъм, опит и знания са необходими, за да се справим, ние и децата ни, с предизвикателствата в съвременния свят. \"Признанието към вашия труд не трябва и няма да се изчерпва с поздравленията в навечерието на новата учебна година. Ние ще положим всички усилия, за да осигурим онази необходима ви подкрепа, за да гарантираме чрез вас качеството на обучението и образованието, които учениците ни заслужават\", уверява учителите в началото на новата учебна година министър Красимир Вълчев. В обръщението си към родителите образователният министър посочва, че вярва, че за всеки от тях постиженията на децата са най-голямата награда. \"От вас зависи да възпитате любовта към знанието и интереса към новото и затова казвам, че вие сте опората и партньорът, без който училището не може да съществува. Разчитам, че ще работим заедно, за да бъде българското училище онова, което си представяме и желаем за своите деца\", се обръща към родителите министър Вълчев. Към първокласниците образователният министър отправя думите: \"В този толкова важен за вас ден искам да ви пожелая да бъдете любопитни, да търсите и откривате необятните възможности, които познанието ще ви даде. Бъдете добри един към друг, към учителите и семействата си, обичайте приятелите си и учете, за да бъдете успешни и щастливи\". 15 септември е един от най-празничните дни в българското училище, казва министър Вълчев и пожелава на учениците, учителите и родителите \"успешна нова учебна година, много късмет и здраве\".", "date": "2017.09.15", "title": "Министър Вълчев: Бъдещето на страната ни зависи от това да възпитаваме младите"}
{"url": "https://www.24chasa.bg/novini/article/6448638", "text": "Гърция и европейската агенция за граничен контрол Фронтекс са върнали досега в Турция 1 329 мигранти съгласно споразумението от март 2016 г. между ЕС и Турция, предаде ДПА, цитирана от БТА. Въпреки това на гръцките егейски острови се намират още около 13 000 бежанци и мигранти, които очакват разглеждане на молбите им за убежище. Мигрантите останаха блокирани на островите, след като страните по т. нар. балкански маршрут към Европа затвориха границата си за бежанци и мигранти преди 18 месеца. Преди това над един милион души преминаха през Македония, Сърбия, Унгария и Хърватия на път към по-богатите държави от ЕС. През последните 20 месеца съгласно двустранно споразумение между Гърция и Турция са били върнати още 1 197 души, а 1 402 са избрали доброволно завръщане в сътрудничество с Международната организация по миграция. Съгласно споразумението между ЕС и Анкара всеки мигрант, който е пристигнал от Турция след 20 март 2016 г., няма право да подава молба за убежище и ще бъде върнат обратно. Хората, които вече са пристигнали на гръцките острови преди тази дата, подават молби за убежище, които след като бъдат разгледани, се преценява дали да бъдат заселени в ЕС или върнати обратно. В момента Турция е сред страните, в които има най-многобройна бежанска общност, отбелязва ДПА.", "date": "2017.09.15", "title": "Гърция е върнала над 1 300 мигранти в Турция за последните 20 месеца"}
{"url": "https://www.24chasa.bg/novini/article/6448642", "text": "В Министерството на енергетиката се обсъждат по-строги мерки срещу кражбите на ток. Това каза в предаването пред   енергийният министър Теменужка Петкова. Обсъжда се при промените в Закона за енергетиката да заложим много по-рестриктивни мерки, подчерта министърът. „Във фактурата на всеки един от нас няма да видите графа или ред, който да отразява крадена електрическа енергия. Моделът така е структуриран, че тези разходи на практика би трябвало и се поемат от електроразпределителните предприятия. Но като цяло остава в обществото чувство на несправедливост по отношение на това, че някой краде електрическа енергия за сметка на всички останали, които са добросъвестни платци”, изтъкна тя. Петкова призова всички граждани, които имат подозрения, че някой се опитва да краде ток, да сезират веднага компетентните органи и съответното ЕРП. Тя даде пример с останалите страни в ЕС, където има много строги механизми за подобен род деяния. „Срокът, за който се заплаща електрическата енергия на много по-висока цена, се начислява не за 3 месеца, а за 1 г. Върху една такава мярка в момента водим дебати и в министерството, и с колегите от КЕВР”, обясни Петкова. От понеделник, 18 септември, Министерството на енергетиката започва проверки в трите електроразпределителни предприятия и в Електроенергийния системен оператор във връзка с готовността за есенно-зимния сезон, съобщи още министърът. Такива проверки се правят за трета поредна година. Новата мярка от средата на октомври ще е да проверим всички енергийни предприятия, които имат ангажимент да осигурят студения резерв за българската електроенергийна система, отбеляза още тя.", "date": "2017.09.15", "title": "В енергийното министерство обмислят по-строги мерки срещу кражбите на ток"}
{"url": "https://www.24chasa.bg/novini/article/6448656", "text": "\"Не си спомням да съм удряла бебето. Не виждам защо да го правя\", каза пред Софийски градски съд акушерката Емилия Ковачева в своите обяснения. Тя за първи път проговаря. Ковачева е подсъдима за опит за убийство на новородената Никол. Акушерката обясни какво се е случило в нощта срещу 18 април 2015 година, за ареста си и детайли за биографията си. Тя е завършила Медицински институт във Враца и имала 19 години стаж като акушерка. През 2001 г. при трудова злополука починал съпругът й, който бил състезател по ски към националния отбор. Оттогава тя отглеждала 2-те си дъщери, които останали без баща на 3 и 7 години, сама. Работи в болницата от март 2014 г. \"Когато правих тоалет на бебетата на 18 април, видях, че едно от тях е по-жълто и го казах на дежурната лекарка\", разказа тя за вечерта на случката. На прегледа присъствала и майката. В 07:50 часа акушерката предала дежурството на другата си колежка и си тръгнала. На 23-ти април към 07:00 часа пристигнали полицаи в дома й в Самоков и я отвели за София. Казали й, че срещу нея има запис и я откарали в Първо районно. \"Един влизаше и ме удряше, обиждаше, скубеше. Бяха ми взели чантата и телефона\", обясни още тя. \"Едва към 18:30 часа дойде служебен адвокат\".  \"Сега нищо не правя, за нищо нямам желание. Преди имах хоби, шиех гоблени, но сега не ми се занимава с нищо. Получих заболяване на щитовидната жлеза\", добави Ковачева. \"Надявам се да вземете справедливо решение\", обърна се към съда на финала в своето обяснение акушерката. Очаква се днес да има присъда по делото.", "date": "2017.09.15", "title": "Акушерката Емилия Ковачева: Не си спомням да съм удряла бебето"}
{"url": "https://www.24chasa.bg/novini/article/6448662", "text": "Холандия се противопоставя на присъединяването на Румъния и България към Шенген въпреки думите на Юнкер, пише днес в. \"Ромъния либера\", цитирайки изявление на холандския премиер Марк Рюте. \"Юнкер е романтик\", коментира ръководителят на холандското правителство по повод речта на председателя на Европейската комисия Жан-Клод Юнкер пред Европейския парламент в сряда. \"Мисля, че когато някой има видения, трябва да се консултира с лекар\", отбеляза още Рюте, цитиран от БТА.  На въпрос за предложението на Юнкер за незабавно приемане на Румъния и България в Шенген холандският премиер отговори: \"Не сега. Противопоставяме се. Има твърде много опасения за контрола на границите и корупцията\". В. \"Зиарул финанчиар\" от своя страна коментира, че \"най-важната страна в ЕС не ни иска в Шенген и не е единствената\". Изданието цитира изявление на германския вътрешен министър Томас де Мезиер, който казва, че \"има още дълъг път до присъединяването на Румъния и България към Шенген\". \"Румъния е третирана несправедливо от новата австро-унгарска коалиция\", пише в коментарен материал в. \"Журналул национал\". Вестникът отбелязва, че след съобщението на Унгария, че се противопоставя на присъединяването на Румъния към Организацията за икономическо сътрудничество и развитие (ОИСР), Австрия също нанася удар на Румъния, заявявайки, че се противопоставя на присъединяването й към Шенген. \"Несправедливо и недостойно отношение, в пълно противоречие с вече изпълнените ангажименти на Румъния, но и с милиардите евро, които австрийските фирми правят в нашата страна\", изтъква авторът. От днес влиза в сила увеличение на акциза на горивата в Румъния, съобщава в.\"Адевърул\". Увеличението на цените е с 0,16 леи (0,07 лв) на литър за трите категории горива - оловен и безоловен бензин и дизелово гориво, а от 1 октомври предстои ново увеличение отново с 0,16 леи.", "date": "2017.09.15", "title": "Холандия е против присъединяването на България и Румъния към Шенген"}
{"url": "https://www.24chasa.bg/novini/article/6448687", "text": "Тайфунът Доксури връхлетя Централен Виетнам с ветрове със скорост 135 километра в час, предаде Асошиейтед прес, цитира БТА. На места поривите на вятъра достигат 185 километра в час. Стихията, съпроводена с проливни дъждове, отнесе покриви на сгради, повали дървета и електрически стълбове. Засега няма данни за загинали и ранени. Метеоролози предупреждават за опасност от наводнения и свлачища в централните и северните части на страната.", "date": "2017.09.15", "title": "Тайфунът Доксури връхлетя Виетнам"}
{"url": "https://www.24chasa.bg/novini/article/6448690", "text": "                                                                                                                                                                                                                                                                                                                      ", "date": "2017.09.15", "title": "София Рестарт - изтегли от тук безплатно приложението"}
{"url": "https://www.24chasa.bg/novini/article/6448695", "text": "Обвиненията, повдигнати срещу президента на Бразилия Мишел Темер, няма да бъдат представени за разглеждане от долната камара на парламента, докато не бъде взето окончателно решение за действителността на доказателствата срещу държавния глава. Това реши днес съдия от бразилския Федерален върховен съд, цитиран от ТАСС и БТА. Съдът прие аргументите на адвокатите на Темер, че първо трябва да се произнесе решение по иска за признаване за недействиетелни на доказателствата, които са в основата на обвинението срещу него. През май бразилските бизнесмени Жоесли и Уесли Батиста предадоха във върховния съд запис, в който се предполага, че президентът иска подкуп за бившия председател на парламента Едуардо Куня. В началото на септември обаче генералният прокурор Родриго Жано заяви, че по делото на бизнесмените са се появили нови обстоятелства. По думите му те са укрили от правосъдието част от информацията за извършени престъпления. Според адвокатите на Темер заради разкритите данни всички събрани доказателства срещу него трябва да бъдат обявени за недействителни. По-рано днес прокурорът отправи пред Федералния върховен съд на страната две нови обвинения към президента Мишел Темер. Новите обвинения са за ръководство на престъпна група и опит за възпрепятстване на правосъдието. Това е втори пакет обвинения срещу него, основаващи се на свидетелствата на Батиста. В изявление президентът катогорично отхвърли твърденията. На 26 юни прокуратурата повдигна срещу Темер обвинения в корупция. Според ведомството от март до април 2017 г. държавният глава е получил незаконни облаги в размер 500 000 реала (152 000 д.) от бизнесмена Жоесли Батиста, който е начело на холдинга Жота е Ефи инвестиментуш (J&F Investimentos). На 2 август обаче повечето депутати в бразилския парламент гласуваха срещу продължаването на процеса срещу президента, на практика замразявайки разследването до края на мандата му през декември 2018 година. Темер е първият в историята на Бразилия действащ президент, срещу когото прокуратурата иска да бъдат повдигнати обвинения, отбелязва ТАСС. Според бразилското законодателство държавният глава има частичен имунитет от съдебно преследване и затова решение за обвинения срещу него може да вземе само Федералният върховен съд. Освен това най-висшата съдебна инстанция трябва да получи съгласието на парламента за съответните действия. Темер ще бъде изправен пред съда, само ако две трети от депутатите в долната камара на бразилския парламент гласуват за отстраняването му от поста, уточнява АП.", "date": "2017.09.15", "title": "Спряха делото срещу бразилския президент Мишел Темер"}
{"url": "https://www.24chasa.bg/novini/article/6448180", "text": " предизвика голяма изненада в гилдията и сред независимите наблюдатели. Член на ВСС потвърди пред \"24 часа\", че в края на работния ден молбите за напускане на двамата са били получени. Чиновниците там са били толкова изненадани и впечатлени от документите, които са получени по пощата с дата 12 септември, че са започнали да сверяват подписите на Калоян Топалов и Биляна Балинова, тъй като са се усъмнили в автентичността. Поради липсата на мотиви в двете оставки тутакси са тръгнали версии за причината шефът на най-големия съд в България да подаде оставка. Единият от сценариите съзира политическа амбиция у Калоян Топалов, който беше твърд привърженик на председателя на ВКС Лозан Панов и бившия правосъден министър и лидер на \"Да, България\" Христо Иванов. Новата партия симпатизира на Калоян Топалов и изпитвала дефицит за нови лидери. Версията за политическа причина се подклаждала и от факта, че Топалов е подал оставка не само като шеф на СГС, но молбата му включвала и отказ от съдийската професия. Вторият сценарий е малко по-мащабен и включва избора на новия председател на Върховния административен съд. Президентът Румен Радев намекна, че може и да не подпише указ за назначаването на Георги Чолаков - един от тримата най-важни в съдебната власт, което щяло да породи нова буря в съдебната система. Демонстративното излизане на Калоян Топалов пък щяло да нагнети допълнително ситуацията. Източник на \"24 часа\" от ВСС категорично опроверга да съществува каквато и да е връзка между Калоян Топалов и действията на държавния глава. В третия сценарий по правило замесват прокуратурата с твърдение, че се очаквало в близките дни да бъде повдигнато обвинение на Калоян Топалов, свързано със служебните му задължения. Източници в СГС обаче са категорични, че този път е абсурдно да се приписва каквато и да е роля на Сотир Цацаров. Възможно било обаче в близките дни да гърми скандал, свързан с фирмено дело. За това говорел и фактът, че оставка е хвърлила и шефката на фирмено отделение Биляна Балинова. За конкретен казус засега никой не говори. Самият Калоян Топалов не вдига телефона си нито на журналисти, нито на колеги, установи \"24 часа\". Сайтът \"Дневник\" напомня, че Топалов и неговите заместници са изготвили през 2016 г. доклад за нарушенията при издаването на разрешения за подслушване, заради които бе отстранена неговата предшественичка Владимира Янева. Документът е бил изпратен на прокуратурата, а по-късно Сотир Цацаров се оплака пред ВСС, че Топалов и неговият екип не изпращат на прокуратурата делата, свързани с разрешаване на СРС, по които са допуснати нарушения. Топалов обоснова отказа с мотив, че наблюдаващият прокурор може да посочи кои дела иска и да поиска копия от необходимите за целите на проверката. В резултат на скандала от държавното обвинение поискаха ДАНС да провери работата в СГС. Според \"Дневник\" до този момент няма резултат от проверката.", "date": "2017.09.15", "title": "Три тайни сценария за оставката на шефа на СГС Калоян Топалов"}
{"url": "https://www.24chasa.bg/novini/article/6448660", "text": "Във френската столица Париж отново е извършено нападение срещу военнослужещ, който патрулирал в центъра на града, предава Франс прес, цитирана от Фокус. По първоначални данни военният е нападнат от мъж, въоръжен с нож.  Нападателят се е насочил към военнослужещия, изричайки думи към Аллах. Военният бързо е успял да неутрализира атакуващия.  Нападението е извършено на метростанция \"Шатле\" в 06.30 местно време.  Това е седмото нападение срещу военнослужещи, участващи в операцията \"Сантинел\", задействана след нападенията в Париж през ноември 2015 г., отбелязва Франс прес.                                                                                                                                                                                                                                                                                                                       ", "date": "2017.09.15", "title": "Въоръжен с нож нападна военен в Париж (Обновена)"}
{"url": "https://www.24chasa.bg/novini/article/6448225", "text": "Близо 75 500 първокласници се очаква да прекрачат прага на училището днес, съобщиха от министерството на образованието като уточниха, че това са прогнозни данни на ГРАО. Миналата година записаните ученици в първи клас бяха 69 000. Вижте какво казват двама първолаци от София за очакванията си към училището. Записаха ги нашите фоторепортери.", "date": "2017.09.15", "title": "Близо 75 500 първолаци влизат в клас днес (Видео)"}
{"url": "https://www.24chasa.bg/novini/article/6448548", "text": "Ураганът Макс, който е класиран като ураган от първа категория, достигна западното крайбрежие на Мексико в популярен туристически район, който включва градове като Акапулко, Сиуатанехо и Икстапа, предаде Ройтерс, цитирана от БТА. В епицентъра на циклона ветровете достигат 130 км в час. Националният център за ураганите предупреди за силни дъждове и наводнения в южните крайбрежни щати Гереро и Оахака. Очаква се по-късно днес ураганът да отслабне до тропическа буря, като първа категория е най-ниската по петстепенната скала на Сафир-Симпсън. Междувременно над Тихия океан се формира тропическата буря Норма, която може да прерасне в ураган до петък вечерта местно време. Макс се появи седмица, след като земетресение с магнитуд 8,1 опустоши Южно Мексико, разрушавайки хиляди сгради в Оакаха, и причини смъртта на поне 98 души.", "date": "2017.09.15", "title": "Ураганът Макс достигна тихоокеанското крайбрежие на Мексико"}
{"url": "https://www.24chasa.bg/novini/article/6448553", "text": "Северна Корея е изстреляла неиндентифицирана ракета рано днес от района Сунан край севернокорейската столица в източна посока. Това съобщи южнокорейската армия, цитирана от Ройтерс и БТА. Ракетата е прелетяла над северния японски остров Хокайдо в посока Тихия океан, съобщи ТАСС, цитирайки японското правителство и системата му за ранно предупреждение. Жителите на Североизточна Япония са призовани да потърсят укритие в здрави сгради и подземия, както и да съобщят в полицията за евентуално падане на отломки от ракетата. Ракетата, изстреляна днес от Северна Корея, е прелетяла над северния японски остров Хокайдо и е паднала в Тихия океан, на 2000 км източно от нос Еримо. Това съобщи ТАСС, позовавайки се на японската система за ранно предупреждение. Няма данни за падане на каквито и да било обекти на японска територия, нито за щети по морски съдове, съобщи генералният секретар на японското правителството Йошихиде Суга. Това е шестият път, когато Пхенян изстрелва ракети над японска територия. Ракетата вероятно е прелетяла 3700 км и е достигнала височина 770 км, уточнява агенция Йонхап, цитирана от ТАСС. Япония изразява остър протест пред КНДР заради пускането на ракетата, допълни Суга. Министерството на отбраната на Южна Корея съобщи, че Въоръжените сили на страната са изстреляли две балистични ракети, в отговор на последната провокация от страна на Северна Корея, предаде южнокорейската информационна агенция Yonhap, цитирана от Фокус. Армията е изстреляла ракети „Хюнмоо-2“ (Hyunmoo-2) от установка намираща се в източната част на страната, близо до границата между Севера и Юга. Това се е случило само шест минути, след като режимът в Пхенян е направил пуск на своята балистична ракета със среден обхват. Едната, от южнокорейските ракети, е „ударила точно“ в симулираната мишена в Източнокитайско море, отдалечена на около 250 километра, съобщиха от Обединения генерален щаб на корейската армия. Разстоянието, между пусковата площадка и летището Сунан, в покрайнините на Пхенян, откъдето северокорейците изстрелват ракетите си, е същото. Другата ракета е паднала във водата „още в началния етап на полета“, уточниха южнокорейските военни. Съответните органи анализират причините за това. Служител на министерството на отбраната посочи, че реакцията на Юга е дошла, още докато ракетата на Севера е продължавала да лети. Той подчерта, че военните са могли да предприемат такава бърза мярка, тъй като са открили признаци за тайните приготовления на Севера, който се е подготвял да изстреля ракетата предварително. Тази информация е съобщена незабавно на президента Мун Дже-ин, който е наредил да се подготви ракетен отговор.", "date": "2017.09.15", "title": "Северна Корея отново изстреля балистична ракета, Южна Корея им отвърна с 2"}
{"url": "https://www.24chasa.bg/novini/article/6448567", "text": "Съветът за сигурност на ООН ще проведе спешно заседание в петък(15.09) заради последния изстрел на балистична ракета от страна на Северна Корея, предаде Франс прес, цитирана от Фокус. САЩ и Япония са поискали свикването на спешно заседание и желанието им е уважено. Срещата ще се проведе в 15:00 часа(21:00 българско време) в петък. Дипломати съобщиха, че заседанието ще бъде проведено при закрити врата.", "date": "2017.09.15", "title": "Съветът за сигурност на ООН провежда днес спешно заседание заради КНДР"}
{"url": "https://www.24chasa.bg/novini/article/6448566", "text": "Над 75 хиляди първокласници, с 6000 повече от миналата година, ще прекрачат днес прага на родните училища, съобщи Би Ти Ви. Новата учебна година ще бъде тържествено открита в над 2400 училища. Традиционно, най-голям брой деца в първи клас ще има в София – те ще бъдат над 12 000, а най-малко – в област Видин. 70 училища ще посрещнат учебната година в ремонт, а 17 няма да отворят врати . Те са закрити заради демографската криза. Учебната година започва и с една важна промяна за учителите – от септември те ще получават с 15% по-високи заплати. По данни на образователно министерство годината започва с неодстиг на 1000 учители – предимно по математика и физика.", "date": "2017.09.15", "title": "Новата учебна година ще бъде тържествено открита в над 2400 училища"}
{"url": "https://www.24chasa.bg/novini/article/6448583", "text": "Първи случаи на заразени с опасния инсектицид фипронил яйца са установени в България. Засечените количества от веществото са под животозастрашаващите нива, но са над допустимите. Случаят коментираха в рубриката \"Чети етикета\" по Би Ти Ви. 3 ферми на Консорциум \"Агробизнес\" и „Агроинвестпродукт“ ООД са затворени, като стотици хиляди яйца са спрени както в тях, така и в складове и в магазинната мрежа. Един от обектите е в землището на Поликраище. Съветът на експертите от БАБХ е да не консумирате яйца с партидни номера 3BG04001, 1BG04001, 3BG04003. В една от партидите са засечени нива на фипронил от 0,027 милиграма на килограм при допустими 0,005. Опасна за живота е концентрация от над 0,72 милиграма на килограм. Подозренията са, че производителят е пръскал със забранени препарати, съдържащи фипронил. Той твърди, че заразените яйца са спрени преди да стигнат до магазините. Проверките на партидите продължават, а вносните яйца трабва да бъдат придружени от сертификат, доказващ тяханата безопасност, съобщи Тодорка Янковска от Агенцията за безопасност на храните. Възможно е изтеглени партиди майонеза и сладолед да бъдат върнати на пазара, ако се докаже, че нивото на химикала е под нормата. Богомил Николов от \"Активни потребители\" заяви, че мярката за количеството на този дезифектант в яйцата е рестриктивна и той не би се страхувал да консумира яйца. \"Няма място за паника\", е неговото мнение. Но изборът си отсата на всеки потребител. Той може да провери дали има такива яйца, да ги унищожи или върне в магазина. Това е съветът на инспекторите. Освен в София, и във Варна, Плевен, Велико Търново и Пазарджик са засечени яйца от опасните партиди.", "date": "2017.09.15", "title": "Първи случаи на заразени с опасния инсектицид фипронил яйца и у нас"}
{"url": "https://www.24chasa.bg/novini/article/6448572", "text": "Американската администрация призовава Русия и Китай да вземат конкретни мерки, за да покажат на КНДР нетърпимостта си към тези безразсъдни изстрелвания на ракети. Това заяви днес държавният секретар Рекс Тилърсън след поредния ракетен опит на Пхенян, предадоха световните агенции. Китай доставя на Северна Корея основните обеми петрол. Русия е най-големият работодател на принуждавани севернокорейски работници, заяви американският топ дипломат. От негова гледна точка новият \"провокативен ракетен пуск\" на Северна Корея означава, че японският народ за втори път през последните седмици е бил подложен на заплаха. \"Тези продължаващи провокации само задълбочават икономическата изолация на Северна Корея\", подчерта Тилърсън. Той е обсъдил по телефона с японския си колега Таро Коно изстрелването, отбелязва ТАСС. Япония няма да толерира опасните действия на Северна Корея, които застрашават световния мир, заяви японският премиер Шиндзо Абе. Министерството на външните работи на Южна Корея също категорично осъди ракетния опит, наричайки го сериозен акт на предизвикателство, който застрашава международния мир и сигурност, информира Ройтерс. Ведомството отбелязва, че страната е напълно подготвена да отговори на всяка заплаха от Севера. В отговор на изстрелването южнокорейските военни днес са провели учение с използване на балистична ракета, която е прелетяла разстояние, равняващо се на това до международното летище на Пхенян - Сунан, откъдето бе извършено севернокорейското изстрелване, информира ТАСС.", "date": "2017.09.15", "title": "Рекс Тилърсън: Русия и Китай трябва да вземат мерки срещу Северна Корея"}
{"url": "https://www.24chasa.bg/novini/article/6448579", "text": "Над 80 души вероятно са загинали в Тексас заради урагана Харви, който удари щата преди около три седмици и причини рекордни наводнения в района на Хюстън, съобщи губернаторът на щата Грег Абът, цитиран от Ройтерс и БТА. Имаме доклади за 82 жертви, каза Абът на пресконференция, допълвайки, че се очаква потвърждение от местните власти дали смъртните случаи са свързани със стихията. По-рано бе съобщено за около 60 жертви на урагана, който при преминаването си над Тексас на 25 август бе с категория 4 и най-мощният от 50 години. Близо 140 000 домове бяха повредени или разрушени от урагана и наводненията. Близо 5250 души все още живеят в приюти, като щатските власти работят с федералните за възстановяване на жилищни и бизнес постройки.", "date": "2017.09.15", "title": "Над 80 са жертвите на урагана Харви в Тексас"}
{"url": "https://www.24chasa.bg/novini/article/6448196", "text": "Във всяка от последните 3 години случаите на насилие и побоища в училищата минават 2000. През последната учебна година имаше и смъртни случаи и никакви мерки, взети до момента, като че ли не спират вълната от насилие между децата. Възможно ли е обаче да има нещо ново, което да е добре забравено старо? Можем ли с повече спорт да канализираме енергията и агресията на учениците и да спрем насилието в часове и междучасия? Отговор на тези въпроси търсят министрите Красен Кралев и Красимир Вълчев, криминални психолози, педагози, кметицата на София Йорданка Фандъкова и известни български спортисти като Тервел Пулев, Евгени Иванов-Пушката, Любо Ганев на специалната дискусия “Спорт, а не насилие в училищата”, организирана от “24 часа”.", "date": "2017.09.15", "title": "Можем ли със спорт да спрем насилието  в училище?"}
{"url": "https://www.24chasa.bg/novini/article/6448582", "text": " Президентът на Южна Корея Мун Дже-ин осъди остро последния ракетен пуск на Северна Корея и заяви, че диалогът с комунистическата държава е „невъзможен в подобна ситуация“ и предупреди Пхенян, че Сеул има възможностите да нанесе такива поражения на Севера, „от които той няма как да се възстанови“, предаде южнокорейската информационна агенция Yonhap, цитирана от Фокус. Мун е направил тези забележки по време на спешното заседание на Съвет за национална сигурност, което той оглави, веднага след като се завърна от официалната си визита в Индия. Заседанието бе свикано, след като Северна Корея изстреля балистична ракета над Япония отново, само няколко дни, след като Съвета за сигурност на ООН прие резолюция за налагане на нови санкции срещу Пхенян, заради ядрената и ракетната му програма. „Въпреки постоянните критики и осъждания от страна на международната общност, предупрежденията и резолюцията на СС на ООН, Северна Корея отново изстреля балистична ракета“, заяви Мун в началото на срещата. „Остро осъждам и съм много ядосан от серията провокации на Северна Корея.“ Мун заяви, че диалогът с Пхенян е безсмислен, докато той се занимава с подобни провокативни действия. „Диалогът е невъзможен в подобна ситуация“, заяви Мун. „Международните санкции и натиск ще се усилят още повече и ще принудят Северна Корея да избере единствената реална възможност, с която разполага – истинският диалог.“ Освен това, южнокорейският президент заяви, че страната му ще продължи да развива военния си потенциал, за да може да противостои на растящата ядрена и ракетна заплаха, докато влага максимални усилия за съблюдаването на пълното прилагане на резолюциите на СС на ООН. Мун увери гражданите на Южна Корея, че страната е способна да се защитава. „В случай, че Северна Корея предприеме провокационни действия срещу нас или срещу нашите съюзници, имаме достатъчно сили да им нанесем такива щети, от които няма да могат да се възстановят“, предупреди той. „Надявам се, че народът ни ще повярва в решимостта на правителството и неговите усилия да бди над техния живот.“", "date": "2017.09.15", "title": "Президентът на Южна Корея: Диалогът с КНДР е невъзможен"}
{"url": "https://www.24chasa.bg/novini/article/6448707", "text": "В рамките на по-малко от две седмици КНДР направи втора изключително сериозна провокация, която засилва напрежението в региона и застрашава световния мир и сигурност. Това съобщават от пресцентъра на Министерството на външните работи (МВнР). \"Остро осъждаме това поредно нарушение на съответните резолюции на Съвета за сигурност на ООН. Приветстваме приетата единодушно на 11 септември 2017 г. нова Резолюция 2375, въвеждаща нови санкции срещу КНДР, както и свикването днес на извънредно заседание на Съвета за сигурност по севернокорейската ядрена и ракетна програма. България подкрепя изразеното от ВП Федерика Могерини намерение за по-активна роля на ЕС в търсенето на мирен изход от кризата, както и приемането на нови автономни санкции на ЕС и тясно взаимодействие с международните партньори по казуса. Отново настойчиво призоваваме КНДР да прекрати незабавно веднъж завинаги своята ядрена и балистична програма по цялостен и необратим начин, изпълнявайки в пълна степен своите международни ангажименти, както и да се ангажира с конструктивен диалог с международната общност за намирането на изход от ситуацията по мирен път\", се посочва още в изявлението на МВнР.", "date": "2017.09.15", "title": "България категорично осъжда поредното изстрелване на ракета от КНДР"}
{"url": "https://www.24chasa.bg/novini/article/6448714", "text": "Австрия, Франция, Германия, Дания и Норвегия призоваха Брюксел да удължи срока, в който държавите могат да наложат граничен контрол в Шенгенското пространство от две на четири години, съобщава електронното издание Politico в редакцията си за Европа. „Призоваваме Европейската комисия да внесе изменение на разпоредбите..., за да позволи на държавите членки да възобновят контрола по вътрешните граници за по-дълги периоди от предвидените понастоящем\", се посочва в неофициален документ, представен пред редакцията, цитира \"Фокус\". В пика на бежанската криза през септември 2015 г. пет държави - Германия, Австрия, Дания, Швеция и Норвегия, отново въведоха вътрешен граничен контрол за спиране на потока от мигранти и търсещи убежище. През май страните получиха разрешение да удължат контрола до средата на ноември. Франция, която отново въведе граничен контрол през ноември 2015 г. в отговор на засилената терористична заплаха, може да извършва стационарни проверки по границите си до края на месец октомври. Тъй като миграционната криза може да бъде контролирана, заплахата от тероризъм е достатъчна причина за поддържане на граничния контрол в някои случаи, твърдят държавите, поискали удължаване на мярката. „Това ограничение на времето не отговаря на нуждите в контекста на дългосрочна терористична заплаха\", се казва в документа, в който се подчертава, че въвеждането на вътрешен граничен контрол е от съществено значение за укрепване на „способността на региона да се справя с кризисни ситуации\".", "date": "2017.09.15", "title": "Призоваха Брюксел да удължи срока на граничния контрол в Шенген"}
{"url": "https://www.24chasa.bg/novini/article/6448716", "text": "Генералният секретар на НАТО Йенс Столтенберг призова за „глобален отговор\" на последното изстрелване на ракета от страна на режима в Пхенян, наричайки го „безразсъдно нарушение на резолюциите на ООН\", предава Франс прес, цитирана от Фокус. „Изстрелването на ракета в Северна Корея е още едно безразсъдно нарушение на резолюциите на ООН - сериозна заплаха за световния мир и сигурност, която изисква глобален отговор\", пише Столтенберг в социалната мрежа „Туитър“. Поредното изстрелване на ракета на Пхенян бе извършено само дни след налагането на нови санкции срещу Северна Корея.", "date": "2017.09.15", "title": "Столтенбелг: Искаме глобален отговор за изстрелването на ракетата от КНДР"}
{"url": "https://www.24chasa.bg/novini/article/6448722", "text": "По време на своя шести ядрен опит на 3 септември Северна Корея наистина е взривила водородна бомба, както съобщи тогава. Това заяви пред журналисти началникът на Стратегическото командване на въоръжените сили на САЩ генерал Джон Хайтън, цитира БТА. \"Видях събитието, видях новините след него\" и \"мащабите (на теста) ми дават основание за извода, че това е била водородна бомба\", каза генералът. По думите му САЩ и съюзниците им \"трябва да разработят правилен отговор\" на тези действия от страна на КНДР. Хайтън призна, че \"не е ядрен учен\" и не може да е сигурен, че Пхенян е изпробвал ядрен заряд, \"но като военен приема, че е ставало дума за водородна бомба\".", "date": "2017.09.15", "title": "Американски генерал: На 3 септември Пхенян наистина е изпробвал водородна бомба"}
{"url": "https://www.24chasa.bg/novini/article/6448725", "text": "Председателят на НС пожела на добър час на децата, които за пръв път прекрачват училищния праг и на всички ученици, които през тази година ще придобиват нови знания. Той бе гост на тържеството по случай 15 септември в столичното 139 ОУ \"Захарий Круша\", предаде БТА. Главчев пожела на учениците да усвояват знанията с лекота, да намират приятели. Днешният високотехнологичен свят има много възможности, успяват да ги оползотворят само интелигентните образованите и смелите, посочи председателят на НС и благодари на учителите за усилията им да предадат знанията си на децата, да ги образоват, да ги научат да си поставят високи цели. Димитър Главчев подари книга за училищната библиотека и получи подарък икона. Децата си пожелаха догодина да имат истинска библиотека и IT кабинет. Първокласници рецитираха първите си стихчета, посветени на първия учебен ден, първия звънец и първата читанка. Казаха и клетва на първолака, с която обещаха да бъдат истински българи, да носят възрожденския дух на патрона си Захарий Круша. Отец Климент благослови учениците. Звънецът бе ударен под звуците на \"Многая лета\", пъстроцветни балони излетяха в небето.", "date": "2017.09.15", "title": "Главчев: На добър час на всички, които за пръв път прекрачват училищния праг (Снимки)"}
{"url": "https://www.24chasa.bg/novini/article/6448724", "text": "В края на лятото спортните Живей Активно! емоции ще вдигнат градуса в Града под тепетата. Множество нови предизвикателства са подготвили Нестле, Министерство на младежта и спорта и Община Пловдив, заедно със плеяда от обичани български звезди и 20 местни спортни клуба. На 17 септември второто пловдивско издание на най-мащабната инициатива за балансирано хранене и активен начин на живот ще разтърси целия град. В 11:00 ч. пред Военния клуб любителите на екстремното каране на велосипед в градска среда ще могат да се включат в NESCAFE байк-фест. Множество демонстрации и предизвикателства на две колела очакват любителите на велосипеда. Специално изграден маршрут ще води колоездачите по пътя към най-освежаващата лятна напитка – Nescafe Frаppe. На баскетболното игрище пред Младежкия център на Гребна база Тити Папазов и Цонка Вайсилова ще организират баскетболен турнир по забивки, за да се заредим с енергия и да надскочим себе си. Всеки желаещ може да предизвика себе си и да влезе в надпреварата. Добро настроение, звездни забивки и много подаръци очакват всички малки и големи баскетболисти. В 10:00 ч. в парк „Лаута“ PURINA®, заедно с професионалния треньор Асен Аролски от AATraining и хип-хоп изпълнителят Играта, ще организират първия пловдивски Живей Активно! маратон за кучета и техните стопани. Трасето с дължина 1,5 км е подходящо както за опитни спринтьори, така и за начинаещи. Специално за пловдивчани в 18:00 ч. от сцената пред Военния клуб ще прозвучат едни от най-обичаните и модерни хитове. DARA, Кристиан Костов и Pavell & Venci Venc' ще вдигнат адреналина на макс, а преди това - в 17:00 ч., феновете на активния начин на живот ще загреят с наелектризираща зумба. В началото на годината динамичното дуо Pavell & Venci Venc' дадоха обещание на феновете на инициативата ЖИВЕЙ АКТИВНО!, че в последното голямо събитие за тази година ще предизвикат на дуел големите спортни звезди, приятели на инициативата. Епичният сблъсък ще се състои точно в Пловдив. Отново в неделя в 13:00 ч. Pavell & Venci Venc' ще влязат в ожесточена надпревара с спортните легенди, начело с Йордан Йовчев, по време на първото организирано звездно състезание с драконови лодки на Гребния канал. На финала на големия спортен празник, който ще зареди Пловдив с позитивна енергия, в традиционната томбола ще бъдат раздадени велосипеди, спортни раници и много други награди на най-активните късметлии, за да продължат активния си начин на живот през цялата година. Повече информация за събитието и активностите могат да бъдат намерени на Facebook страницата на   и на:  .", "date": "2017.09.15", "title": "Пловдив спортува и танцува с неизчерпаемата енергия на ЖИВЕЙ АКТИВНО!"}
{"url": "https://www.24chasa.bg/novini/article/6448730", "text": "Космическият апарат \"Касини\" днес ще се разпадне в атмосферата на Сатурн, след като направи впечатляващи открития за гигантски бури, метанови езера, скрити океани, съобщи сайтът Върв, цитиран от БТА. Големият колкото училищен автобус апарат изследва системата на Сатурн от 13 години. Той е в космоса от 20 години - изстрелян беше през 1997 г. Някои от откритията му са толкова значими, че специалистите настояват за друга мисия до Сатурн. През 2005 г. \"Касини\" прелетя за първи път край луната Енцелад. Магнитометърът на апарата откри странно смущение около южния полюс - магнитното поле беше изкривено по начин, сякаш от Енцелад изригват газове. След две допълнителни прелитания и снимки на южния полюс, научният екип установи, че от луната изригват струи водна пара. Това откритие накара НАСА да преработи плана за мисията и да добави още прелитания край Енцелад. Те разкриха, че струите идват от солен океан под кората. В този океан може да има необходимите за живот съставки. След това \"Касини\" откри водород в струите, излизащи от Енцелад. Това означава, че на дъното на океана може да има хидротермални отвори като на Земята. Именно там може да има живи организми. Така НАСА преосмисли разбирането си за потенциалните обитаеми светове и вече не търси живот само в \"златната зона\" около звездите, където температурите са благоприятни. Енцелад показа, че и малките ледени обекти далече от звездата могат да имат течен океан под кората. Една от основните цели на \"Касини\" беше да изследва луната Титан. Там беше изпратена европейската сонда \"Хюйгенс\" на 14 януари 2005 г. През 2,5-часовото си спускане тя направи подробни измервания на атмосферата и снимки на повърхността. След това \"Касини\" изследва допълнително луната, картографира повърхността, заедно с езерата от течен етан и метан. Това отреди специално място на Титан в Слънчевата система, защото е единственото небесно тяло освен Земята с течни басейни на повърхността. Много специалисти допускат, че потенциалният живот на Титан може да разчита на метана по същия начин, по който на Земята му е необходима вода. Титан има и климатичен цикъл. Там се образуват облаци от метан, от които вали дъжд. Много от химикалите в атмосферата са като на земната. Специалистите мислят, че атмосферата на Титан е като праисторическата на Земята, а маранята оприличават на смога в мегаполисите, но по-силен. \"Касини\" събра и информация за пръстените на Сатурн и загадъчния гигантски шестоъгълник на северния му полюс. Оказа се, че в центъра му е огромен ураган, с око около 50 пъти по-широко, отколкото на земните. Защо формата е шестоъгълна, обаче остана неясно, както и какво поддържа струята. С годините \"Касини\" разкри размера и състава на частиците в пръстените, както и техния произход. Оказа се, че ледените частици от струите на Енцелад изграждат по-голямата част от почти прозрачния външен пръстен Е. Стана ясно също, че пръстените не са равномерни и има зони, където частиците се струпват. Това създава неравности, които изпъкват с височина като на Скалистите планини. Сатурн има повече от 60 луни. Шест от тях бяха открити от \"Касини\". Космическият апарат видя и малки спътници, които се движат сред пръстените. Той направи и невероятно подробни снимки на тези спътници, например на гъбестата луна Хиперион, на Пан и Атлас, които приличат на летящи чинии, на наподобяващия картоф Прометей. Макар и животът на \"Касини\" да приключва, тази седмица той направи последни снимки на Титан, Енцелад и пръстените. Измерванията ще спрат чак три часа преди да бъде получен последният сигнал, през които \"Касини\" ще предава събраната информация. Сигналът от \"Касини\" достига до Земята за 83 минути.", "date": "2017.09.15", "title": "Най-големите открития на космическия апарат \"Касини\""}
{"url": "https://www.24chasa.bg/novini/article/6448736", "text": "62-годишен е прострелял свой приятел с незаконно притежаван пистолет „Браунинг“. Случката се разиграла около 03.00 часа на 15 септември в дома на извършителя в кубратското село Беловец. Това съобщиха от ОДМВР-Разград, цитирани от \"Фокус\". След употреба на голямо количество алкохол домакинът Н.Н. и 30-годишният му гост Н. М. се скарали помежду си. Разправията прерастнала в сбиване, при което Н.М. нанесъл удари с юмруци и ритници по Н.Н., а той стрелял и улучил госта в лявата част на гръдния кош. Пострадалият е откаран в разградската болница с временна опасност за живота. 62-годишният мъж е задържан в районното управление в Кубрат. Води се разследване.", "date": "2017.09.15", "title": "62-годишен простреля свой приятел с незаконен пистолет в кубратско село"}
{"url": "https://www.24chasa.bg/novini/article/6448729", "text": "Състав на Варненския апелативен съд измени от „задържане под стража“ в „домашен арест“ мярката за неотклонение на Карине Колева, убила преди 3 години бившия си съпруг Михаил К., който е баща на детето й. Това съобщиха от пресцентъра на съда. Съдът уважи молбата на подсъдимата, която вече три години търпи най-тежката мярка за процесуална принуда, без да има влязла в сила присъда. Пресслужбата на Апелативен съд – Варна припомня, че през октомври 2015 година Варненският откръжен я осъди за убийство, извършено при превишаване пределите на неизбежната отбрана, като й наложи наказание от година и половина затвор и 3500 лв обещетение за близките на убития. Присъдата бе отменена от втората съдебна инстанция през февруари тази година, когато Варненският апелативен съд призна вината на подсъдимата за умишлено убийство и присъди на Колева 7 години затвор при първоначален строг режим. Беше увеличен и размерът на обещетението от 3500 лв на 20 000 лева. Със свое решение от август 2017 година ВКС отмени 7 годишната присъда на Варненския апелативен съд, с която подсъдимата бе наказана за умишлено убийство, както и увеличения размер на присъденото обещетение. Върховният съд върна делото за ново разглеждане от друг състав на въззивната инстанция. При новото разглеждане на делото, Варненският апелативен съд ще подложи на въззивен контрол отново присъдата на ОС-Варна от година и половина затвор, с която Карине Колева бе призната за виновна в убийство при превишаване пределите на неизбежната отбрана. Днес Апелативният съд във Варна намери, че отменителното решение на ВКС и продължителният 3 годишен срок на задържане под стража, които търпи Колева са основание да бъде изменена мярката й за неотклонение в „домашен арест“. Припомняме и няколко обстоятелства, свързани с казуса, посочени в обвинителния акт. Подсъдимата се познавала и съжителствала с убития мъж от 20 години, като през 2008 година сключили граждански брак. 6 години по-късно се развели, но продължили ежедневните си контакти, които най- често били свързани с употребата на големи количества алкохол. В последните месеци поради липса на работа двамата събирали от казаните в квартала различни неща, които предавали на вторични суровини и с получените пари си купували храна и алкохол, които консумирали заедно. Много често след такива запои между тях избухвали скандали. В късния следобед на 12 септември 2014 година, след като се почерпили добре двамата отново се скарали. Шумният и бурен скандал бил чут от съседите. Малко след 20.00 часа същата вечер Колева се обадила на телефон 112, представила се бащиното й име и заявила, че мъжът й се е прибрал отвън намушкан три пъти. Пристигналите на място полицейски органи и медицинския екип установили смъртта на 62 годишния Михаил, прободен с нож на 4 места в торса. Единият от ударите в областта на предмишницата бил фатален и засегнал жизненоважни органи.", "date": "2017.09.15", "title": "Пуснаха под домашен арест жена, убила бившия си съпруг"}
{"url": "https://www.24chasa.bg/novini/article/6448755", "text": "12 години затвор за акушерката Емилия Ковачева поиска прокурор Николай Христов по време на пледоарията си пред Софийски градски съд. Делото срещу Ковачева, която е подсъдима за опит за убийство на новородено дете, е на финала и предстои днес да има присъда.  Близо час и половина в нощта на 18 април 2015 година Ковачева е удряла детето по главичката, обясни прокурорът. В резултат на нейните удари, то е получило травми в главата, тя му се е увеличила от 34 на 35 см.  Адвокатката на родителите на детето, които не пристъстват в залата сега, тъй като изпращат първолаче - по-голямата им дъщеря, поиска да бъде уважен изцяло гражданския иск. \"Тази жена няма право да бъде наред с нас. Няма човек, който да оправдае такова поведение\", каза адв. Мария Даскалова. От името на родителите тя поиска доживотен затвор за Емилия Ковачева, а гражданският иск е в размер на 400 000 лева.  Делото продължава с пледоария на акушерката Емилия Ковачева. ", "date": "2017.09.15", "title": "Прокуратурата иска 12 години затвор за акушерката Емилия Ковачева"}
{"url": "https://www.24chasa.bg/novini/article/6448747", "text": "Експлозия е избухнала в метрото в Западен Лондон, съобщи \"Дейли мейл\". Инцидентът станал на метростанция \"Парсънс грийн\". Хората изпаднали в паника и започнали да изкачат през вратите на метрото. Има данни за няколко души със сериозни изгаряния по лицата, много други са в паника. На снимката от метрото се виждат пламъци и торба от известна верига магазини, за която се твърди, че преди това е избухнала. В пазарската чанта е поместена бяла кофа, от която излизат няколко проводника нагоре и към пода на вагона, но все още няма потвърждение от полицията, че това е бомба. Спешните служби вече са на мястото, като предполагат, че няколко души са пострадали. Движението на влаковете е спряно. Ужасени свидели споделят в социалните мрежи, че хората са бягали от мотрисата, крещейки. Хората са били предупредени за мъж, който е въоръжен с пистолет или нож, заради което полицията ги съветва да избягват района.", "date": "2017.09.15", "title": "Взрив избухна в метрото в Лондон, има пострадали (Обновена, на живо, снимки)"}
{"url": "https://www.24chasa.bg/novini/article/6448756", "text": "Журналист от \"Файненшъл таймс\" беше разкъсан от крокодил по време на почивка със свои приятел в Шри Ланка, предава \"Сън\". 25-годишния Пол Макклийн се отделил от групата си приятели да търси тоалетна, когато инцидентът се случил. Той отчаяно махал с ръце във въздуха, докато крокодилът го завличал под вода. Местността, където се случил фаталния инцидент, се нарича \"Скалата на крокодилите\". Пол Макклийн бил възпитаник на Оксфорд и работел във \"Файненшъл таймс\" от 2015 година. \"Крокодилите в Шри Ланка живеят в чистите води в джунглата. Почти няма данни те да се приближават до плажовете. Солената вода дори пречи изключително много на зрението им. Това е първият случай на нападения на крокодил в Шри Ланка\", каза местният Фауас Лафиър, собственик на училище за сърфисти.", "date": "2017.09.15", "title": "Крокодил разкъса журналист от \"Файненшъл таймс\""}
{"url": "https://www.24chasa.bg/novini/article/6448958", "text": "Саудитският принц Абдулазиз бин Фахд е поставен под домашен арест след нареждане от наследника на кралския трон – Мохамед бин Салман, който е бил помолен да направи това от майката на задържания, предаде информационната агенция Middle East Monitor, цитирана от \"Фокус\". Член на саудитското кралско семейство, под условие да остане анонимен, е споделил с МЕМО, че майката на задържания принц, страхувайки се за сигурността му, е поискала от Принц Мохамед да го арестува. Синът на покойния Крал Фахд, е публикувал много съобщения, в социалната мрежа Туитър, съдържащи остра критика спрямо Обединените арабски емирства и Саудитите, докато е призовавал властите да позволят на правоверните мюсюлмани да отидат да се бият за освобождаването на джамията ал-Акса, по времето, когато Израел беше ограничил достъпа до мюсюлманската светиня в Ерусалим. Анонимен акаунт в Туитър е съобщил, че принцът е задържан, а по-късно е добавил, че бин Фахд е хвърлен в затвора. „Абдулазиз бин Фахд е върнат в затвора. По-рано той може и да е бил освободен, но по-късно властите са размислили, или връщането му до двореца е било за ограничен период от време и по други причини. В момента той е в „специализиран“ затвор, а не в двореца.“", "date": "2017.09.15", "title": "Арестуван е скандален саудитски принц"}
{"url": "https://www.24chasa.bg/novini/article/6448985", "text": "На 13 септември румънските гранични служби предават на Гранично полицейско управление-Ген.Тошево, двама албански граждани, които незаконно са преминали държавната граница в района на 28 гранична пирамида край с. Граничар, обл. Шабла – съобщиха от Областната дирекция на МВР-Добрич. По двата случая са образувани бързи полицейски производства.", "date": "2017.09.15", "title": "Върнаха двама албанци, минали незаконно границата в Румъния"}
{"url": "https://www.24chasa.bg/novini/article/6448994", "text": "Окръжният съд в Добрич наложи мярка за неотклонение „задържане под стража“ на 41-годишен поляк в изпълнение на европейска заповед за арест. Тя е издадена от Окръжен съд-Варшава, с искане за задържане и предаване на полския гражданин Томаш П. с цел изтърпяване на постановена срещу него ефективна присъда. Мъжът е бил осъден в родината си на 3 години лишаване от свобода за сводничество и сутеньорство, ведно с грабеж. Присъдата е влязла в сила през февруари 2012 г. Мъжът е бил задържан на 11 септември т.г. в курорта „Албена“. Пред съда полякът обясни, че живее в България от 2 години, като пребивава в село Оброчище. Той отправи молба да не бъде екстрадиран в Полша, а да изтърпи наказанието си тук, като изрази готовност да се откаже от полското си гражданство и да приеме българско, защото тук се чувствал по-спокоен. Мъжът заяви, че сам е отишъл в полицията, веднага след като разбрал, че е издирван от полските власти и няма намерение да се укрива. Окръжният съд обаче взе спрямо полския гражданин най-тежката мярка за неотклонение, която съгласно Закона за екстрадицията и европейската заповед за арест в случая е безусловно задължителна. При постановяване на съдебния акт беше отчетен и фактът, че Томаш П. умишлено е напуснал пределите на родината си преди приключването на наказателното производство срещу него, осуетявайки изпълнението на наложеното му наказание. Определението на Окръжен съд - Добрич подлежи на обжалване пред Апелативен съд - Варна. Делото за разглеждане по същество на Европейската заповед за арест е насрочено за 20 септември.", "date": "2017.09.15", "title": "Съдът в Добрич постанови арест на поляк\nс европейска заповед за издирване"}
{"url": "https://www.24chasa.bg/novini/article/6449019", "text": "Пълноправното членство в ЕС е външнополитически приоритет на Сърбия, заяви днес президентът на Сърбия Александър Вучич на среща с еврокомисаря по разширяването Йоханес Хан, предаде ТАСС, цитирана от БТА. Ние смятаме, че мястото на целия регион е в ЕС. Без включването в ЕС на региона на Западните Балкани, общото икономическо и политическо пространство няма да бъде цялостно. Пълноправното членство в ЕС е наш външнополитически приоритет, заявил Вучич. Вучич и Хан обсъдили също започналия в Сърбия обществен диалог по въпроса за Косово, който бе окачествен от Хан като \"отлична инициатива\". Преди това министърът на външните работи на Сърбия Ивица Дачич, говорейки за присъединяването към ЕС, нарече разширяването на съюза \"лечебно\" за организацията и заяви, че в случай на отказ от политиката на разширяване, ЕС ще започне бавно да умира.", "date": "2017.09.15", "title": "Вучич: Пълноправното членство на Сърбия в ЕС е наш приоритет"}
{"url": "https://www.24chasa.bg/novini/article/6449103", "text": "През второто тримесечие на 2017-а заплатите в еврозоната и в целия Европейския съюз отбелязаха най-солидно повишение от две години насам, като в същото време нашата страна е на трето място (след Румъния и Чешката Република) по ръст на заплащането на труда през април - юни, показват данни на Евростат, цитирани от  .  Заплащането на труда в еврозоната нарасна през второто тримесечие на годишна база с 2,0% след повишение с едва 1,3% в началото на годината, като това представлява най-солиден растеж на заплатите от първите три месца на 2015-а година. В рамките на целия ЕС растежът на заплатите се ускори до 2,4% от 1,5% през периода януари - март. В същото време почасовата цена на работната сила (включваща данъци, заплати и други разноски) в еврозоната нарасна през второто тримесечие с 1,8% от 1,4% през първото тримесечие, отбелязвайки най-солидно повишение от началото на 2016-а година, докато за целият ЕС растежът се ускори до 2,2% от 1,6% през трите месеца до края на март. Днешните данни за еврозоната вероятно ще бъдат приветствани от ЕЦБ, която търси знаци за ускоряване на инфлацията в региона преди да стартира процес на постепенно оттегляне от агресивната си стимулираща парична и лихвена политика. Аналогичните данни на Евростат за България пък продължават да показват солиден ръст на заплащането на труда през второто тримесечие с цели 10,7% на годишна база след повишение с 9,9% в началото на годината. По този показател нашата страна заема трето място сред всички 28 страни - членки на ЕС, изпреварена единствено от Румъния (със скок на заплатите с 18,2%) и Чешката Република (с повишение от 11,5%). Общата цена на работната сила в нашата страна нарасна през трите месеца до края на юни с 11,0% след повишение с 10,1% през първото тримесечие, като по този показател България е изпреварена единствено от Румъния (с повишение с 18,6%) и Унгария (с 13,0%) и Чешката Република (с 11,1%). Данните на Евростат показват, че най-солиден скок на заплатите в България през второто тримесечие е отчетен в сферата на услугите (повишение с 11,4% на годишна база), следвана от индустрията (повишение с 10,5%) и строителството (с 4,9%). Общата почасова цена на работната сила в нашата страна също регистрира най-солиден ръст в сектора на услугите (скок с 11,5%), следван от индустрията (повишение с 10,6%) и строителството (с 4,7%).", "date": "2017.09.15", "title": "Добър растеж на заплати в еврозоната и в ЕС през второто тримесечие на годината"}
{"url": "https://www.24chasa.bg/novini/article/6449118", "text": "Председателят на Народното събрание Димитър Главчев участва в официалната церемония по откриването на паметник на цар Симеон Велики в двора на Частно средно училище „Цар Симеон Велики” в Иваняне. Първият монумент на българския владетел в София бе открит на първия учебен ден – 15 септември. Димитър Главчев поздрави инициаторите, учителите, учениците и гостите на събитието. Национално самочувствие и достойнство се изгражда именно по този начин – чрез изучаване и познаване на историята, на нашата книжнина и култура, чрез почитане на големите имена от миналото ни, заяви в приветствието си председателят на парламента. Той отбеляза, че Симеон Велики е владетелят, с който народът ни в най-голяма степен се гордее, защото е едновременно храбър воин и талантлив пълководец, велик държавник и строител, книжовник и просветител. На тържеството по повод откриването на учебната година той пожела на добър час на децата, които за пръв път прекрачват училищния праг и на всички ученици, които през тази година ще придобиват нови знания. Бъдете отворени към света, образовайте се, вземете най-доброто от учителите си, както е направил вашият патрон, пожела Димитър Главчев на учениците.", "date": "2017.09.15", "title": "Главчев участва в церемонията по откриването на паметник на цар Симеон Велики в Иваняне"}
{"url": "https://www.24chasa.bg/novini/article/6449050", "text": "Вманиачен младеж, който принудил със заплахи непълнолетното си гадже да излъже, че е изнасилено от пастрока си, обжалва пред Окръжния съд в Търново едногодишна условна присъда. Скандалният случай се разиграл през 2015 г. Причината - да раздели майката и новия й мъж, учител, защото държали много строго осмокласничката, налагали й вечерен час и не я пускали да излиза, когато имала да пише домашни. 22-годишният тогава Айгън О. манипулирал дори майката на приятелката си, че дъщеря й е изнасилена, докато тя е била на работа. Със заплахи, че родителите ще научат, че ученичката, прави секс и с други момчета, че ще убие нея и майката, той принудил гаджето си да подаде написана от него жалба в прокуратурата срещу пастрока. Историята загрубяла дотолкова, че момичето било поставено под полицейска закрила и настанено в кризисен център, за да се спаси от 22-годишния си приятел, става ясно от материалите по делото. Пред април т.г. Районният съд във Велико Търново признал подсъдимия Айгюн О. за виновен за принуда и набеждаване в престъпление. Той получил 1 година условно с 3 години изпитателен срок общо наказание. Делото в Окръжен съд - Велико Търново е образувано по въззивна жалба от защитника на подсъдимия.", "date": "2017.09.15", "title": "24-годишен, принудил осмокласничка\nда набеди пастрока си в изнасилване,\nжали условна присъда"}
{"url": "https://www.24chasa.bg/novini/article/6449121", "text": "Удар за над 20 000 лева са направили бандити в казино в пловдивския квартал \"Кършияка\", съобщи  . Днес сутринта служители на игралната зала са установили, че сейфът, в който съхранявали парите, е разбит и ограбен. В касата е имало по-голяма сума от обикновено, тъй като в едно от казината на веригата за днес е била планирана голяма томбола. Обявената печалба е 90 хиляди лева и останалите обекти вероятно са събирали пари за довечера. Сейфът е бил в офис, който е извън самата зала. На място има екип на Криминална полиция, който разследва случая. \"Работим по различни версии, не изключваме вероятността в кражбата да е замесен вътрешен човек или да е изтекла информация\", заяви директорът на ОД МВР- Пловдив ст. комисар Атанас Илков.", "date": "2017.09.15", "title": "Бандити разбиха сейф на казино в Пловдив, отмъкнаха 20 000 лева"}
