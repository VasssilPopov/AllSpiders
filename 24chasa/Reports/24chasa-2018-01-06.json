{"url": "https://www.24chasa.bg/novini/article/6649355", "text": "Анкетата, разпространена в 83 софийски училища, ще бъде преработена. От въпросника до родители, раздаден на ученици от 2-и до 5-и клас, ще бъдат премахнати питанията за месечния доход на член от домакинството. “Всичко, което притеснява родителите трябва да се преработи. Не е необходимо да се задават въпроси за доходите, а само за начина на отопление на домакинствата”, каза кметът на София Йорданка Фандъкова. Анкетата, която не е задължителна, е част от проучване, което трябва да установи как се отопляват софиянци и колко от домакинствата ползват твърдо гориво.", "date": "2018.01.06", "title": "Махат въпросите за доходите от анкетата в софийски училища"}
{"url": "https://www.24chasa.bg/novini/article/6649284", "text": "Американският сенатор-републиканец от щата Аризона Джеф Флейк заяви, че САЩ нямат доказателства, че дипломати от страната в Хавана са ставали жертва на акустични атаки, извършвани с незнайно оръжие, предава ABC News, цитирана от Фокус. Флейк, който е член на сенатската комисия по международните отношения, се е срещнал с високопоставени кубински служители в Хавана. Те са му заявили, че ФБР не е открило никакви доказателства, че мистериозното заболяване, от което американските дипломати са пострадали преди време е в резултат на нападение, въпреки, че правителството на президента Тръмп да заяви, че инцидентите са атаки. Флейк допълни, че след като е говорил и с представители на властите на САЩ, той вече няма причини да се съмнява в кубинските показания.", "date": "2018.01.06", "title": "Американски сенатор: Няма доказателства за акустичните атаки в Куба"}
{"url": "https://www.24chasa.bg/novini/article/6649176", "text": "С Росен Ангелов има присъда за блудство от 2009 г. Тогава Ангелов не отишъл зад решетките, защото се укрил. Присъдата е по обвинение на Софийската градска прокуратура. Там има отдел по привеждане в изпълнение на присъдите. В него работят 6 души, които имат седмица да вкарат осъдения в затвора, след като получат документите за присъдата. Мъжът е бил търсен от МВР няколко пъти през годините, за да го вкарат в затвора, но неуспешно, обясни главният секретар на МВР Младен Маринов. На въпрос как този човек 8 години се издирва и живее без документи за самоличност, вицепремиерът Красимир Каракачанов отговори по Би Ти Ви вчера: това е парадоксът, задавам въпроса - трябва ли да сме толкова либерални в нашето законодателство, че човек с две присъди, лежал два пъти в затвора, за когото има и други - включително кражба на ток, само за кражба на празни буркани няма издирване или присъда - да го оставиш на свобода до произнасяне на присъдата... Трябва да си променим законодателството, каза Каракачанов. Лошо е издирван преди. Сега много неща се знаят за него, а преди явно не е било така. Сигурно има много подобни случаи. Не може да си заврем главата в пясъка и да кажем, че няма такива случаи у нас. Това заяви генерал Васил Василев, бивш шеф на Национална полиция по Нова телевизия. \"Росен не е издирван, оставен е, развивал се е в негативна посока. Но обществото също има вина\", каза генералът. Според него кметът на Луково, като орган на власт, е можел да провери кой се е самонастанил във въпросната къща, където доскоро убецът се укриваше. Това е негов пропуск. \"Освен това се видя, че е стрелял по шишета и ламарина. Вдигало се е шум, но никой от съседите не е обърнал внимание\", обясни генералът къде според него е пропускът и на обществото. През 2014 г. Ангелов си купил телефон на изплащане. Прокурорите обаче няма как да разберат, защото нямат достъп до кредитното досие на Ангелов. Докато е издирван Ангелов си пуснал интернет. Спрял обаче да внася траншовете за телефона и го подгонила колекторска фирма. Тя завела изпълнително дело срещу Росен Ангелов в Софийския районен съд, показа проверка на “24 часа”. Срещу него има издаден изпълнителен лист, но той няма имущество и доходи. Странното е, че делото е заведено и спечелено в края на 2016 г., а договорът с мобилния оператор, който Росен е сключил и е просрочил задължението си, е в периода на издирването му - след 2009 г. Самото дело е гражданско. Съдът не е разбрал, че Ангелов е търсен, за да лежи в затвора за блудство, тъй като по процеса не се прилага свидетелство за съдимост. Операторът, дал на Ангелов телефона на изплащане, пък проверява само кредитното му досие, затова не е разбрал, че извършва сделка с дирен за вкарване в затвора. Единствените сделки с недвижими имоти на Росен Ангелов са от преди повече от 10 г. Тогава той е продал наследствена земя в землището на шуменското село Хитрино. Никога не е имал свой имот. Бил е регистриран в жилище в столичния кв. “Надежда” , където изнасилва студентка през 1997 г. Апартаментът обаче не е негов. На пресконференцията в петък от МВР и прокуратурата разказаха, че той не е имал документи и не е излизал зад граница. Освен това няколко пъти са били получавани сигнали, че е забелязван, но от МВР не успяват да го хванат. В събота полицията го търси в апартамента в “Надежда” и в блокове в кв. “Люлин” и “Дружба”. Там живеел негов познат, дирен от френските власти за кражба. Имаше и издирване в Самоков, чийто планини мъжът с прякор Горския човек обикалял. Междувременно в тефтерчето на Кети, открито до кладенаца, в който бе трупът , полицаи намериха бележки как се смята изборният вот от парламентарните избори. (24 часа)", "date": "2018.01.06", "title": "Как Горския човек не бе открит 8 години"}
{"url": "https://www.24chasa.bg/novini/article/6649311", "text": "Хиляди кюрди излязоха на протест в Париж в събота, 6 януари, срещу неуспеха на френските власти да приведат когото и да е под отговорност за убийствата на три жени-кюрдски бунтовници през 2013 г. във френската столица, предава Франс прес, цитирана от Фокус. Демонстрантите са скандирали „Ердоган-убиец“. Ден по-рано президентът на Турция Реджеп Тайип Ердоган проведе в Париж среща с френския си колега Еманюел Макрон. „Пет години тишина. Пет години отказ на правосъдие“, пише на един от лозунгите на демонстрантите, които по полицейски изчисления са били около 4700. Телата на Сакине Чансъз – 54-годишният основател на ПКК, на 28-годишната Фидан Доган и на 24-годишната Лейла Сойлемез бяха открити с огнестрелни рани в главата и врата в центъра на Париж през януари 2013 г. Турските разузнавателни служби официално отрекоха да имат роля в убийствата, но последвалото френско разследване заключи, че турски шпиони са участвали в случая. Единственият заподозрян, турският граждани Омер Гуней почина в затвор в края на 2016 г. преди да достигне до съда.", "date": "2018.01.06", "title": "Хиляди кюрди излязоха на протест в Париж, скандират, че Ердоган е убиец"}
{"url": "https://www.24chasa.bg/novini/article/6649360", "text": "България и ЕС не трябва да обръщат гръб на Турция, напротив, нашите отношения трябва да бъдат развити отново и да покажем доверието си в южния ни фланг. Това обяви премиерът Бойко Борисов пред Анадолската агенция ден преди визитата си в Истанбул. Според думите му причина за влошените отношения между ЕС и Турция е възходът на крайнодесните партии в много държави от съюза. Благодарение на добрите отношения между България и Турция официално нелегалната миграция от юг е сведена до нула, твърди още Борисов в интервюто за турската информационна агенция. Турският президент Реджеп Тайип Ердоган ще открие заедно с българския премиер Бойко Борисов ремонтираната Желязна църква в Истанбул днес. Двамата ще присъстват на повторното освещаване на храма след продължилата 7 г. реставрация, което ще направят българският патриарх Неофит и Вселенският Вартоломей. Освен патриарха за Истанбул с Борисов пътува и главният мюфтия Мустафа Хаджи. Желязна църква “Св. Стефан” в Истанбул е един от най-значимите български паметници на архитектурата и културата. Тя е осветена на 8 септември 1898 г. от Екзарх Йосиф. Уникалната постройка от метал, проектирана от арменския архитект Ховсеп Азнавур, е била изработена в Австрия от металургичната фирма “Вагнер”, а елементите на конструкцията са пренесени с железница и са тежали около 500 тона. Били са сглобени на място. Дължината на църквата е 32,50 метра, а ширината - 12,50 метра. Основните строително-ремонтни и реставрационни дейности започнаха през 2011 г. след разрешение от турската държава, тъй като църквата като исторически паметник, е част от културно–историческото наследство на страната. Храмът бе затворен за богослужение поради сериозни проблеми в носещата конструкция вследствие на корозия. За реставрацията са вложени около 16 млн. турски лири (приблизително 3,5 млн. евро), от които България е предоставила 390 000 евро.", "date": "2018.01.06", "title": "Премиерът: Да не обръщаме гръб на Турция заради крайнодесните в ЕС (Обзор)"}
{"url": "https://www.24chasa.bg/novini/article/6649402", "text": "Президентът на САЩ Доналд Тръмп заяви, че не е разследван заради предполагаеми връзки с Русия, но добави, че неговият бивш политически опонент Хилари Клинтън може би е, пише The Hill, цитиран от Фокус. „Няма връзки. Няма престъпление. На теория всички ми казват, че не съм под разследване. Може би Хилари Клинтън е, но аз не съм“, заяви Тръмп по време на пресконференция. Той заяви, че според него всъщност е имало контакти между Русия, Хилари Клинтън и Националния комитет на Демократическата партия на САЩ. Специалният прокурор Робърт Мюлер продължава да разследва президента и обкръжението му за възможна руска намеса в предизборната кампания на Тръмп. Редица политици-републиканци в САЩ смятат, че разследването е политически мотивиран лов на вещици и го призовават да обърне внимание на Хилари Клинтън.", "date": "2018.01.06", "title": "Тръмп: Хилари Клинтън може би е разследвана, аз не съм"}
{"url": "https://www.24chasa.bg/novini/article/6649327", "text": "България е страната- членка на ЕС, в която най-голяма част от населението декларира, че не е в състояние да отоплява нормално жилищата си през зимата. Това показват данни на Евростат. У нас 39% от населението твърдят, че студуват през зимата. Следващите две държави в тази класация са Литва и Гърция, където оплакващите се от същото са с десет процентни пункта по-малко - 29% от населението. Очаквано в обратния край на класацията са предимно северните държави - Финландия, Швеция, Дания, Холандия и др., където суровите условия през зимата са приучили населението да отоплява добре жилищата си. Там едва два процента от хората твърдят, че студуват. Средният процент за ЕС е 8,7. България не влиза за първи път в подобна класация. Още в първия доклад на Европейската комисия за енергийната бедност от 2015 г. се оказа, че България заема първо място по най-голям дял на домакинствата, които нямат средства да отопляват добре жилищата си. Около 500 хиляди българи, или 14% от населението у нас, се налага да бъдат е подпомагани през зимата, въпреки че цените на енергията са сред най-ниските в ЕС. Причината са ниските доходи и недобре изолираните жилища.", "date": "2018.01.06", "title": "Българите са с най- неотоплени домове в ЕС"}
{"url": "https://www.24chasa.bg/novini/article/6649210", "text": "По стара християнска традиция на много места в страната днес сутринта бе отслужен водосвет, а смели мъже се хвърлиха в ледената вода, за да намерят кръста. Вярва се, че този, който се сдобие със светинята точно днес, ще бъде здрав и късметлия.                                                                                                                                                                                                                                                                                                                        ", "date": "2018.01.06", "title": "С вадене на кръста от ледените води отбелязахме Богоявление (Снимки)"}
{"url": "https://www.24chasa.bg/novini/article/6649182", "text": "Часове остават до откриването на реконструираната българска църква „Свети Стефан” в Истанбул, известна още като Желязната църква. Българският премиер Бойко Борисов и турският президент Реджеп Ердоган ще открият ремонтирания храм в присъствието на двама патриарси и мюфтия. За първи път майсторът Мехмет се докосва до метала, когато е едва в седми клас. Днес вече на 73 години, през ръцете му са минали стотици предмети. Но за първи път - цял храм от желязо, предава  „Цели две седмици мислех откъде да започна и дали изобщо ще стане нещо, защото когато дойдох, църквата беше в много тежко състояние”, споделя Мехмет. Но той все пак се захваща за работа. И така – цели седем години. За това време сменя три екипа, за да открие точните хора за важната задача. „Цветята по фасадата бяха голямо предизвикателство. Под камбанарията пък имаше много пропуквания. По повърхността пък имаше два пръста ръжда. Така че се наложи всички тези части да бъдат свалени и реставрирани”, разказва майсторът. И продължава: „Дали си мюсюлманин или християни – няма значение, защото и това е храм, и това е място, обитавано от Господ. Така че ние сме щастливи, че сме тук. Няма значение къде се моли човек – дали в църква или в джамия, накрая всички ще отидем на едно и също място”. И ако Мехмет се грижи да това желязото да върне предишния си блясък, то абсолютно всеки детайл в „Свети Стефан” е минал през ума и ръцете на Фикрие Буланмаз - архитект по реставрацията. „В началото си давах почивка – поне вечер, в събота и неделя успявах дори да отида на театър или кино, но в последните шест месеца единственият лукс, който понякога си позволявам, е да се наспя”, казва Буланмаз. Но е категорична, че целият труд си е струвал. ", "date": "2018.01.06", "title": "Майстор, реставрирал \"Св. Стефан\" в Истанбул: Църквата беше в тежко състояние (Видео)"}
{"url": "https://www.24chasa.bg/novini/article/6649149", "text": "Повече от половин милион кутии нелегални цигари са били внесени от Турция и обявени като цимент. 1837 мастърбокса от контрабандната стока, внесена с товарна композиция, заловиха антимафиоти и митничари след съвместна акция в столичния квартал “Владая”. За акцията, започнала след сигнал на ГДБОП за вкарани в България огромно количество цигари, съобщи зам. главният прокурор и шеф на следствието Борислав Сарафов. Според данните товарна композиция - влекач и ремаркe с турски регистрационни номера, е влязла в България, натоварена с голямо количество тютюневи изделия. При проверките се оказало, че тирът, шофиран от 47-годишен турчин, е преминал през ГКПП Капитан Андреево на 22 декември 2017 г. Водачът декларирал пред българските митнически власти, че превозва строителни материали - цимент, а като получател посочил българско търговско дружество. Междувременно в сътрудничество с турските власти е изяснено, че на посочената дата камионът е изнесъл от Турция цигари без бандерол. При последвалите оперативно-издирвателни действия на 3 януари 2018 г. влекачът с ремаркето и шофьора са установени на паркинг в София и е уведомена Агенция “Митници”. Шофьорът на товарния автомобил е задържан, както и още един човек, за когото има данни, че е съпричастен към извършваната престъпна дейност. При огледа на място е изяснено, че превозното средство е празно, но са намерени следи за извършен транспорт на тютюневи изделия. В процеса на разследването е установено, че контрабандно въведените в страната цигари са разтоварени в складово помещение в квартал “Владая”. Съвместно със служители на Агенция “Митници” при проверка в склада са намерени 642 мастърбокса цигари без бандерол от пет различни марки. В непосредствена близост до помещението са открити превозни средства, ползвани за транспорт и последващо разпространение на тютюневите изделия на територията на страната. В едно от тях са открити 553 мастербокса, или общо заловеното количества е 1195 мастърбокса - 598 200 кутии контрабандни цигари. Цигарите и превозните средства са иззети от служителите на Агенция “Митници” по образуваното досъдебно производство. Водачът на турския камион е задържан с прокурорско постановление за срок от 72 часа. Работата по случая продължава. “Акцията е потвърждение, че работим по всички линии, не само за шесторното убийство”, каза Сарафов.", "date": "2018.01.06", "title": "Арестуваха турчин, вкарал 598 200 нелегални кутии цигари, уж били цимент (Обзор)"}
{"url": "https://www.24chasa.bg/novini/article/6649239", "text": "Президентът на САЩ Доналд Тръмп заяви, че се надява подновените преговори между Северна и Южна Корея да продължат „и след Олимпийските игри“, които ще се проведат в южнокорейския град Пьончан, предава Франс прес, цитирана от Фокус. „Бих се радвам преговорите да продължат и след Олимпиадата“, заяви Тръмп . „А когато настъпи и точното време, ще се намесим и ние“, допълни той. Двете корейски държави планират да проведат първия си официален диалог за последните две години за обсъждане на участието на Северна Корея на Олимпийските игри, които ще се проведат следващия месец.", "date": "2018.01.06", "title": "Тръмп: Ще се намесим в преговорите между Южна и Северна Корея, когато дойде време"}
{"url": "https://www.24chasa.bg/novini/article/6649246", "text": "Астронавтът Джон Йънг, ходил на луната и участвал в първата мисия на космическата совалка, почина на 87-годишна възраст, пише The Independent, цитиран от Фокус. „Ние сме натъжени от загубата на астронавта Джон Йънг, починал на 87-годишна възраст. Той е летял два пъти на луната, вървял е по нейната повърхност и е участвал в първи полет на космическата совалка“, пише в официално заявление на НАТО. Той е първият човек на света, летял в космоса шест пъти.", "date": "2018.01.06", "title": "Почина астронавтът, кацал на Луната, Джон Йънг"}
{"url": "https://www.24chasa.bg/novini/article/6649259", "text": "Земетресение с магнитуд 5,1 разтърси западната иранска провинция Керманшах днес, съобщиха местни медии, цитирани от Ройтерс и Асошиейтед прес. Трусът станал в същия район, където земетресение с магнитуд 7,3 уби над 600 души през ноември, предава БТА. Според държавната телевизия в труса са ранени осем души, като двама от тях са приети в болница. Земетресението било усетено най-силно в кюрдския град Сарпол-е-Захаб, на 520 км западно от Техеран. Епицентърът на труса бил на дълбочина осем километра.", "date": "2018.01.06", "title": "8 души са ранени след днешното земетресение в Иран"}
{"url": "https://www.24chasa.bg/novini/article/6649224", "text": "Сериал “Макмафия” с преплетени реални случки от живота на покойния Илия Павлов пусна британската телевизия Би Би Си от 1 януари. Филмът предлага различен поглед към бруталния свят на международната престъпност. В него корпорациите стават престъпни, а престъпността – корпоративна, пише в. “Гардиън”. Поредицата е базирана на книгата разследване на известния британски журналист Миша Глени за глобалната организирана престъпност и нейните връзки с тайните комунистически служби от съветско време. Едноименната книга, издадена през 2012 г., започва именно с погребението на Илия Павлов. “Камбаните биеха непрекъснато в продължение на 15 минути, докато внасяха ковчега в катедралата “Света Неделя”... Сякаш цяла София се беше събрала в този ужасно мразовит петъчен ден през март 2003 г., за да отдаде последна почит на Илия Павлов - мъжа, който символизираше прехода на 90-те години.” В първия епизод шефът на “Мултигруп” не се показва, но още в самото начало крупен бизнесмен е взривен в мерцедеса си. ", "date": "2018.01.06", "title": "Илия Павлов вкаран в сериала “Макмафия” на Би Би Си"}
{"url": "https://www.24chasa.bg/novini/article/6649303", "text": "Депутатът от ГЕРБ и председател на парламентарната енергийна комисия Делян Добрев е изтеглил от деловодството на Народното събрание оставката си като народен представител Това съобщиха пред “24 часа” от партията на Бойко Борисов. Оставката бе подадена през октомври, вледствие на шума, който вдигна депутатката от БСП Елена Йончева, обвинила Добрев, че е оказвал натиск в хасковската община да се назначав негови роднини и близки. След раздухването на скандала Добрев пожела да се оттегли от политиката и подаде оставка като депутат. Причината за решението на Добрев, който оглавява и областната организация на ГЕРБ, да си оттегли сега оставката, не е очакваното решение на Конституционния съд дали депутатите гласуват подадена оставка, или тя влиза автоматично в сила. Добрев решил да остане в парламента след категоричната подкрепа, която той е получил от всичките си колеги в парламентарната група и в партията, обясниха съпартийците му.", "date": "2018.01.06", "title": "Делян Добрев си  оттегли оставката като народен представител"}
{"url": "https://www.24chasa.bg/novini/article/6649066", "text": "В Гърция днес бе предприета голяма операция по спасяването на планинарка, която паднала близо до връх Стефани, известен още като Тронът на Зевс, на планината Олимп, съобщи агенция АНА, цитирана от БТА.  Планинари повикали спасителен екип, изпратен бил и хеликоптер Супер пума. Жената, на трийсетина години, е пострадала тежко. Връх Стефани с висок 2909 метра.", "date": "2018.01.06", "title": "Жена пострада тежко при падане край връх на планината Олимп"}
{"url": "https://www.24chasa.bg/novini/article/6648996", "text": "    90-годишната къща на Симеон Сакскобургготски в Баня не се продава. Царят няма нищо общо със слухове за продажби или винарски изби. Това обясни пред “24 часа” адвокатът му Асен Ошанов. Пловдивски сайт твърди, че Симеон и сестра му Мария Луиза продават за 11 милиона лева къщата в пакет с винарска изба и лозя. “Чух за това и съм изненадан, но никой не се е свързал с мен”, обясни пред “24 часа” кметът Стамен Гешев. Той си спомня, че преди 5-6 г. идвали руснаци да оглеждат имота. Тогава в градчето пък се говорело за цена от 2,5 млн. евро. Имотът в Баня е наследство на царя и сестра му от баща им Борис III и държавата няма никакви претенции към него. На изборите през 2002 г. Симеон упражни правото си на глас в градчето. Съпругата му Маргарита не пропускала да плува в минералните басйини. Тя казвала, че водата е превъзходна. Асен Ошанов допълва, че Симеон стопанисва лично имота и към него няма и никога не е имало винарска изба. Единствената връзка, която можело да се направи, е, че царят е дал съгласие за провеждане на някоя и друга дегустация в трапезарията на вилата, на собственика на избата Бранимир Ботев, обясни още Ошанов. Според местни, ако някой знае подробности, е точно бившият шеф на изба “Розова долина” Бранимир Ботев. “Нищо не мога да кажа. Намирате ме на 4000 км от България. От 20 дни съм извън страната. А вече 5 г. не съм председател на надзорния съвет на “Розова долина”, заяви Ботев. Според общинари в момента банка държи избата. Къщата на царя е завършена през 1929 г. Борис Трети идвал в нея, за да се лекува в минералните извори. Сградата е на 2 етажа, има голям салон, трапезария, спални, кухня, бани. В годините на комунизма поддръжката била поверена на ВМЗ - Сопот. ", "date": "2018.01.06", "title": "Къщата на царя в Баня не се продава. Обратното било фалшива новина"}
{"url": "https://www.24chasa.bg/novini/article/6649045", "text": "Робот даде началото на първото българско ротационно председателство на Съвета на Европейския съюз. Това стана по време на откриването на MegaDojo Sofia 1.0 #kids4digiEU в Националния дворец на културата днес, 6 януари. Събитието събра стотици ученици от цялата страна. Роботи и създадени от децата електронни машини обсебиха коридорите на НДК и разхождайки се между гостите им даваха информация и възможност за избор на игри. Това съобщиха от пресцентъра на българското председателство на Съвета на ЕС. „Децата са нашият капитал, нашето бъдеще, нашата гордост и през тях ние даваме най-истинския старт на Българското председателство. Надявам се след 14 години някой от тези деца да вземат важните решения за всички нас“, каза министърът за Българското председателство на Съвета на ЕС Лиляна Павлова. Младите хора, децата и уменията на 21 век са нашият основен приоритет, подчерта тя. За първи път деца откриват ротационното председателство на Съвета на ЕС. Събитието у нас, организирано под патронажа на Министерството за Българското председателство на Съвета на ЕС 2018, става възможно благодарение на CoderDojo Bulgaria и Дигитална Национална Коалиция. Специално за събитието в страната пристигна българският еврокомисар с ресор цифрова икономика и общество Мария Габриел. Децата поздрави и заместник-министъра на образованието Деница Сачева, дигиталният шампион на България Гергана Паси ръководи събитието.  „Вие показвате, че не сте само потребители, а създатели на съдържание . Показвате ни важното, че това, което никой не може да замести сте самите вие. От днес започвате да пишете историята на успеха на Българското председателство, защото това ще е историята на успеха на България“, каза в обръщението си и Мария Габриел. „Да създаваш и да си полезен е най-голямото щастие. Забавлявайте се, учете, уважавайте идеите на другите, работете в екип и решавайте проблемите по един креативен начин“, пожела на учениците и зам.-министър Деница Сачева.  Доброволци, ментори, организатори и партньори на събитието създадоха на децата 18 работилници. В тях те учиха как да пазят кибер хигиена, разбиваха кодове на страни и съединяваха жичките така, че да светнат създаваните от тях роботи. В продължение на няколко часа учениците програмираха кодове и компютърни игри, композираха музика с клавиатурата, и учиха факти за Европа и за държавите членки с помощта на компютрите си. Малките програмисти тестваха и издръжливостта на паролите си. Министърът на Българското председателство Лиляна Павлова също тества колко е силна паролата на своя компютър. Оказа се, че може да бъде разбита за 4 месеца, а организаторите на работилницата „Няма да ме хакнат“ от държавната агенция „Електронно управление“ й обясниха, че всъщност паролата е сравнително слаба, защото силните се разбиват за стотици години.  Шест деца бяха излъчени да бъдат посланици на дигиталните умения по време на Българското председателство на Съвета на ЕС и през следващите шест месеца те ще посетят европейските институции.  Детският уъркшоп по програмиране завърши с награди – таблет и 2 кано компютъра и торбички с книжки и подаръци за всички участници. ", "date": "2018.01.06", "title": "Робот откри българското председателство на Съвета на ЕС (Снимки)"}
{"url": "https://www.24chasa.bg/novini/article/6649067", "text": "Все още не е открит собственикът на тефтера, намерен до тялото на убитата в Нови Искър Кети Кюхова. Вътре, освен името на мъжа й Неделчо Юнаков и записки за ипотечен кредит, какъвто семейството е теглило, фигурират и данни за последните парламентарни избори.  Кети Кюхова  не присъства в списъците на секционните комисии, но тя си е водела записки за това как се смятат преференции и как се броят гласове, информира  Полицията все още е на крак заради Росен Ангелов. Мъжът вече е задочно обвинен за шесторното убийство в Нови Искър. От него обаче няма и следа, въпреки впрегнатите сили на МВР и армията. В петък вечер полицаите тръгнаха по нова гореща следа. Съвсем тихо, без включени сирени, десетина патрулни автомобила и четири буса с тежко въоръжени мъже обградили блок 29 в столичния квартал „Дружба”. Полицаите влезли във вход Б, за да търсят Ангелов. А той най-вероятно все още ползва мобилен телефон и интернет, защото профилът в социалните мрежи, който се предполага, че е негов, вече е изтрит. Изтрити са коментарите и харесванията на публикациите му. Самият Ангелов се е изпарил от „Дружба” в края на лятото. Живял там до преди 5-6 месеца в продължение на около година. Имал и съквартирант, но и той заминал още преди Нова година. Според вече бившите му съседи Росен бил тих и скромен човек, редовно пиел кафе с тях, не ползвал кола, а само градски транспорт. Разказвал за службата си във Френския легион, дори показвал свои снимки от тогава. Живеел при наемателят на апартамента – Владо. Той също заминал преди Нова година, според съседите му – за Франция. Никой в квартала обаче не знае какво точно работят двамата. А Росен Ангелов е живял и в други два столични квартала - „Надежда” и „Люлин”. И там съседите го познали веднага, щом от МВР пуснали снимката му. Именно от „Люлин” тръгва първото дело за блудство срещу Ангелов. Посегнал на 12-годишната дъщеря на жената, с която живеел тогава. За това бил осъден и лежал в затвора шест години. Излязъл на свобода през 2002 г. Само няколко години по-късно отново е обвинен и осъден за блудство, но полицията така и не го открива. ", "date": "2018.01.06", "title": "Издирваният Росен Ангелов живял в няколко квартала в столицата (Видео)"}
{"url": "https://www.24chasa.bg/novini/article/6649076", "text": "На 83-годишна възраст почина известният актьор Вели Чаушев. Тъжната вест съобщиха от Сатиричният театър на страницата си във фейсбук. \"Още един от Големите актьори на Сатиричния театър си отиде от този свят... Актьор на словото - не само от сцената, но и автор - майстор на думите в книгите - поклонение към театъра и към хората на театъра... Човек на вица, артист, горящ в театъра и за театъра... Вели, ще ни липсваш с усмивката си, със съпричастността си към съдбата на Сатиричния театър... Вели, вярваме, че сега си на онзи свят, за да превръщаш в прекрасно слово историята на театъра, за който даде целия си живот... Обичаме те!\". Това гласи съобщението на Сатиричния театър, публикувано във фейсбук. Вели Чаушев е роден на 11 септември 1934 година в Златоград. Като ученик учи в Пловдив и Стара Загора. От малък се увлича по поезията на Александър Вутимски, Атанас Далчев, Богомил Райнов. Решението да кандидатства във ВИТИЗ Чаушев взема след случайна среща с Апостол Карамитев. Завършва следването си през 1958 година и постъпва в трупата на Хасковския театър. От 1961 година е актьор в Държавния сатиричен театър. В последните години нашумява моноспектакълът му по стихове на Валери Петров „Разтворен прозорец“. През годините Чаушев има роли в множество филми и телевизионни постановки. Наред с това, редовно прави записи за Българското национално радио. Изявява се и като автор на детски книги.", "date": "2018.01.06", "title": "Почина актьорът Вели Чаушев"}
{"url": "https://www.24chasa.bg/novini/article/6649080", "text": "Най-малко 25 мигранти са се удавили край бреговете на Либия при потъването на гумена лодка с близо 150 души, съобщи германската неправителствена организация \"Сий уоч\" в Туитър, предаде Франс прес, цитирана от БТА. Италианската брегова охрана е пристигнала на мястото на корабокрушението северно от Триполи, уточни организацията, според която точният брой на загиналите е неизвестен. Италианската брегова охрана заяви пред АФП, че 85 души са спасени и че досега са извадени телата на осем души.", "date": "2018.01.06", "title": "Лодка с мигранти потъна край бреговете на Либия, поне 25 са загиналите"}
{"url": "https://www.24chasa.bg/novini/article/6649089", "text": "Земетресение с магнитуд 5,1 разтърси западен Иран днес, съобщи държавната телевизия, цитирана от Ройтерс и БТА. Трусът станал в същия район, където земетресение с магнитуд 7,3 уби над 600 души през ноември. Телевизията не съобщила за жертви и разрушения.                                                                                                                                                                                                                                                                                                                       ", "date": "2018.01.06", "title": "5,1 по Рихтер разлюля Иран"}
{"url": "https://www.24chasa.bg/novini/article/6649092", "text": "Полицаи пострадаха при катастрофа в София. Сблъсъкът между полицейската кола и лекия автомобил е станал на кръстовището на столичния булевард „Монтевидео” и улица „Боряна”, предава  . Причините за катастрофата се изясняват. Очаквайте подробности!                                                                                                                                                                                                                                                                                                                       ", "date": "2018.01.06", "title": "Полицаи пострадаха при катастрофа на кръстовище в столицата"}
{"url": "https://www.24chasa.bg/novini/article/6649113", "text": "д. Сръбският министър на външните работи Ивица Дачич заяви, че тази година страната му я очакват тежки преговори за откриване на трайно решение на косовския въпрос, предава македонската медия „Алфа ТВ“, цитирана от Фокус. „Държавните и национални интереси трябва да бъдат защитавани при условия, когато има голям натиск, условия и изнудване, които забавят нашия европейски път“, заяви Дачич. Според него големите западни сили не са приятели, а партньори, но допълни, че е възможно да се намери общ интерес с тях. „Ако няма зачитане на сръбските интереси, няма да има и трайно решение за Косово. Ако някой смята, че се съгласяваме с едностранния акт, който вече е приет, мисля, че това са напълно нереалистични очаквания“, подчерта министърът. „Разберете, че няма да има решение без споразумение с Белград, върху който никой не може да окаже натиск да се съгласи с решение, което не е в съответствие със интересите на Сърбия. Ако смятат друго, те не познават сръбския народ“, допълни Дачич.", "date": "2018.01.06", "title": "Ивица Дачич: Сърбия я очакват тежки преговори за Косово тази година"}
{"url": "https://www.24chasa.bg/novini/article/6649119", "text": "Палестински християни блъскаха колата на гръцкия православен патриарх на Йерусалим при негово посещение на Западния бряг, за да протестират срещу решението на църквата да продаде земи на еврейски инвеститори, предаде Ройтерс, цитирана от БТА. Гръцката православна църква е един от най-големите частни собственици на земи в района и през последните години предизвика остри реакции както от израелците, така и от палестинците с опита си да продаде недвижимо имущество на частни инвеститори. Стотици палестинци препречиха пътя на автоколоната на патриарх Теофил Трети, който отиваше в църква във Витлеем за православна коледна служба. Протестиращите хвърляха камъни и бутилки вода и блъскаха колата му с юмруци, скандирайки \"предател, предател\", преди да бъдат отблъснати от палестинските сили на реда. Счупени са прозорците на три коли от конвоя, но не и на тази на патриарха. Според израелски медии спорните сделки включват имоти в Източен и Западен Йерусалим, както и в пристанищата Кесария и Яфа, а сред потенциалните купувачи има еврейски и израелски инвеститори. Представители на църквата заявиха, че се налага да се продават земи, за да се изплатят натрупани с години дългове. Досега църквата отдаваше земите на дългосрочен наем на местни жители. Някои израелски депутати се опитват да спрат сделките, защото се опасяват, че те могат да доведат до покачване на цените на недвижимите имоти. Палестинците пък са против продажбата на земя на еврейски и израелски купувачи и смятат това за измяна. Демонстрантите бяха християни от Витлеем, както и от Назарет и други израелски градове.", "date": "2018.01.06", "title": "Палестинци нападнаха колата на патриарха на Йерусалим, защото продавал земи на евреи"}
{"url": "https://www.24chasa.bg/novini/article/6649126", "text": "Полицията в Москва претърси три гари и летище „Домодедово” заради бомбени заплахи, които се оказали фалшиви, съобщава Б Проверки били извършени на Казанската, Ленинградската и Ярославската гари. Всичките сгради били претърсени с кучета, но не били намерени никакви подозрителни предмети. Не се е наложила евакуация на обектите. След 11 септември на атаки от страна на телефонни терористи са били подложени близо 4000 обекта в Русия. Сигналите са довели до временна евакуация на 2,6 млн. души.", "date": "2018.01.06", "title": "Сигнали за бомби на 3 гари и летище в Москва днес"}
{"url": "https://www.24chasa.bg/novini/article/6649145", "text": "Руският Върховен съд отхвърли обжалването на блогъра опозиционер Алексей Навални на решението на Централната избирателна комисия, че не може да участва в президентските избори през март, предадоха ТАСС и ДПА. Навални обжалва решение от миналия месец на Московския съд, което утвърждава решението на ЦИК. През декември ЦИК забрани на Навални да се кандидатира заради влязла в сила присъда от пет години затвор условно с изпитателен срок година и пет месеца за присвояване и злоупотреба с финансови средства, предава БТА. Според руското законодателство Навални не може да се явява на избори за срок от 10 години. Навални твърди, че присъдата е политически мотивирана, за да му попречи да се кандидатира за президент. Адвокатът на Навални Иван Жданов заяви, че ще обжалва решението в Европейския съд за правата на човека. Навални е водач на протестно движение срещу руските управници през последните години. Изборите на президент са на 18 март и се очаква Владимир Путин, който бе на власт като президент или премиер от близо две десетилетия, да спечели нов мандат, отбелязва ДПА.", "date": "2018.01.06", "title": "Не приеха жалбата на Навални на решението, че не може да участва в изборите"}
{"url": "https://www.24chasa.bg/novini/article/6649168", "text": "11 души са загинали при падане на лавина в индийския щат Джамму и Кашмир, предава РИА Новости, позовавайки се на местни медии. Инцидентът се е случил в северния окръг Купвара на щата. Сред загиналите има и деца, предава Фокус. Полицията, армията и местни жители издирват хора под снега. Двама души са спасени.", "date": "2018.01.06", "title": "11 загинаха при падане на лавина в Индия"}
{"url": "https://www.24chasa.bg/novini/article/6649037", "text": "Кметът на София Йорданка Фандъкова поднесе цветя пред паметника на Христо Ботев в Борисовата градина, съобщиха от Столичната община. \"Личността на Христо Ботев е така благородна и величествена, дейността му - така чиста и силна, влиянието му - тъй огромно, че колкото повече се вглеждаме в чертите му, толкова по-силно се изпълваме с безусловно уважение и любов към него. Всичко, в което човекът може да бъде прекрасен и велик, се съединява в него: гениален ум, най-благороден характер, твърдост на волята, пламенност и нежност на душата, сърце, открито за съчувствие, силни, но чисти страсти, живот, изпълнен с борба и дейност\" - това е казала Йорданка Фандъкова по повод на 170-та година от рождението на Ботев, цитирана в съобщението . С тържествена церемония пред бюст-паметника на Христо Ботев в Борисовата градина бе отбелязана годишнината от рождението на българския поет, революционер и идеолог на българското Освобождение. Организатори на тържествената церемония са Столичната община, МО и Общонародната фондация \"Христо Ботйов\".", "date": "2018.01.06", "title": "Фандъкова: Всичко, в което човек може да бъде велик, се съединява в Ботев"}
{"url": "https://www.24chasa.bg/novini/article/6648966", "text": "Китайската орбитална станция \"Тянгун-1\", която беше изстреляна през 2011 г., може да влезе в плътните слоеве на атмосферата в края на март, съобщи ТАСС, позововайки се на Си Ен Ен. Станцията сигурно ще изгори в атмосферата, а няколко обломки ще паднат в океана. Вероятността това да стане в населени райони е минимална, предава БТА. \"Реалната заплаха е малка, но съществува общоприета международна практика, според която толкова голям обект не трябва да пада по този начин\" - каза астрофизикът Джонатан Дакдоуъл от центъра по астрофизика Харвард-Смитсониън. Станцията \"Тянгун-1\" с маса 8,5 тона, дължина 12 м, и диаметър 3,3 м беше изведена на орбита през септември 2011 г. От 2013 г. полетът и е в непилотиран режим. Според проф. Роджър Хандбърг от университета на Централна Флорида, контролът над станцията вероятно е загубен защото двигателите за коригиране на орбитата са изразходвали горивото си.", "date": "2018.01.06", "title": "Космическата станция \"Тянгун 1\" може да изгори в атмосферата през март"}
{"url": "https://www.24chasa.bg/novini/article/6648054", "text": "Личният живот на българските президенти неизменно буди по-голям интерес от фактическата им дейност. Пикантни слухове и спекулации съпътстват всички, с изключение на първия демократично избран държавен глава - покойния д-р Желю Желев, който бе навсякъде придружаван от съпругата си Мария, вече също покойница. След като получи убедителна победа на президентските избори, Петър Стоянов стана обект на подли подхвърляния за личния живот. Макар и да се появиха спекулации за разрив между съпрузите, Антонина Стоянова изостави поста си - първи секретар на посолството ни в Лондон, и се прибра в България още по време на предизборната кампания. След края ѝ казва: и преоткрих още нови и добри неща за него.”  Антонина бе плътно до Петър Стоянов по време на целия мандат. И тя е първата, която демонстрира изискан стил. Така както навремето медиите следяха брошките на бившия държавен секретар на САЩ Мадлин Олбрайт, по същия начин журналистите четяха по шапките на Антонина. Тя ги пренесе директно от Лондон, макар и да е напомняла, че обича този аксесоар и преди да отиде на острова. Антонина, която президентът (1997-2002) според техни близки създаде фондация “Ценности”. С нея тя подпомагаше талантливи деца, но също - болни и сирачета. Два месеца, след като стана първа дама, Антонина Стоянова покани на чай в резиденция “Бояна” 70 съпруги на политическия и дипломатическия елит, като демонстрира перфектни английски и светски обноски. казва Антонина Стоянова. Това ѝ е любима поговорка. Семейство Стоянови остават заедно и след края на мандата през 2002 г. През цялото време първата дама демонстрираше прекрасен стил в облеклото си. Казват, че го дължи на личния си изискан вкус и на талантлива българска дизайнерка. Всяка година бившата вече първа двойка пътуват до САЩ в компанията на членовете на УС на фондация “Клинтън”, в чийто борд е Петър. След едно от посещенията Антонина казва за мъжа си: “Изглежда, той е сред любимците на шефката на протокола, защото все му намира място ту до Барбра Стрейзънд, ту до Анджелина Джоли.” В навечерието на Коледа дискретно, както Антонина действа, възстанови с културно събитие своята фондация “Ценности”. Георги Първанов влезе на “Дондуков” 2 с образцово семейство.   Съпругата му Зорка не изостави научната си кариера. Не направи фондация. Факт е, че тези, които познават Зорка Първанова, казват, че тя е с прекрасно чувство за хумор, много деликатна и чувствителна жена. Доста хора се опитваха да я съветват да смени стила си на обличане или поне дизайнера, с какъвто вероятно тя е отказала да се консултира. Първанова избра скромните силуети, които не подсказваха, че под роклите със сака има добре сложено тяло и с редки изключение не получи нито добри, нито лоши коментари за своя стил. Към втория мандат на Първанов жълтите издания описваха любовни афери, които обаче останаха само в сферата на клюката. Семейство Първанови остана стабилно и по време на двата президентски мандата на бившия лидер на БСП и след тях. Най-много вълнения предизвика личният живот на президента (2012-2017) Росен Плевнелиев - първия, който остана непридружен. Нито веднъж, през целия си мандат. Още в нощта на победата съпругата му Юлияна пусна язвителен коментар във фейсбук. Плевнелиев отбиваше язвителни реплики през целия си мандат, като в редките случаи, в които коментираше въпроса, казваше очевидното - позицията на държавния глава не задължава придружаването му от такава и това било отживелица. Така Плевнелиев защити своята съпруга от атаките. Въпреки това хора от неговия екип споделят, че той просто не е бил нито насърчаван, нито подкрепян от Юлияна през 5-те години в президентската институция, където се е чувствал самотен. “Тя положи много усилия този брак да не съществува”, е тежката констатация на човек от администрацията на “Дондуков”. 8 месеца след края на мандата си Запознати твърдят, че преди да го направи, е съгласувал коректно с вече бившата си съпруга, с която е в приятелски отношения до днес. За жалост двойката изживя най-голямата възможна трагедия - година и нещо преди края на мандата загуби първородния си син. Когато близки приятели на Плевнелиев го насърчили, че той заслужава да бъде щастлив, президентът (2012-2017) споменал усмихнат: “Моята прогноза за следващите години е слънчева.”  Днес Плевнелиев е щастливо обвързан с красивата синоптичка на Нова тв Деси Банова и посещава с нея високи форуми по цял свят. Решава да огласи връзката си след две пътувания в самолет извън България, в които случайността го засича с колеги министри. Още като кандидат-президент той бе сниман със сегашната си съпруга, която тогава му бе приятелка и бивш пиар. Снимките на двамата, хванати за ръка, ги принуди да обявят брака си. Оказа се, че генералът отдавна е разтрогнал този с бившата си съпруга и майка на децата му - Гинка, и живее в апартамента на новата г-жа Радева. След избирането и встъпването в длъжност на актуалния държавен глава вниманието е насочено много често върху неговата жена, а не върху пряката му дейност. Следят всеки тоалет - има ли сутиен, виждат ли ѝ се пръстите на краката, боса ли е, или с чоропогащник, каква е цената на роклята и дали е взета под наем, ако е розова - защо е бонбоненорозова, ако е просто жилетка - защо я е сложила в куфара за Париж, и т.н. А какво пише Деси Радева на фейсбук стената, е информация, която се следи не по-малко от мотивите при налагането на поредното вето от съпруга ѝ. Обсъждан е дори часът, в който първата дама се изказва във фейсбук. ако е стихотворение - защо точно тази рима, а не някоя друга. Въобще след глада за зрелища около липсата на първа дама при Плевнелиев, сега Двете Десислави - на действащия държавен глава и на предшественика му, аха да се озоват рамо до рамо в ложата на Народния театър на концерта “Българската Коледа”. И понеже камерите не хванаха маневрите - едни от зрителите твърдят, че Радева седнала на първия ред в партера, а Банова горе при Плевнелиев. Други пък твърдят, че Радева просто имала тежък грип и не се е появила в Народния театър. И понеже фотографите хванаха Банова в кадър, тя падна жертва на грозните коментари. При всички президентски двойки в България обаче най-важното е опазването на децата далеч от прожекторите.", "date": "2018.01.06", "title": "У нас за първите двойки най-важно е децата да са извън прожекторите"}
{"url": "https://www.24chasa.bg/novini/article/6648968", "text": "Турският външен министър Мевлют Чавушоглу заяви днес, че е постигнал съгласие с германския си колега Зигмар Габриел, че \"трудностите и разногласията\" с Германия трябва да бъдат преодолени чрез диалог и сътрудничество, съобщава в.\"Хюриет дейли нюз\", цитиран от БТА.  Ние имаме различия в позициите по някои въпроси. Нашите отношения бяха обтегнати, но вярваме, че това може да бъде преодоляно чрез диалог. Ние вярваме, че можем да подобрим нашите отношения чрез диалог и искрено сътрудничество, каза Чавушоглу на съвместна пресконференция с Габриел в град Гослар /Централна Германия/. Зигмар Габриел е домакин днес на среща с Чавушоглу в родния си град Гослар. Преди това двамата външни министри се срещнаха през ноември в Анталия /Южна Турция/ - района, в който е роден Чавушоглу. Ние намерихме възможност тук в искрена атмосфера, както в Анталия, да оценим какво можем да направим за подобряване на нашите отношения. Както каза Габриел, ние не трябва да бъдем на едно мнение по всеки въпрос, но е по-добре да поставим в скоби нашите разногласия и да се движим напред, посочи Чавушоглу. Германският външен министър Зигмар Габриел заяви от своя страна, че се е договорил с Чавушоглу да направят всички възможно за подобряване на отношенията между Берлин и Анкара, които се влошиха в резултат на серия спорове. Ние и двамата сме решили да направим всичко, което можем, за преодоляване на трудностите в германо-турските отношения и за намиране на повече взаимно разбиране в бъдеще, помнейки всичко, което ни свързва, каза Габриел. И двамата външни министри признаха, че между двете страни остават разногласия. Чавушоглу посочи, че един от спорните въпроси е за това дали Турция трябва да бъде допусната да се присъедини към ЕС. Същевременно обаче той изтъкна, че е полезно двете страни да оставят настрана разногласията и да се съсредоточат върху въпросите от взаимна полза, като например митническия съюз. Съществуват редица теми, по които позицията на Турция напълно съвпада с германската позиция, каза Чавушоглу, цитиран от ТАСС. Той посочи като пример позициите за ситуацията в Сирия, Ирак, Йемен. Чавушоглу съобщи, че се е договорил с германския си колега да \"се приведат в действие съответните съвместни механизми, да се организират отново заседания на съвместни комисии както в министерствата на външните работи, така и в министерствата на икономиката\" на двете страни. Габриел посочи, че с турския си колега възнамеряват да препоръчат на министрите на икономиката след дълго прекъсване да възобновят заседанията на двустранната комисия по въпросите на икономиката. Отношенията между Германия и Турция се влошиха под влияние на редица фактори. Един от тях е задържането в Турция на германски граждани, включително на журналиста от в.\"Велт\" Дениз Юджел, преводачката Мешале Толу и правозащитника Петер Щойтнер, припомня ТАСС. Последните двама бяха освободени, но Юджел продължава да се намира в турски затвор. Турските власти го обвиняват в пропаганда в полза на Кюрдската работническа партия /ПКК/. Той отрича обвиненията. В Берлин определят обвиненията на турските власти срещу Юджел и други германски граждани като политически мотивирани. Габриел каза днес, че е имал възможност да обсъди с турския си колега трудни въпроси, включително случая с Юджел, но не съобщи подробности.", "date": "2018.01.06", "title": "Чавушоглу: С Германия имаме различия, но е по-добре да се движим напред чрез диалог"}
{"url": "https://www.24chasa.bg/novini/article/6648707", "text": "Бърз влак е блъснал лек автомобил на жп прелез в с.Лесичери, община Павликени, съобщиха от МВР. Сигнал за инцидента е получен в 11.20 ч. По първоначална информация кола с варненска регистрация, пресичайки жп прелеза, е била блъсната от бърз влак по направлнеие София- Варна.  Водачът е загинал на място. Очаква се на местопроизшествието да пристигне дежурна група и да бъде извършен оглед. Причините са в процес на изясняване", "date": "2018.01.06", "title": "Влак блъсна кола на прелез край Павликени, шофьорът загина"}
{"url": "https://www.24chasa.bg/novini/article/6648722", "text": "Непосредствената причина за смъртта на писателя и драматург Антон Чехов (1860 - 1904) е кръвоизлив в мозъка, съобщи ТАСС, цитирана от БТА. До този извод стигнаха учени от биологичния институт \"Куодръм\" в Норич. Те изследваха химическия състав на проби, взети от картички и писма, подписани от драматурга, както и от риза с петно от кръв, с която той е бил облечен, когато е починал. Заедно с протеините, свидетелстващи за наличие на микробактерията на туберкулозата, в пробата има и белтък, способстващ за образуването на тромби, който е довел до запушване на съдовете и кръвоизлив в мозъка, пише в. \"Таймс\". Чехов умира в хотел в курорта Баденвайлер в Шварцвалд, където отива заради пристъп на туберкулоза. Съпругата му Олга Книпер-Чехов е разказвала, че той поръчал чаша вино и казал, че отдавна не е пил шампанско. Изпил го усмихнат, след което си легнал и малко след това умрял. Макар и туберкулозата сериозно да е увредила здравето на писателя, тя не е била непосредствената причина за преждевременната му смърт. Биографите на Чехов предполагаха, че писателят е починал от инфаркт.", "date": "2018.01.06", "title": "Мозъчен кръвоизлив е причинил смъртта на Чехов"}
{"url": "https://www.24chasa.bg/novini/article/6648749", "text": "\"Има нещо дълбоко символично в това, че един храм е възстановен и отваря врати в началото на Българското европредседателство и то храм, който показва уважение между различни религии. Това нещо няма как да не изпраща послание и към хората към България, но и към Европа\", заяви пред   българският посланик в Турция Надежда Нейнски за предстоящото откриване на реновираната българска църква \" Свети Стефан\" в Истанбул утре. \"Критериите трябва да бъдат необходимото условие, за да се говори за членство на Турция в ЕС. Това, което България може да направи, е да поддържа отворени дипломатическите канали и да се опитаме да подобрим диалога между Европа и Турция\", каза тя. Нейнски посочи, че има устойчивост на отношенията между България и Турция.", "date": "2018.01.06", "title": "Надежда Нейнски: България може да опита да подобри диалога между Европа и Турция"}
{"url": "https://www.24chasa.bg/novini/article/6648759", "text": "За успешното Българско председателство на ЕС ще работят 15 бъдещи дипломати, информира МВнР. Със старта на Българското председателство на Съвета на ЕС започна и професионалният път в сферата на дипломацията за 15 стажант-аташета, които вече са назначени във ведомството. Те са преминали успешно всички етапи на обявения през октомври миналата година общ конкурс за назначаване на 15 държавни служители на длъжност \"стажант-аташе\". В рамките на следващите шест месеца кандидат-дипломатите ще бъдат активно ангажирани с работа по събитията от програмата на Българското председателство, за които Министерството на външните работи е отговорно. Така стажант-аташетата ще имат възможността да придобият ценни познания и опит в областта на външната политика в един исторически за страната ни момент. За да стигнат до тук, всички те преминали през трите етапа на конкурса за млади дипломати - подбор по документи, писмен изпит и устно събеседване с комисия. 15-те стажант-аташета са разпределени в дирекциите \"Държавен протокол\", \"Международно право и право на ЕС\", \"Политики и институции на ЕС\", \"ООН и сътрудничество за развитие\", \"Права на човека\", \"Политика за сигурност\", \"Обща външна политика и политика на сигурност на ЕС\", \"Югоизточна Европа\", \"Близък Изток и Африка\", \"Източна Европа и Централна Азия\" и \"Двустранно европейско сътрудничество\".", "date": "2018.01.06", "title": "15 бъдещи дипломати ще работят за успешното Българско председателство на ЕС"}
{"url": "https://www.24chasa.bg/novini/article/6648785", "text": "39-годишен мъж от Варна е загиналият при  , научи \"24 часа\". Той бил на гости за празниците при баща си в павликенското с.Стамболово. \"Жесток удар, тялото е разчленено, тук влакът се движи със 100 км/ч\", каза шефът на Районното управление на полицията в Павликени Мариян Лонгинов. По първоначални данни шофьорът е преминавал през прелеза при предупредителна сигнализация за приближаващ влак, когато е бил пометен от локомотива. Сигнал за инцидента е получен в 11,20 ч. По първоначална информация лек автомобил, с варненска регистрация, пресичайки жп прелеза, е бил блъснат от бързия влак, движещ се по направление София - Варна. Влакът е спрян до извършване на процесуално-следствените действия. Два автобуса ще извозят пътниците от композицията.", "date": "2018.01.06", "title": "39-годишен от Варна е загиналият в колата, пометена от влак, тялото му е разчленено"}
{"url": "https://www.24chasa.bg/novini/article/6648807", "text": "Пациент загина снощи, падайки от кола на Бърза помощ в сръбския град Владичин хан, съобщи белградският вестник \"Новости\". Екип на Бърза помощ пристигнал да откара пациента в болница. До инцидента се стигнало, когато автомобилът на Бърза помощ тръгнал да изпреварва камион, но в същия момент от противоположната посока се задал автомобил, предава БТА. За да избегне удара, шофьорът на Бърза помощ се ударил в бордюра, при което пациентът изпаднал от колата и загинал.", "date": "2018.01.06", "title": "Пациент падна от линейка в Сърбия и загина"}
{"url": "https://www.24chasa.bg/novini/article/6648844", "text": "Не можем да се борим срещу тероризма и мигрантския приток без помощта на Турция. Това заяви министър-председателят на България Бойко Борисов в интервю за турската информационна агенция Anadolu Agency, в рамките на което отговори на въпроси от широк кръг теми. В навечерието на откриването на реставрираната българската църква „Свети Стефан“ в Истанбул, церемонията за което ще се състои в неделя, 7 януари, българският премиер оцени жеста на турските власти да финансират част от средствата, необходими за ремонта на 120-годишния паметник на културата, определяйки го като силен сигнал за разбирателството между християни и мюсюлмани, предава \"Фокус\". По повод двустранните отношения между София и Анкара, Борисов подчерта, че те добиват изцяло нова динамика, като увери, че страната ни е отворена за реализирането на инициативи в стопанския сектор. Българският премиер специално спомена транспортните и инфраструктурните проекти и обясни с примери условията за турските бизнесмени, които искат да инвестират в страната. Министър-председателят напомни, че се работи усилено за осигуряването на повече възможности за товарния транспорт. Борисов не пропусна темата за миграцията. Съгласно думите му, благодарение на сътрудничеството с Турция миграционният натиск е сведен до нулеви нива. В неделя Бойко Борисов ще участва в церемония по откриването на църквата „Свети Стефан“, която в последните девет от които е бил затворен за реставрация. На събитието ще присъства и държавният глава на Турция Реджеп Тайип Ердоган.", "date": "2018.01.06", "title": "Борисов: Не можем да се борим срещу тероризма и мигрантите без Турция"}
{"url": "https://www.24chasa.bg/novini/article/6648838", "text": "Германският външен министър Зигрмар Габриел заяви днес, че се е договорил с намиращия се на посещение турски колега Мевлют Чавушоглу да направят всички възможно за подобряване на отношенията между Берлин и Анкара, които се влошиха в резултат на серия спорове, предаде Ройтерс. Чавушоглу даде знак вчера, че желае да изгради мостове с Германия - най-големия търговски партньор на Турция и важен съюзник от НАТО, след разногласия, включително за мащабните чистки на Анкара срещу предполагаеми поддръжници на осуетения опит за преврат от юли 2016 г. и за ареста на германския журналист от турски произход Дениз Юджел. Чавушоглу заяви днес, че се е споразумял с германския си колега Габриел, че \"трудностите и разногласията\" с Германия трябва да бъдат уредени по пътя на диалог и сътрудничество. Зигмар Габриел е домакин днес на среща с Чавушоглу в родния си град Гослар.", "date": "2018.01.06", "title": "Германия: Ще направим всичко възможно за подобряване на отношенията с Турция"}
{"url": "https://www.24chasa.bg/novini/article/6648854", "text": "Саудитските власти задържаха 11 принца, събрали се да протестират в дворец в Рияд срещу мерки за икономии, включващи спиране на плащането на сметките им за битови услуги, предадоха Ройтерс и Асошиейтед прес, като се позоваха на местни медии. Уебсайтът Сабк, който цитира неназовани източници, съобщи, че подразделение на Националната гвардия, която има за задача да защитава кралското семейство, е получило заповед да арестува принцовете, предава БТА. Те били пратени в управлявания от саудитското разузнаване затвор Хаир южно от Рияд, в който са държани престъпници, бойци и терористи от Ал Каида, и ще бъдат съдени за провеждане на протест в един от кралските дворци и отказ да се подчинят на заповед да напуснат. Принцовете се били събрали, за да настояват за отмяна на кралски указ за спиране на плащането от държавата на сметките за вода и електричество на членовете на кралското семейство. Те също така искали обезщетение за смъртната присъда, издадена срещу техен роднина. Миналата година Саудитска Арабия задържа при кампания срещу корупцията десетки членове на кралското семейство, настоящи и бивши висши служители. Мерките укрепиха властта на престолонаследника принц Мохамед бин Салман.", "date": "2018.01.06", "title": "Саудитска Арабия задържа 11 принца заради протест в кралски дворец"}
{"url": "https://www.24chasa.bg/novini/article/6648858", "text": "„Измолвайки Божията благодатна помощ и закрила над нашето войнство и целия ни народ, прекланяме глави и се молим за вечното спасение в Господа на всички знайни и незнайни герои на родната ни армия. Полагали, полагащи и днес живота си за свободата и независимостта на нашия народ, за неговата цялост и за запазването на българската държавност“. Това каза Негово Светейшество Българският патриарх и Софийски митрополит Неофит в тържественото си слово по време на Богоявленския водосвет на бойните знамена, флаговете и знамената-светини на Българската армия пред паметника на Незнайния воин в София, отслужван традиционно днес, 6 януари. „Прекланяме се пред подвизите им и като се вдъхновяваме от оставения ни от тях пример на героизъм и жертвена любов, полагаме своите усилия стореното от тях да не остава напразно. Делото им да пребъде във вековете, та нашата обща родина майка България да продължава и през третото хилядолетие уверено по пътя на своя държавен, културен и обществен възход, духовно подпомагана и от светата ни Православна църква“, каза още патриарх Неофит. Това съобщиха от прецентъра на Министерството на отбраната. Тържественият водосвет беше отслужен от свещеници от Българската православна църква в присъствието на патриарх Неофит. Със светена вода бяха поръсени знамената-светини на 6-и пехотен Търновски полк, 30-и пехотен Шейновски полк, 23-и пехотен Шипченски полк, 13-и пехотен Рилски полк, 25-и Драгомански полк, 15-и пехотен Ломски полк, на 24-и пехотен Черноморски полк и щандарт на Първи конен полк, както и бойните знамена на Националната гвардейска част, Военната академия „Г. С. Раковски“, военните формирования 44 510 – София, 22 320 – Божурище, 28 860 – Горна Малина, 42 600 - Мусачево. Ритуалът завърши с полагане на венци пред Паметника на незнайния воин и тържествен марш на гвардейците. На него присъстваха президентът и върховен главнокомандващ на Въоръжените сили на Република България Румен Радев, министърът на отбраната Красимир Каракачанов и заместник-министрите ген. Атанас Запрянов и Анатолий Величков, началникът на отбраната генерал-лейтенант Андрей Боцев и неговите заместници - генерал-лейтенант Пламен Атанасов и вицеадмирал Емил Ефтимов, заместник-командващият на Съвместното командване на силите генерал-майор Тодор Дочев, командирът на Сухопътните войски генерал-майор Михаил Попов, началникът на Военна академия „Г. С. Раковски” генерал-майор Груди Ангелов и други висши военни, заместник-председателят на Народното събрание Емил Христов и народни представители, кметът на Столична община Йорданка Фандъкова, представители на запасното войнство и военнопатриотични и родолюбиви организации, военни аташета. Богоявленският водосвет бе отслужен и във всички гарнизони на Българската армия.", "date": "2018.01.06", "title": "Патриарх Неофит: Прекланяме се пред подвизите на героите на родната ни армия"}
{"url": "https://www.24chasa.bg/novini/article/6648877", "text": "Политиците не бива да се месят в религиозните дела, за да не се стига до политизиране на празниците. Това каза в интервю за \"Фокус\" председателят на Народното събрание Цвета Караянчева по повод Богоявление и упрека на кмета на града Хасан Азис, че оглавяването на богоявленския ритуал от митрополит Николай в Кърджали е опит за разделение на гражданите. Тя отбеляза, че празникът в град Кърджали е преминал изключително тържествено, като за първи път в града се прави водосвет на бойните знамена. „Наш гост беше митрополит Николай. Имаше много хора, събитието се проведе в храма „Св. Йоан Предтеча“. Имаше хвърляния на кръста и в р. Арда, и в затопления басейн за деца, който беше подготвил отец Николай. Толкова хубав празник не сме имали в Кърджали. Богоявление е един от трите най-големи празника и аз се радвам, че днес имах възможността да присъствам и на освещаването на бойните знамена“, каза Цвета Караянчева. Тя сподели и идеята си 2018 година да бъде не само годината на европредседателството, но и годината на Христо Ботев. Според нея преклонението пред Ботев е преклонение пред Майка България. Тя добави, че в ролята си на председател на бъдещия Национален инициативен комитет, който ще бъде обявен на 18-ти януари, тя ще направи така, че за Ботев ще се говори през цялата година, защото трябва да помним националните си герои и да възпитаваме новото поколение според техните завети. Цвета Караянчева предложи инициатива - в ефира на Радио „Фокус“ да бъдат рецитирани стихове или част от публицистиката на Христо Ботев. Тя започна тази инициатива със стих от „Хаджи Димитър“ и призова всеки българин у нас или в чужбина да я последва.", "date": "2018.01.06", "title": "Караянчева: Политиците не бива да се месят в религиозните дела, за да не се политизират празниците"}
{"url": "https://www.24chasa.bg/novini/article/6648887", "text": "В проповед по случай Богоявление папа Франциск посъветва вярващите да не превръщат гонитбата на кариера, пари или успехи в смисъл на целия си живот, предаде Асошиейтед прес. Папата заяви, че хората често се справят, като имат само \"здраве, малко пари и малко развлечения\". Той призова вярващите да помагат на бедните и на останалите нуждаещи се, да дават, без да очакват нищо в замяна, предава БТА. На Богоявление много християнски църкви отбелязват тримата влъхви, които последвали пътеводната звезда, за да открият детето Исус. Франциск призова християните да се запитат \"коя звезда сме избрали да следваме през живота си\". \"Някои звезди може да са ярки, но не сочат пътя. Така е с успехите, парите, кариерата, почестите и удоволствията, когато те се превърнат в смисъл на живота ни\", подчерта папата, предупреждавайки, че подобен път не води до мир и радост. Добрите християни не трябва да стоят, чакайки нещата да се случат, а трябва да правят добро, без да им е поискано, заяви на Богоявленската литургия папа Франциск, цитиран от ДПА. \"Исус позволи да бъде намерен от тези, които го търсеха, но за да го намерим, трябва да станем и да тръгнем - не да седим, а да поемаме рискове; не да стоим, а да потеглим на път\", подчерта папата. \"Ако искаме да открием Исус, трябва да преодолеем страха си от поемане на рискове, самодоволството си и мързеливия отказ да поискаме повече от живота\", добави той. Папата произнесе проповедта си по време на служба в базиликата \"Св. Петър\", на която присъстваха кардинали, епископи и други членове на духовенството. Той подкани събралите се да бъдат безкористни. \"Да правите добро, без да отчитате цената, дори без да е поискано, дори когато не печелите нищо, дори когато е неприятно: това иска Бог\", заяви той и ги подкани да помагат \"на тези, които няма какво да дадат в замяна: нуждаещите се, гладните, чужденците, затворниците, бедните\".", "date": "2018.01.06", "title": "Папата: Вярващите да не превръщат парите и кариерата в смисъл на живота си"}
{"url": "https://www.24chasa.bg/novini/article/6648918", "text": "След получена в ГДБОП информация за нелегално въведено от Турция в страната голямо количество цигари без бандерол, служителите от Сектор „Контрабанда“ на главната дирекция предприели действия за установяване и задържане на контрабандния товар. Според данните, товарна композиция - влекач и ремаркe с турски регистрационни номера е влязла в България, натоварена с голямо количество тютюневи изделия. При проверките е установено, че превозното средство, шофирано от 47-годишен турски гражданин, е преминало през ГКПП Капитан Андреево на 22 декември 2017 г. Водачът декларирал пред българските митнически власти, че превозва строителни материали /цимент/, а като получател посочил българско търговско дружество. Междувременно, в сътрудничество с турските власти е изяснено, че на посочената дата камионът е изнесъл от Турция цигари без бандерол. Това съобщиха от пресцентъра на МВР. При последвалите оперативно-издирвателни действия, на 3 януари 2018 г. влекачът, с ремаркето и шофьорът са установени на паркинг в София и е уведомена Агенция „Митници“. Шофьорът на товарния автомобил е задържан, както и още един, за когото има данни, че е съпричастен към извършваната престъпна дейност. При огледа на място е изяснено, че превозното средство е празно, но са намерени следи за извършен транспорт на тютюневи изделия. В процеса на разследването е установено, че контрабандно въведените в страната цигари са разтоварени в складово помещение на столицата. Съвместно със служители на Агенция „Митници“, при проверка в склада на територията на с. Владая, са намерени 642 мастърбокса цигари без бандерол от пет различни марки. В непосредствена близост до помещението са открити превозни средства, ползвани за транспорт и последващо разпространение на тютюневите изделия на територията на страната. В едно от тях са открити 553 мастърбокса, или общо 1195 мастърбокса – 598 200 кутии контрабандни цигари. Цигарите и превозните средства са иззети от служителите на Агенция Митници по образуваното досъдебно производство. Водачът на турския камион е задържан с прокурорско постановление за срок от 72 часа. Работата по случая продължава.", "date": "2018.01.06", "title": "ГДБОП разкри огромно количество нелегални цигари във Владая (Видео и снимки)"}
{"url": "https://www.24chasa.bg/novini/article/6648932", "text": "\"България е пред сключване на договор с РСК „МиГ“ за поддръжка на изтребителите МиГ - 29\", обяви министърът на отбраната Красимир Каракачанов пред  . Каракачанов каза, че договорът ще бъде подписан като мине през Административния съвет, да се отхвърлят претенциите на украинската фирма. \"В момента очаквам за РСК „МиГ“ да получим точната сума. Няма как да си възстановим способностите на МиГ – 29, без да има идопълнителни средства\", добави още той. Приетият преди дни план за повишаване на разходите за отбрана е предвидено руските машини да бъдат поддържани до 2020 година с по 26 хиляди лева на година.", "date": "2018.01.06", "title": "Каракачанов: Пред сключване сме на договор с Русия за поддръжка на МиГ - 29"}
{"url": "https://www.24chasa.bg/novini/article/6648889", "text": "Въоръжен мъж се е барикадирал в сграда в белградския квартал Видиковац и заплашва да я взриви с бомба, съобщи Танюг. Има подозрения, че мъжът има също пистолет и автоматична пушка. Полицията и психолози преговарят с мъжа. Районът е отцепен, около сградата са разположени полицейски джипове, предава БТА. За момента не се съобщават повече подробности.", "date": "2018.01.06", "title": "Въоръжен се барикадира в сграда в Белград и заплашва да я взриви"}
{"url": "https://www.24chasa.bg/novini/article/6648952", "text": "13-годишно момче е с тежки наранявания след падане от скала край пътя Асеновград-Бачково, до разклон за Асеновата крепост. Това съобщи говорителят на Областната дирекция на МВР, цитиран от \"Фокус\". Сигналът за паднал човек на пътното платно е постъпил в 13.40 часа на тел. 112. На място е установено, че е паднало 13-годишно момче, което е откарано в болница със сериозни наранявания. До приключване на огледа за изясняване на причините за инцидента, движението по пътя бе преустановено. Преминаването по пътната отсечка е възстановено преди минути.", "date": "2018.01.06", "title": "13-годишен падна от скала край пътя Асеновград-Бачково"}
{"url": "https://www.24chasa.bg/novini/article/6646015", "text": "  Родът, от който произлиза Христо Ботев, има много разклонения и в тях личат имената и на други бележити българи. Най-известните роднини на поета, негови втори братовчеди, са братята Евлоги и Христо Георгиеви, известните търговци, с чиито пари е построен Софийският университет. Тяхната баба и бабата на Ботев - Ана Нектариева, са сестри. Роднини на Ботев са и актьорът Сава Огнянов, Иван Евстратиев Гешов - министър-председател и министър на външните работи на България през 1911-1913 г., архимандрит Кирил Нектариев и др. Пълно изследване на всички фамилии, свързани с името на поета и революционера, е направил Петър Чолов в книгата си “Родът на Христо Ботев”, издадена през 2000 г. от академичното издателство “Проф. Марин Дринов”. Човек може буквално да се изгуби в гората от разклонения на които в един момент се събират в семейството на Петко Попатанасов Христов и Ана Нектариева, от които тръгва Ботевата фамилия. Ана е сестра на архимандрит Кирил Нектариев - щедър и просветен църковен благодетел. А сестра им Мария, разклонява още повече родословното дърво. Внучка на Мария, също Мария, се омъжва за Найден Геров. Друга внучка, също кръстена на баба си Мария, става съпруга на Иван Евстратиев Гешов, който преди да стане премиер на България, е начело на Българското книжовно дружество, предшественик на БАН. Трета внучка - и тя Мария, която близките наричали Мина, е майка на големия български актьор Сава Огнянов. Внуци на Мария Нектариева са и двамата братя Евлоги и Христо Георгиеви, за които вече стана дума. И роднини на Петко Попатанасов създават семейства и фамилии, които също дават на България известни личности. Петко има брат Гено. Неговата внучка Дода се омъжва за Коста Хараламбов, А внукът на Гено - Иван, се омъжва за Стевана, която е братовчедка на Иван Вазов. Но за да не се изгубим съвсем във фамилните дебри и родови разклонения, нека се върнем към Петко Попатанасов и Ана Нектариева. Те раждат четири деца - един син и три дъщери. Първи е Ботьо, бащата на поета, следват сестрите му Харитина, Мария и Лала. За Мария не се знае почти нищо, Лала не се омъжва. Девет деца раждат Ботьо Петков и жена му Иванка и нито едно от тях не успява да продължи рода. С изключение на най-големия - Христо, но и неговата клонка бързо изсъхва. Някаква прокоба ли е това над известния калоферски род, дал на България един от най-известните хора? Нека да проследим съдбата на наследниците на даскал Ботьо. Както знаем, Христо Ботев се жени в Букурещ за Иванка. Тя бяга там от мъжа си Дончо Петков, от когото вече има син Димитър. Ражда на поета дъщеря, която той кръщава на майка си Иванка. През 1906 г. Иванка Христова Ботева се омъжва за д-р Стоян Христов, но само няколко месеца по-късно умира 30-годишна. Така се прекъсва пряката кръвна връзка с Христо Ботев. Ана Ботева Петкова през 1866 г. се омъжва за Христо Груев и в края на годината му ражда сина Тодор. Но умира още в началото на следващата 1867 г. След 5 години я последва и синът й. Третото дете - Петко, е парализаран още на десетата си година. Не е можел да се движи и прекарва следващите 10 години до смъртта си в леглото, четейки книги. Четвъртият - Стефан, роден през 1854 г., заминава 16-годишен да учи гимназия в чешкия град Табор. Там заболява от туберкулоза и се връща в родния Калофер. После заминава в Букурещ при брат си и му помага в журналистическата работа. Само болестта му попречва да се качи на кораба “Радецки”. Завръща се в България през 1888 г. и прави неуспешен опит да излекува туберкулозата. Умира 36-годишен през 1890 г., без да създаде семейство. Кратък живот имат и следващите (след Кирил Ботев) три деца в семейството: Тота, (1859), Генко, роден през 1861 г. и още един Генко, роден две години по-късно. Едва 19-годишен, умира и последното дете - Боян Ботев, роден през 1866 г. 4 години учи в кадетското училище в Елисаветград в Русия, после се прехвърля във Военното училище в София. Записва се доброволец в Сръбско-българската война и в боевете за Сливница на 7 ноември 1885 г. е тежко ранен с три куршума и два пъти прободен с щик. Три дни по-късно умира в София. Погребан е в старите софийски гробища някъде около площад “Възраждане”. Според цитирани от Петър Чолов изследователи и до днес не се знае къде точно е гробът на Боян Ботев. Най-дълголетен от наследниците на даскал Ботьо Петков е петото му дете и четвърти син - Кирил Ботев. Той доживява до цели 88 години! Има пълен с премеждия живот. Едва на 16 г. става учител. Участва в четата на брат си Христо Ботев. След разбиването й е заловен от турците и осъден на 15 години затвор. Лежи обаче само две в крепостта Сен Жан д' Акър в Мала Азия. Завършва Военното училище и специализира в кавалерийската школа в Сомюр, Франция, и Военната академия в Брюксел. Това го прави един от най-подготвените български офицери. Участва в Сръбско-българската война и после заема различни военни длъжности. Пенсионира се като генерал-лейтенант. Когато е в кавалерийската школа в Брюксел през 1883 г., се жени за белгийката Мари Оли дьо Розиер. Те нямат свое дете и решават да осиновят момиче от Калофер. Момичето обаче е голямо и работата се проваля. Тогава двамата осиновяват сина на сестрата на Мари Оли - Ноел Шарл. Той е прекръстен на Христо Кирилов Ботев и до 1920 г. е гвардейски офицер. Жени се за Надежда Маркова и през 1921 г. им се ражда дъщеря, която кръщават на съпругата на Христо Ботев - Венета. Тя работи дълги години в института “Христо Ботев” и в Института по история на БАН. Венета Ботева свързва живота си с д-р Боян Брънчев - лекар-гинеколог. Техен син е Боян Б. Брънчев, историк, който приема майчината си фамилия. Сега е председател на фондацията “Христо Ботев”. Но не е пряк наследник на поета Христо Ботев, защото кръвната връзка се е прекъснала още при осиновяването на белгийчето Ноел.", "date": "2018.01.06", "title": "Евлоги и Христо Георгиеви са братовчеди на Ботев"}
{"url": "https://www.24chasa.bg/novini/article/6646057", "text": "Прочетете ги в навечерието на рождения му ден 6 януари! Отбелязваме 170-годишнината му. Ще ги намерите в \"24 часа\" в оригиналния им вид и с любопитни бележки. Не плачи, майко, не тъжи, че станах ази хайдутин, хайдутин, майко, бунтовник, та тебе клета оставих за първо чедо да жалиш! Но кълни, майко, проклинай аз турска черна прокуда, дето нас млади пропъди по тази тежка чужбина – да ходим, да се скитаме немили, клети, недраги! Аз зная, майко, мил съм ти, че може млад да загина, ах, утре като премина през тиха бяла Дунава! Но кажи какво да правя, кат ме си, майко, родила със сърце мъжко, юнашко, та сърце, майко, не трае да гледа турчин, че бесней над бащино ми огнище: там, дето аз съм пораснал и първо мляко засукал; там, дето либе хубаво черни си очи вдигнеше и с оназ тиха усмивка в скръбно ги сърце впиеше: там, дето баща и братя черни чернеят за мене!... Ах, мале – майко юнашка! Прости ме и веч прощавай! Аз вече пушка нарамих и на глас тичам народен срещу врагът си безверни. Там аз за мило, за драго, за теб, за баща, за братя, за него ще се заловя, пък... каквото сабя покаже, и честта, майко, юнашка! ти `га чуеш, майнольо, че куршум пропей над село и момци вече наскачат, ти излез, майко – питай ги, де ти е чедо остало? Ако ти кажат, че азе паднал съм с куршум пронизан, и тогаз, майко, не плачи, нито пък слушай хората, дето ще кажат за мене \"Нехрани-майка излезе\", но иди, майко, у дома и с сърце сичко разкажи на мойте братя невръстни, да помнят и те да знаят, че и те брат са имали, но брат им падна, загина, затуй, че клетник не трая пред турци глава да скланя, сюрмашко тегло да гледа! Кажи им, майко, да помнят, да помнят, мене да търсят: бяло ми месо по скали, по скали и по орляци, черни ми кърви в земята, в земята, майко, черната! Дано ми найдат пушката, пушката, майко, сабята, и дето срещнат душманин, със куршум да го поздравят, а пък със сабя помилват... Ако ли, майко, не можеш от милост и туй да сториш, то `га се сберат момите пред назе, майко, на хоро и дойдат мойте връстници и скръбно либе с другарки, ти излез, майко, послушай със мойте братя невръстни моята песен юнашка – защо и как съм загинал и какви думи издумал пред смъртта и пред дружина... Тъжно щеш, майко, да гледаш ти на туй хоро весело, и като срещнеш погледът на мойто либе хубаво, дълбоко ще ми въздъхнат две сърца мили за мене – нейното, майко, и твойто! И две щат сълзи да капнат на стари гърди и млади... Но туй ща братя да видят и кога, майко, пораснат, като брата си ще станат – силно да любят и мразят... Ако ли, мале, майноле, жив и здрав стигна до село, жив и здрав с байряк във ръка, под байряк лични юнаци напети в дрехи войнишки, с левове златни на чело, с игляни пушки на рамо и с саби–змии на кръстът, о, тогаз, майко юнашка! О, либе мило, хубаво! Берете цветя в градина, късайте бръшлян и здравец, плетете венци и китки да кичим глави и пушки! И тогаз с венец и китка ти, майко, ела при мене, ела ме, майко, прегърни и в красно чело целуни – красно, с две думи заветни: свобода и смърт юнашка! А аз ще либе прегърна с кървава ръка през рамо, да чуй то сърце юнашко, как тупа сърце, играе; плачът му да спра с целувка, сълзи му с уста да глътна... Пък тогаз... майко, прощавай! Ти, либе, не ме забравяй! Дружина тръгва, отива, пътят е страшен, но славен: аз може млад да загина... Но... стига ми тая награда – да каже нявга народът: умря сиромах за правда, за правда и за свобода... Жив е той, жив е! Там на Балкана, потънал в кърви лежи и пъшка юнак с дълбока на гърди рана, юнак във младост и в сила мъжка. На една страна захвърлил пушка, на друга сабля на две строшена; очи темнеят, глава се люшка, уста проклинат цяла вселена! Лежи юнакът, а на небето слънцето спряно сърдито пече; жътварка пее нейде в полето, и кръвта още по-силно тече! Жътва е сега... Пейте, робини, тез тъжни песни! Грей и ти, слънце, в таз робска земя! Ще да загине и тоя юнак... Но млъкни, сърце! Тоз, който падне в бой за свобода, той не умира: него жалеят земя и небе, звяр и природа и певци песни за него пеят... Денем му сянка пази орлица, и вълк му кротко раната ближи; над него сокол, юнашка птица, и тя се за брат, за юнак грижи! Настане вечер – месец изгрее, звезди обсипят сводът небесен; гора зашуми, вятър повее, – Балканът пее хайдушка песен! И самодиви в бяла премена, чудни, прекрасни, песен поемнат, - тихо нагазят трева зелена и при юнакът дойдат, та седнат. Една му с билки раната върже, друга го пръсне с вода студена, третя го в уста целуне бърже, – и той я гледа, – мила, зесмена! “Кажи ми, сестро де ѝ Караджата? Де е и мойта вярна дружина? Кажи ми, пък ми вземи душата, – аз искам, сестро, тук да загина!” И плеснат с ръце, па се прегърнат, и с песни хвръкнат те в небесата, – йлетят и пеят, дорде осъмнат, и търсят духът на Караджата... Но съмна вече! И на Балкана юнакът лежи, кръвта му тече, – вълкът му ближе лютата рана, и слънцето пак пече ли – пече! В тъги, в неволи, младост минува, кръвта се ядно в жили вълнува, погледът мрачен, умът не види добро ли, зло ли насреща иде... На душа лежат спомени тежки, злобна ги памет често повтаря, в гърди ни любов, ни капка вяра, нито надежда от сън мъртвешки да можеш свестен човек събуди! Свестните у нас считат за луди, глупецът вредом всеки почита: \"Богат е\", казва, пък го не пита колко е души изгорил живи, сироти колко той е ограбил и пред олтарят бога изамамил с молитви, с клетви, с думи лъжливи. И на обществен тоя мъчител и поп, и черква с вяра слугуват; нему се кланя дивак учител, и с вестникарин зайдно мъдруват, че страх от бога било начало на сяка мъдрост... Туй е казало стадо от вълци във овчи кожи, амък основен за да положи на лъжи свети, а ум човешки да скове навек в окови тежки! Соломон, тоя тиран развратен, отдавна в раят найде запратен, със свойте притчи между светците, казал е глупост между глупците, и нея светът до днес повтаря – \"Бой се от бога, почитай царя!\" Свещена глупост! Векове цели разум и совест с нея се борят; борци са в мъки, в неволи мрели, но, кажи, що са могли да сторят! Светът, привикнал хомот да влачи, тиранство и зло и до днес тачи; ежка желязна ръка целува, лъжливи уста слуша със вяра: млъчи, моли се, кога те бият, кожата ти да одере звярът и кръвта да ти змии изпият, на бога само ти се надявай: \"Боже, помилуй – грешен съм ази\" думай, моли се и твърдо вярвай – бог не наказва, когото мрази... Тъй върви светът! Лъжа и робство на тая пуста земя царува! И като залог из род в потомство ден и нощ – вечно тук преминува. И в това царство кърваво, грешно, царство на подлост, разврат и сълзи, царство на скърби – зло безконечно! кипи борбата и с стъпки бързи върви към своят свещени конец... Ще викнем ние: \"Хляб или свинец!\"", "date": "2018.01.06", "title": "В чест на годишнината: 17 велики стихотворения на Христо Ботев"}
{"url": "https://www.24chasa.bg/novini/article/6648011", "text": "Най-студено бе в Севлиево, където живакът падна до 31,6 градуса, съобщиха от TV-MEТ. Това е само с няколко градуса над рекордните за града -35,4 градуса. В ранните сутрешни часове в Кнежа било - 27 градуса, в Главиница - минус 25, в Чирпан и в Трън - минус 24, в Пазарджик и Видин - минус 22. Рекордните за последните 5 г. -21,2 градуса отчетоха в Пловдив. Между различните квартали в София се получи разлика от 6-7 градуса. В по-ниските температурите бяха -20 градуса, в Младост и Гоце Делчев живакът отчете -14.", "date": "2018.01.06", "title": "Сибирски мраз  скова държавата"}
{"url": "https://www.24chasa.bg/novini/article/6648452", "text": "Полицията проверила вх.Б бл.29 в столичния кв. \"Дружба\", в който се предполага, че някога е живял обвинения за шесторното убийство от Нови Искър, предаде  . Предполага се, че това е адресът на 56-годишния Росен Ангелов. Заподозреният за убийството в Нови Искър е забелязван в блока преди около месец. Полицията претърсва и изземва доказателства от апартамент на негов приятел, който по непотвърдена информация е издирван във Франция. По разкази на живеещите в блока множество униформени, част от които с качулки, се разпръснали из целия вход Б. Живеещите питали защо, но отговор така и не получили. Информация за евакуация на блока идва от Фейсбук групата \"Дружба- София\".", "date": "2018.01.06", "title": "В \"Дружба\" претърсвали жилище на познат на Росен Ангелов, издирван във Франция"}
{"url": "https://www.24chasa.bg/novini/article/6648465", "text": "Турист е загинал при изкачване на връх Вихрен. Това съобщиха от Планинската спасителна служба (ПСС) към Българския червен кръст, цитирани от \"Фокус\". Инцидентът е станал около 5.00 часа тази сутрин. Водач и двама туристи са тръгнали от хижа „Вихрен“ към връх Вихрен. По време на изкачването един от тях се е подхлъзнал и паднал, в следствие на което е починал. Другите двама са в добро състояние.", "date": "2018.01.06", "title": "Турист загина при изкачване на връх Вихрен"}
{"url": "https://www.24chasa.bg/novini/article/6648468", "text": "11-годишният Драгомир от Калофер хвана кръста, хвърлен във водите на Тунджа за Богоявление. Той си пожела да е много здрав. Момчето влиза във водите за втори път, а тази година с него е и брат му, предава  . С песента \"Залюбила е Василка\", малко преди 8 часа сутринта, започна калоферското мъжко хоро за Богоявление (Йордановден) в река Тунджа. Над 6000 участници и гости са се събрали да отбележат двувековната традиция за хвърлянето на кръста. Тази година има и официални представители на ЮНЕСКО. Те следят цялата подготовка и самото мъжко ледено хоро, което кандидатства за включване в Списъка за световно културно наследство.", "date": "2018.01.06", "title": "11-годишно момче хвана Богоявленския кръст в Тунджа (Видео)"}
{"url": "https://www.24chasa.bg/novini/article/6648472", "text": "Десетки пътници бяха евакуирани на летище \"Пиърсън\" в Торонто вчера вечерта, след като самолет, оттеглящ се от изхода за пътници на терминал 3, се удари в пристигаща машина, предаде Ройтерс, като цитира канадски медии. Сблъсъкът между самолетите на компаниите \"Сънуинг еърлайнс\" и \"Уестджет еърлайнс\" довел до пожар, който бил потушен, предава БТА. \"Уестджет\" съобщи, че има непотвърдена информация за леки наранявания, но всички 168 пътници и шестимата членове на екипажа на борда на нейния самолет \"Боинг\" 737-800 са невредими, след като са евукуирани с надуваеми пързалки. Самолетът току-що бил кацнал в Торонто от Канкун, Мексико, и изчаквал да застане на терминала. В самолета на \"Сънуинг\" не е имало пътници или екипаж, съобщи авиокомпанията. Той бил теглен от екип на компанията за наземно обслужване \"Суиспорт интернешънъл\". Канадският Борд за безопасност на транспорта е започнал раззследване на инцидента.", "date": "2018.01.06", "title": "Два пътнически самолета се сблъскаха на летище в Торонто (Видео и снимки)"}
{"url": "https://www.24chasa.bg/novini/article/6648479", "text": "За първи път тази година ще можем да се възползваме от ново данъчно облекчение, ако през годината сме получавали доходи по банков път и сме се разплащали безкасово, предава  . \"Човек трябва да получава пълния размер на дохода си по банков път. Това включва както заплатата, така и например хонорари, доходи от наем. Т.е. всеки лев, който човек през 2017 година е получил по банков път и минимум 80% от тази сума е изхарчена отново по банков път, включително дебитни или кредитни карти, това дава право на физическото лице да ползва данъчно облекчение в размре до 500 лв\", обясни Росен Бъчваров, говорител на НАП. \"Нищо друго освен деклариране в данъчната декларация не се изисква. Приложението за данъчните облекчения, а те са много, има специална секция и на това данъчно облекчение\", добави още той.", "date": "2018.01.06", "title": "До 500 лв. данъчно облекчение за безкасови разплащания"}
{"url": "https://www.24chasa.bg/novini/article/6648484", "text": "Туитър потвърди позицията си, че акаунтите на свеотвните лидери имат специален статут в мрежата на социалните медии, отхвърляйки критиките на потребители, които призоваваха компанията да блокира американския президент Донолд Тръмп, предадоха Ройтерс и Франс прес. Блокиране на световни лидери от Туитър или отстраняване на техни спорни туитове би скрило важна информация, която хората трябва да могат да видят и дебатират, заяви компанията в свой корпоративен блог, предава БТА. Още през септември Туитър заяви, че от това дали даден туит е новина и представлява обществен интерес са фактори, които компанията взима предвид, когато решава дали да го заличи. Спорът за туитовете на Тръмп обаче се разгоря с нова сила, след като президентът се похвали в своя акаунт във вторник, че има много по-голям и по-мощен ядрен бутон от севернокорейския лидер и при това той работи. Критици твърдят, че постоянното присъствие на Тръмп в мрежата застрашава света и нарушава забраната на Туитър за публикуване на заплахи с насилие. Някои потребители протестираха пред централата на Туитър в Сан Франциско в сряда. Туитър отговори в поста си, че дори ако блокира някой световен лидер, това няма да му затвори устата. Компанията заяви, че наистина преглежда туитовете на световните лидери и съответно прилага своите правила, оставяйки възможността да свали някои от тях. \"Никоя личност не влияе на растежа на Туитър или на взимането на тези решения. Работим усилено, за да останем непредубедени и в синхрон с обществения интерес\", заяви Туитър. Някои потребители изразиха одобрение за позицията на компанията, други се оплакаха от двоен стандарт, отбелязва Ройтерс. \"Ако аз бях написал половината от това, което Тръмп е качил, откакто встъпи в длъжност, щях да бъда изгонен завинаги от тази платформа\", написа един от тях.", "date": "2018.01.06", "title": "Туитър няма да блокира акаунтите на политици въпреки критиките"}
{"url": "https://www.24chasa.bg/novini/article/6648488", "text": "Администрацията на президента Тръмп работи с ключови членове на Конгреса по законодателна поправка, която може да задържи САЩ в ядреното споразумение с Иран, заяви държавният секретар Рекс Тилърсън в интервю за Асошиейтед прес. Промените в закона, който урежда участието на Америка в споразумението от 2015 г., може да станат реалност още следващата седмица, предава БТА. Президентът беше казал, че или ще го поправи, или ще го отмени, напомни Тилърсън в интервюто за АП, дадено пред камината в кабинета му в Държавния департамент. Сега ние се опитваме да изпълним обещанието да го променим, добави държавният секретар. Тръмп не е взел решение как ще постъпи идната седмица, когато трябва да реши отново дали да потвърди, че Иран спазва споразумението, и да продължи отмяната на американските санкции. През октомври Тръмп отказа да потвърди подчинението на Иран и заяви, че споразумението не отговаря на интересите на Америка, но все пак продължи с още три месеца срока на отменянето на санкциите и отложи крайното решение за излизане или оставане в сделката, като призова Конгреса да промени закона, отнасящ се до потвърждаването от президента. Тилърсън заяви, че администрацията преговаря с конгресните лидери много активно, и намекна, че Тръмп може би е склонен да запази сделката, като отново потвърди отмяната на санкциите на 12 януари, ако има признаци, че Конгресът ще действа незабавно. Постигането на съгласие в Конгреса в такъв кратък срок обаче е изключително предизвикателство, отбелязва АП. Всяка промяна трябва да получи значителна подкрепа сред републиканците, много от които са твърди противници на сделката, и от някои демократи, които по принцип го подкрепят. Сенаторът републиканец Боб Коркър и колегата му демократ Бен Кардин, водещите членове на сенатската комисия по външни отношения, са посетили Белия дом в четвъртък за разговори по въпроса със съветника за националната сигурност Хърбърт Реймънд Макмастър, потвърди сътрудник на Конгреса, но уточни, че още не са започнали преговори по конкретен текст. Един обсъждан вариант е да отпадне изискването Тръмп да потвърждава подчинението на Иран. Друга възможност е това да става много по-рядко. По думите на Тилърсън подходът на администрацията е първо да поправи закона за американското участие, а после да работи с европейските съюзници за отстраняване на недостатъците в самото споразумение. Според Тръмп те включват факта, че ключовите ядрени ограничения за Иран изтичат след няколко години, и липсата на ограничения за иранската програма за балистични ракети. Изтичането на крайния срок за потвърждението от Тръмп съвпада с момент, когато администрацията демонстрира подкрепа за протестиращите в Иран против лошото управление на правителството, икономическите проблеми и корупцията. Някои отделни европейски страни се присъединиха към САЩ в подкрепата за протестиращите, но Тилърсън изрази съжаление от липсата на подобна подкрепа от Европейския съюз. Ние сме разочаровани, че ЕС не зае по-решителна позиция в подкрепа на гласовете в тази страна, призоваващи за реформи, каза той. Тилърсън се изказа предпазливо за междукорейските преговори идната седмица, първите от две години насам. Според него срещата би могла да стане платформа за Севера да покаже интерес към разговори със САЩ. Макар че зимната олимпиада в Южна Корея е единствената точка в дневния ред, той смята, че Северна Корея може да повдигне и други въпроси, включително за ядрените си оръжия. \"Дали това е началото на нещо? Мисля, че е преждевременно да се говори за това\", каза той. \"Ще видим дали севернокорейците ще дойдат с нещо повече от просто желание да разговарят за олимпиадата\". Според него междукорейската среща е знак, че водената от САЩ кампания за изолиране на Северна Корея върши работа. \"Това е признак, че натискът, който кампанията оказва, кара ръководството, режима на Северна Корея, да започне да си мисли: \" Това не може да продължава вечно\", обясни Тилърсън. Срещата би могла да е средството, чрез което те (севернокорейците) искат да ни кажат, че биха желали известни разговори. Би могло срещата да има значение, да е важна, но може и да е само среща за олимпиадата и нищо друго да не се случи\", продължи той.", "date": "2018.01.06", "title": "САЩ преразглеждат ядрената сделка с Иран"}
{"url": "https://www.24chasa.bg/novini/article/6648490", "text": "Над 10 процента от българите, живеещи предимно в градска среда, са подложени на \"шумов тормоз\" от съседи в блока или от улицата, показват данни от анализ на Евростат. Европейската статистика отчита, че през 2016 г. средно 18 на сто от европейците са били изложени на шум над допустимите децибели от съседи или от улицата с уговорката, че подобни проблеми се констатират значително повече в градовете, отколкото в селските райони, предава БТА. Според данни от доклад на ООН за жилищния сектор в България, публикуван през м.г., в градовете у нас са живеели около 5,2 млн. българи, което прави около 500 хиляди българи потенциално потърпевши от съседски шум или от прекалени децибели от улицата, каквито са констатациите на Евростат. Според същия доклад в градските региони на страната има над 2,5 млн. жилища /при общ брой 3,9 милиона/, като близо една четвърт от тях /над 600 хиляди/ са концентрирани в столицата. Освен това, според доклада, близо 2 милиона от българите, обитаващи жилища в градска среда, живеят в над 11 хиляди панелни блока, в които качеството на строителството и шумоизолацията са на ниско ниво. Друга причина за недобрите условия на живот в градска среда у нас, е пренаселеността на жилището - често 3 поколения от 6 до 8 души живеят в апартамент от 60 кв. м. Около 60 процента от децата и тийнейджърите под 18-годишна възраст, които са потенциални носители на шумов тормоз, живеят в пренаселени условия при среден показател за ЕС - 22 процента, отчита още докладът на ООН. По степен на пренаселеност градски жилища у нас са 48 процента, при среден показател за ЕС - 18 процента. Всеки 1 на 4 жители в Малта, Германия и Холандия, обитаващи предимно градска среда, е подложен на шумов тормоз, отчита европейската статистика. Това означава, че близо четвърт от хората в тези страни са били подложени на недопустим съседски шум или прекалено високи децибели от улицата предимно в градските региони. Сред страните, в които хората от градовете са били изложени на прекалени шумови деформации са още Португалия /23 на сто/, Румъния и Гърция /по 20 на сто/, Белгия и Дания /по 18 на сто/ и др. Най-ниски нива на шумов тормоз от съседи или от улицата са отчетени в Ирландия - 8 на сто, Хърватия - 8,5 на сто, България и Естония - по 10 на сто. Сред близките ни съседи \"най-тихи\" се оказват македонците - едва 7,5 на сто са били тормозени от шум. В Сърбия - 13 процента и в Турция - 16 процента са били хората, притеснени от шум от съседи или от улицата, отчита Евростат.", "date": "2018.01.06", "title": "Над половин милион българи страдат от шумни съседи"}
{"url": "https://www.24chasa.bg/novini/article/6648497", "text": " Това каза за \"24 часа\" важен човек в МВР. Подобна информация бе разпространена от Фейсбук-групата на квартала.  В действителност в блока са отишли няколко полицаи, които са проверили апартамента на негов познат. Росен Ангелов бил забелязан там преди месец. Мъжът, чийто апартамент е претърсен, е обявен за издирване във Франция.", "date": "2018.01.06", "title": "Не са евакуирали блок заради Росен Ангелов"}
{"url": "https://www.24chasa.bg/novini/article/6648544", "text": "\"Нашите приоритети, като коалиция, се отнасяха до увеличаване на доходите, стандарта на живота, но като че ли се позабравиха. Туризмът е важна част, но е по-важно да насочим поглед към нещо, което ще носи много повече приходи на България и хората\", каза лидерът на \"Атака\" Волен Сидеров по  . \"Темата за златната концесия е много по-важна, като като говорим за концесии. От години говорим, но не ни чуват\", каза още Сидеров. „Не искам да овладявам КЕВР. Имам критики към Комисията, която одобри повишението на цената на водата. Настоявам това да се коригира и да се поправи, както и това повишение да не се случи. Ако се наложи може да се направят и законодателни промени. Тази Комисия не трябва да е толкова независима, както е сега. Трябва да бъде по-контролирана. Сега не отговаря на обществения интерес, защото хората там са с политически пристрастия“, обясни лидерът на \"Атака\" думите си от преди дни, че КЕВР е корумпирана комисия. \"Подготвя се и повишение на тока за бизнеса, което означава, че ще се вдигнат цените на хляба, млякото и т.н. Какво ще кажат хората тогава? За това ли дойдохте? Да вдигате цените?\", допълни още той. „Коалицията е компромис до толкова, че да движим страната напред. Прекалено дълго съм бил опозиция. Знам какво е да ни ти дадат абсолютно нищо да предвижиш в политиката. Съгласен съм да работя с ГЕРБ, за да мога да направя нещо за моите избиратели, без значение дали е за моя избирателен район или да променя някой учебник\", категоричен бе Сидеров. Според него \"Атака\" ще подкрепи новият антикорупционен закон, само ако има начин определени текстове, свързани със СРС-ата и начините за проследяване, да се коригират. По отношение на Истанбулската конвенция обаче ще бъдат против, защото анулирала брака като институция, твърди Сидеров.", "date": "2018.01.06", "title": "Волен Сидеров: Трябва да говорим повече за доходите на хората"}
{"url": "https://www.24chasa.bg/novini/article/6648580", "text": "Надявам се да хванем Росен Ангелов, каза вицепремиерът Красимир Каракачанов по   за изидрвания за шесторното убийство в Нови Искър. В Луково хеликоптер помага в издирването. Това е подготвен човек, не си представяйте аджамия на 56 години. От това, което знам, това е човек, който има подготовка, не е проблем да прави дълги преходи, физически подготвен, издържлив, съмнявам се, че е и много по-добре въоръжен. Има индикации, че е служил в Чуждестранния легион. С един пистолет да убие толкова много хора - това означава, че бързо и добре борави с оръжие. Оръжие със заглушител, ръчна учебна граната в къщата - каква е гаранцията, че няма и бойни гранати, какъв е проблемът да си е придобил ловна пушка, каза Каракачанов. Той добави, че има информации, че Росен се е опитал да си купи автоматично огнестрелно оръжие. За да има по няколко куршума във всяка от жертвите, значи човекът бързо е презареждал, каза още вицепремиерът. Много хора са разпитани, много информация е събрана, проверяват се всяка една една възможност, от която този човек може да се възползва, за да се укрие от правосъдието, не само в региона, в който той може да се скрие - тези няколко общини в планината, каза още Каракачанов. На въпрос как този човек 8 години се издирва и живее без документи за самоличност, Каракачанов отговори: Това е парадоксът, задавам въпроса - трябва ли да сме толкова либерални в нашето законодателство, че човек с две присъди, лежал два пъти в затвора, за когото има и други, включително за кражба на ток - само за кражба на празни буркани няма издирване или присъда - да го оставиш на свобода до произнасяне на присъдата... Трябва да си променим законодателството. До произнасяне на присъдата си го оставил на свобода и той извършва друго престъпление, сега извършва четвърто престъпление, възмути се вицепремиерът. Никой нормален човек не може да има нищо против конвенцията, която е за защита на жените от семейно и каквото и да е насилие - това е първият й план, каза Красимир Каракачанов по повод Истанбулската конвенция. Но там се пробутват други работи, промяна в основен принцип - замяна на биологичната категория пол с определението, че полът е социална категория. По повод случая с Борис Каменов, инициатор на подписка в няколко области в Северозападна България да се присъединят към Румъния, Каракачанов каза: Няма как да помогна на въпросния господин, защото все пак не съм психиатър. Корупция има, но това основание ли е да искаш части от твоята държава да стават собственост на друга държава, възмути се вицепремиерът и добави - това е въпрос към доктор психиатър, а не към доктор по международни отношения.", "date": "2018.01.06", "title": "Каракачанов: Росен Ангелов е физически подготвен, има индикации, че е бил в Чуждестранния легион"}
{"url": "https://www.24chasa.bg/novini/article/6648577", "text": "Държавният секретар на САЩ Рекс Тилърсън заяви в интервю за телевизия Си Ен Ен, че никога не е поставял под съмнение способността на Доналд Тръмп да изпълнява функциите си, предаде Франс прес. Тилърсън даде това интервю след появата на предизвикалата сензация книга \"В Белия дом на Тръмп: огън и ярост\", в която авторът Майкъл Улф описва правителство, обхванато от хаос и представя президента като непораснало дете, което не е искало да печели надпреварата за Белия дом, предава БТА. \"Никога не съм поставял под съмнение умствените му способности\", каза Тилърсън, за когото миналото лято се носеха слухове, че е нарекъл президента \"дебил\". По думите на Тилърсън Тръмп \"не е като предишните президенти\" и \"именно това е причината американците да го изберат\" - желанието им за промяна. \"В Белия дом на Тръмп: огън и ярост\" стана днес най-продаваната книга на компаниите \"Амазон\" и \"Барнс&Ноубъл\". И двете компании съобщават, че наличните бройки са изчерпани и \"Амазон\" предупреждава, че доставката ще отнеме от две до четири седмици.", "date": "2018.01.06", "title": "Рекс Тилърсън: Никога не съм поставял под съмнение умствените способности на Тръмп"}
{"url": "https://www.24chasa.bg/novini/article/6648591", "text": "Правителството на американския президент Доналд Тръмп предложи да похарчи 18 милиарда долара за 10 години за значително удължаване на стената по границата с Мексико, предаде Асошиейтед прес. Предложението на службата за митническа и гранична защита представлява един от най-подробните планове на правителството за това как Тръмп се надява да изпълни свое знаково предизборно обещание. В него се призовава да се построи 505-километрова допълнителна ограда до септември 2027 г., с което общата дължина на стената да достигне 1552 километра - или почти половината граница, заяви служител, запознат с въпроса, предава БТА. Планът също така включва 651-километрова заменяща или вторична ограда. Тръмп обещава \"голяма, хубава стена\" по границата с Мексико, но не е дал почти никакви подробности къде, кога и на каква цена ще бъде построена тя. Правителството поиска 1,6 милиарда долара тази година, за да построи или замени 118 километра от оградата в Тексас и Калифорния. Според служители то ще поиска още 1,6 милиарда долара следващата година. Десетгодишният план, за който първи съобщи в. \"Уолстрийт джърнъл\", е резултат от обсъждания със сенатори, попитали службата за митническа и гранична защита какво е необходимо за обезопасяване на границата, заяви служителят, пожелал анонимност, тъй като планът не е обявен публично.", "date": "2018.01.06", "title": "Тръмп иска 18 млрд. долара за удължаване на стената по границата с Мексико"}
{"url": "https://www.24chasa.bg/novini/article/6648611", "text": "През изминалото денонощие на територията на страната са станали 14 тежки катастрофи, информира МВР. Един е загинал, 15 са пострадали. В София са регистрирани 119 леки и една тежка катастрофа. Един е пострадал.                                                                                                                                                                                                                                                                                                                       ", "date": "2018.01.06", "title": "14 тежки катастрофи са станали в страната през изминалото денонощие"}
{"url": "https://www.24chasa.bg/novini/article/6648614", "text": "\"Не само, че съм убедена, но има доказателства, че полицията и прокуратурата не са търсели Росен Ангелов, когото сочат за убиец на сина ми и още 5-ма души\". Това каза за \"24 часа\" майката на убития в Нови Искър Боби - Стефка.  \"Ето, прочетох във вашия вестник, че след като е бил обявен за издирване, за да влезе в зтвора, той си е взел мобилен телефон на изплащане, пуснал си е и интернет. Дори му е заведено изпълнително дело, но наблюдаващият прокурор не го е знаел. И как може \"24 часа\" да го открие, а той не?\", запита риторично почернената майка.  \"Не вярвам Росен да е убиецът, по-скоро ми се струва изкупителна жертва\", коментира тя. Стефка обясни, че я държат в пълно неведение относно хода на разследването. Според нея било необяснимо защо Росен ще убива Кети, сочена за негова любовница, на място, далеч от семейството й, а часове по-късно ще застреля и тях при положение, че никой не го е видял. \"Той така или иначе се е укривал, защото вече е бил издирван\", обоснова се жената. \"Ето, вчера казаха, че са готови балистичните експертизи, а мен никой не ме е информирал. Дори не ми казват кога ще освободят тялото, за да мога да погреба сина си\", каза още жената. По думите й всички, които са виждали Росен и са знаели, че той е издирван, са за затвора. \"От това, което чета по медиите, той се е разхождал свободно из гората, ходил е и при приятели в \"Дружба\". Това не е криене\", завърши майката.", "date": "2018.01.06", "title": "Майката на убития Боби: Никой не е търсил Росен преди разстрелите, не вярвам той да е виновен"}
{"url": "https://www.24chasa.bg/novini/article/6648498", "text": "30-годишен българин е загинал при падане в района на Джамджиевите скали в Пирин. Инцидентът е станал около 5,30 ч тази сутрин. Група от трима планинари тръгнали от хижа \"Вихрен\" около 4 ч, за да се изкачат до върха по зимната пътека. В района на Джамджиевия ръб единият се подхлъзнал и паднал по скалите. Починал е на място. Приятелите му подали сигнал на тел. 112. Планинските спасители веднага са тръгнали към посоченото място, за да окажат помощ. В същия район е имало и още една група туристи. Първоначалната информация бе за двама пострадали, но после се установило, че е само един, който е починал. ", "date": "2018.01.06", "title": "30-годишен е загиналият в Пирин край Джамджиевите скали"}
{"url": "https://www.24chasa.bg/novini/article/6648626", "text": "Албания призна съществуването на българско малцинство на територията й, а причината за решението, взето в последния момент, е заплахата на София да наложи вето на присъединяването на Тирана към клуба на Брюксел. Това заяви Васил Стерьовски, лидер на партията „Македонски алианс за европейска интеграция“ в Албания, предава скопският телевизионен канал „ТВ 21“. Съгласно думите на Стерьовски, България „търси българи там, където живеят македонци“, предава \"Фокус\". „Ние, като македонска общност, не сме против признаването на българско или друго малцинство, но ние сме против факта, че става дума за една и съща територия, за едни и същи хора, ние сме македонци. Българите търсят българи там, където живеят македонци, в Гора, Преспа, Голо Бърдо. Така че следващата стъпка на българската политика ще бъде отричане на македонското малцинство и признаване само на българско малцинство в тези територии в Албания\", подчерта Стерьовски, като същевременно допълни, че България последователно използва пропаганда, за да „краде“ фолклора на македонците в Албания и да го представи за български. „От 1990 г. насам България непрекъснато пропагандира, като преди всичко в първите години изпращаха научни експедиции, учени, историци, етнографи, които събираха фолклора на македонците в Албания, и правят това непрекъснато, всяка година. Посещават всички села и градове, където живеят македонци в Албания, събират фолклора, а след това отиват в България и публикуват фолклор на българите в Албания \", казва Стерьовски.", "date": "2018.01.06", "title": "Албански лидер: Признахме българското малцинство в страната под заплаха на София"}
{"url": "https://www.24chasa.bg/novini/article/6648631", "text": "Стремим се да отгледаме едно поколение, което да поеме юздите на държавата в следващите години. Това каза председателят на Народното събрание Цвета Караянчева, която присъства на тържествения Богоявленски ритуал по освещаване на водите на река Арда и изваждане на светия кръст край средновековния манастирски комплекс „Св. Йоан Предтеча” в Кърджали, предаде „Фокус“. „Благодарим на митрополит Николай, че днес е при нас на този голям християнски празник – Богоявление и го направи още по-светъл. Благодарим на тези от вас, които скочиха за кръста. Нека господ ги дари със здраве, разум и успехи“, заяви Цвета Караянчева. „Мили родите, вие, които насърчавате децата да посещават неделното училище, ги учите на доброта, разум, защото без вашата помощ и без помощта на отец Николай, без нашата обща помощ няма да можем да постигнем това, което се стремим. А ние се стремим да отгледаме едно поколение, което да поеме юздите на държавата в следващите години“, обърна се Караянчева към присъстващите и към родителите на децата от най-голямото в България неделно училище по православие. „Това поколение трябва да е разумно, да е богобоязливо, да уважава родителите си и да милее за държавата. Благодарим за това, че сте тук. Днес е голям празник за Кърджали. Честит празник, честито на всички именници“, заяви още тя.", "date": "2018.01.06", "title": "Караянчева: Стремим се да отгледаме едно поколение, което да поеме държавните юзди"}
{"url": "https://www.24chasa.bg/novini/article/6648648", "text": "Като осъден преди 8 години, съдът е трябвало да вкара Росен Ангелов в затвора. Лошо е издирван преди. Сега много неща се знаят за него, а преди явно не е било така. Сигурно има много подобни случаи. Не може да си заврем главата в пясъка и да кажем, че няма такива случаи у нас. Това заяви генерал Васил Василев, бивш шеф на Национална полиция в ефира на  . \"Росен не е издирван, оставен е, развивал се е в негативна посока. Но обществото също има вина\", каза генералът. Според него кметът на Луково, като орган на власт, е можел да провери кой се е самонастанил във въпросната къща, където доскоро убецът се укриваше. Това е негов пропуск. \"Освен това се видя, че е стрелял по шишета и ламарина. Вдигало се е шум, но никой от съседите не е обърнал внимание\", обясни генералът къде според него е пропускът и на обществото. Той призова местни хора и ловци да помогнат на органите на реда в издирването на шесторния убиец от Нови Искър. „Росен ще огладнее. Ще се намокри, ще му стане студено. Ще тръгне да влиза по вилите. Не дай си боже да види възрастни хора или други в някоя от вилите, няма да се посвени да ги ликвидира\", каза генерал Василев.", "date": "2018.01.06", "title": "Ген. Васил Василев: Лошо е издирван Росен Ангелов. И как кметът и съседите не са проверили (Видео)"}
{"url": "https://www.24chasa.bg/novini/article/6648139", "text": "  На всеки 8 дни от 10-те месеца на третия си мандат Бойко Борисов се е занимавал с външна политика, показва средноаритметична сметка на пътуванията. Тук не влизат телефонните разговори с европейски и световни лидери, размяната на писма. Безспорно третият мандат на Борисов е доминиран от темата \"Балкани\". От 11-те страни на полуострова той не е осъществил връзка на високо ниво само със Словения, но страната е член на ЕС . През 2017 г. не е бил само в 4 от балканските държави - Черна гора, Албания, Косово и пак Словения. Балканската политика на Борисов започна преди да стартира официално мандата си. На 27 април вечерта парламентът на Македония бе нападнат, а в размириците бой отнесе и Зоран Заев. И първото, което той направи, бе да се обади на спечелилия поредни избори Борисов за подкрепа. “Защото така правят приятелите-търсят се в трудни моменти”, обясни Заев по-късно пред “24 часа”. Първите посещения на Борисов начело на трети кабинет не бяха балкански, а знаково в двете най-важни столици на ЕС. На  в Париж, за да обсъди шансовете на България за еврозоната. Още  където за първи път бе изведен приоритетът за интеграция Западните Балкани. след съставянето на правителството. Борисов бе поканен  След разговорите в Анкара Йълдъръм го заведе в Истанбул и в ресторант на Босфора двамата празнуваха личния празник на Борисов с торта, подарена от турския му колега. Много приятно било, разказва Борисов, и на когото очевидно рождения ден му се е харесал. Само 7 дни по-късно дойде най-големият удар във външната политика на премиера до момента. За трите мандата. Борисов му обясни, че подобни салтанати досега е правил само за Меркел. Заев обеща на 1 август да бъде подписан договорът за приятелство, по който двете държави преговарят 20 години. 9 дни по-късно - след като успя отново да си поиска пред Европейския съвет Шенген и еврозоната, Борисов пак се гмурна в балканската тема. 12 дни по-късно поканен от Меркел и премиера на Италия Паоло Джентилони се включи в срещата на Берлинското партньорство в Триест. Партньорството е инициатива на Меркел, която цели финансиране за инфраструктура в Западните Балкани, докато те получат достъп до еврофондовете. Ден след това Борисов вече бе в Солун за разговори с президента на Сърбия Александър Вучич и премиера на Гърция Алексис Ципрас. Това според дипломати била и като дори му било препоръчано да не участва, защото сърбите и гърците искат да го привлекат в тяхна инициатива за сметка на Македония. Но Борисов отиде в Солун и оттам с Ципрас обявиха, че ще строят балкански жп коридор от Александруполис и Солун през Бургас и Варна до Русе. А безспорно най-силният балкански момент на Борисов бе на 1 август в Скопие, където със Заев подписаха договора за добросъседство. На следващия ден за първи път български и македонски премиер честваха заедно годишнината от Илинденското въстание. След пауза на 25 август той посрещна във Варна Еманюел Макрон със станалата култова фраза, че у нас В “Евксиноград” Борисов и президентът Румен Радев получиха от френския президент подкрепа за Шенген. В замяна трябваше сме благосклонни съм исканата от Макрон социална реформа в ЕС. Тази визита даде сериозен тласък в отношенията Франция - България. На 6 септември в Кавала Борисов и Ципрас подписаха меморандума за новия вариант на Бургас - Александруполис, но този път за жп коридор, който да свързва гръцките пристанища с българските и с Дунав. А 14 дни по-късно в София дойде премиерката на Полша Беата Шидло, пак за Шенген. През октомври Борисов се върна към Балканите. На 3-и октомври в “Евксиноград” събра за първи път Балканската четворка - България, Румъния, Гърция и Сърбия. На 20 октомври пък а на 27-и бе вече в Сараево. За целия месец единственото отклонение от темата бе посещение на премиера на Южна Корея Ли Найк-Йон. С наближаването на старта на BG председателството международните ангажименти на Борисов силно се сгъстиха. На 8 ноември бе съвместното заседание на българското правителство и ЕК Брюксел, на което Юнкер обеща мониторинговият доклад за корупцията да е добър. На 14 ноември, пак за Шенген, Борисов бе в Рим при премиера Паоло Джентилони. На 23 ноември заведе в Струмица министрите си за съвместно заседание на българското и македонското правителство. Там се подписа първото споразумение от родилата се през 2017 г. идея - по-евтин роуминг за Западните Балкани като първа стъпка към ЕС. А в последните дни на ноември погледна на изток и отбеляза първо участие в срещата 16 плюс 1 на източноевропейските държави с Китай. И договори с премиера Ли Къцян догодина София да е домакин на формата. А на 29 декември вече бе в Саудитска Арабия на историческото първо посещение на български министър-председател в тази държава. Балканите се върнаха на фокус в началото на декември - Борисов събра лидерите на всички държави от региона в София на 6 и 7 декември. Трудна задача е да сложиш на една маса премиерката на Сърбия Ана Бърнабич и на Албания Еди Рама. Плюс допълнително напрежение от присъствието на Косово. Световната банка обяви готовност да инвестира в общата инфраструктура на Балканите. Само два дни по-късно бе в Белград за втора сбирка на Балканската четворка. Посещението му при Тереза Мей на 11 декември, оказа се, също имало за тема Западните Балкани освен очакваното обсъждане на Брекзит. Цялата тази активност ще продължи поне до 59-ия рожден ден на Борисов. С този хоризонт засега е потвърдената му за 2018 г. програма. Тя отново е фокусирана главно върху Балканите - среща на върха ЕС - Западни Балкани в София през май, двустранни посещения и разговори. А годината пак започва от Истанбул - с откриването на ремонтираната Желязна църква утре.", "date": "2018.01.06", "title": "Борисов на всеки 8 дни се среща с чужд политик"}
{"url": "https://www.24chasa.bg/novini/article/6648661", "text": "С децата даваме най-добрия и истински старт на българското европредседателство. Те са нашият заряд, капитал, бъдеще и гордост. Това каза министърът на европейското председателство Лиляна Павлова при детското откриване на българското председателство на Съвета на ЕС, цитирана от БТА. Днес десетки деца в 18 работилници, разположени в НДК, се запознават с това какво е ЕС и модерните технологии. Българският еврокомисар Мария Габриел се обърна към децата с думите, че днес те започват да пишат историята на успеха на българското председателство на ЕС. \"Покажете, че вие сте тази България, с която всички се гордеем, която е дала много на Европа и света и още ще даде, благодарение на вас\", каза още Мария Габриел.", "date": "2018.01.06", "title": "Павлова: С децата даваме най-добрия старт на българското европредседателство"}
{"url": "https://www.24chasa.bg/novini/article/6648692", "text": "При извършителят на шесторното убийство в Нови Искър вероятно става въпрос за вид психопатия, личностово разстройство от шифозидния тип, каза психиатърът д-р Христо Хинков по  . Според него това е анестезност, емоционална безчувственост – убиваш 6 човека плюс кучето плюс младежи, хвърляш труп и това не се отразява на психиката. Това означава, че той няма емоционален защитен вал срещу такива чудовищни престъпления. Такива хора има, серийните убийци са такива, посочи той. Трябва да се знае, че хората с личностови разстройства могат да отговарят за постъпките си и са вменяеми, каза д-р Хинков. Несигурност, дефицит в идейно-духовната сфера, притеснение, но не и злоба – това вижда графологът Сашо Атанасов в тефтерчето, за което се твърди, че е на убитата Катя Кюхова. Цялостната организация страда, това се тълкува от графологията като липса на подреденост в личния й живот – в отношенията й с кръга, в който живее, с колеги, с приятели и познати, в семейството. Има проблем тя, не се чувства добре, няма критерий за подход, не може правилно да оцени нещата, посочи Атанасов.", "date": "2018.01.06", "title": "Психиатър: Росен Ангелов вероятно е с личностно разстройство, като сериен убиец"}
{"url": "https://www.24chasa.bg/novini/article/6648691", "text": "Министър-председателят Бойко Борисов ще открие реставрирания български православен храм „Свети Стефан“ в Истанбул утре, 7 януари. На официалната церемония ще присъства и президентът на Турция Реджеп Тайип Ердоган. Това съобщиха от пресцентъра на Министерския съвет. В официалната делегация, придружаваща премиера Бойко Борисов, са Негово Светейшество Българският Патриарх и Софийски митрополит Неофит, главният мюфтия на мюсюлманите в България Мустафа Хаджи, вицепремиерът и министър на външните работи Екатерина Захариева, министърът на културата Боил Банов, министърът на икономиката Емил Караниколов, министърът на земеделието, храните и горите Румен Поражанов и депутати. Българската желязна църква „Св. Стефан” в Истанбул, е един от най-значимите български паметници на архитектурата и културата. Тя е осветена на 8 септември 1898 година от Екзарх Йосиф. Уникалната постройка от метал, проектирана от арменския архитект Ховсеп Азнавур, е била изработена в Австрия от металургичната фирма \"Вагнер\", а елементите на конструкцията са пренесени с железница и са тежали около 500 тона. Били са сглобени на място. Дължината на църквата е 32,50 метра, а ширината - 12,50 метра. Основните строително-ремонтни и реставрационни дейности започнаха през 2011 г., след получаване на разрешение от турската държава, предвид факта, че църквата е исторически паметник, част от културно –историческото наследство на страната. Храмът бе затворен за богослужение поради сериозни проблеми в носещата конструкция, вследствие на корозия. За реставрацията са вложени общо около 16 млн. турски лири /приблизително 3,5 млн. евро/, от които България е предоставила целево два транша за 200 000 и 190 000 евро. Отделно от това от 1992 г. българската държава ежегодно отделя средства чрез бюджета на Министерството на външните работи за издръжка на Българската православна църковна община в Истанбул. От 2009 г. тази сума е 50 000 евро годишно.", "date": "2018.01.06", "title": "Борисов открива реставрираната българска църква „Свети Стефан“ в Истанбул утре"}
{"url": "https://www.24chasa.bg/novini/article/6648700", "text": "Президентът Румен Радев, министър Красимир Каракачанов, кметът на София Йорданка Фандъкова и десетки софиянци се събраха на пл. „Княз Александър Невски“ в столицата за ритуала за освещаване на бойните знамена и знамената светини на Българската армия, предаде „Фокус“. Президентът Румен Радев прие почетния строй на представителните части на армията и положи венец на Паметника на Незнайния войн. Водосветът на бойните знамена извърши Негово светейшество българският патриарх Неофит, като със светена вода бяха поръсени и Гвардейският представителен духов оркестър, знаменният блок, почетният караул и официалните лица. Преди ритуала беше отслужена празнична света литургия и празничен водосвет в Патриаршеската катедрала „Св. Александър Невски“. За първи път водосвет на знамената е отслужен по времето на цар Симеон I преди битката при Ахелой през 917 година. До падането на България под османско владичество преди всяка битка, която води българската войска, се извършва водосвет. След Освобождението тази традиция е възстановена от първия военен министър на Княжество България Пьотр Дмитриевич Паренсов и продължава до 1946 г. След демократичните промени у нас ритуалът Водосвет на бойните знамена и флагове е възстановен през 1993 г. Оттогава, всяка година на 6-ти януари - Богоявление, във всички гарнизони в страната, най-висшият йерарх на Българската православна църква в епархията, след прочитане на молитвата „За успех на народа”, ръси със светена вода за здраве и успехи представителни части на Българската армия и нейните бойни знамена.", "date": "2018.01.06", "title": "Осветиха бойните и знамената светини на Българската армия в столицата"}
{"url": "https://www.24chasa.bg/novini/article/6648943", "text": "При пожар в къща в село Тихомир, община Кирково, е загинал възрастен мъж. Огънят избухнал малко след 19 часа снощи. Съседи на пострадалото семейство успели да изведат жената от горящата сграда, а 90-годишният съпруг бил намерен по-късно загинал в стаята, откъдето тръгнали пламъците. Местното население успяло да локализира огъня, който бил доизгасен от екип на пожарната служба в Подкова. Изгорели: 18 кв. м междуетажна конструкция, диван, спалня, телевизор, врата. Причините за пожара са в процес на изясняване. Дежурна оперативна група от РУ-Кирково е извършила оглед. Няма данни за умишлен палеж. Образувано е досъдебно производство.", "date": "2018.01.06", "title": "90-годишен е загинал при пожар в дома си в село Тихомир"}
{"url": "https://www.24chasa.bg/novini/article/6648960", "text": "Най-малко 14 терористи от „Ислямска държава“ са ликвидирани при въздушен удар в източната афганистанска провинция Лагман, предава ТАСС, позовавайки се на местни медии. Според данни на полицията операцията е проведена в петък вечерта в района Алингар в региона Кондгул. Сред ликвидираните има двама полеви командири на терористите, предава Фокус.  В последно време се наблюдава засилване на позициите на екстремистите в източните и в южните провинции на Афганистан. Все повече полеви командири и редови терористи се заклеват във вярност на „Афганистанска държава“.", "date": "2018.01.06", "title": "Поне 14 терористи от \"Ислямска държава\" загинаха при въздушен удар в Афганистан"}
{"url": "https://www.24chasa.bg/novini/article/6648963", "text": "Ботев ни завеща идеалите си, въпросът е дали ние днес, като общество, сме достойни за тях. Опитваме ли се да ги постигнем или ги забравихме в последните 28 години? Тези въпроси постави лидерът на БСП - София Калоян Паргов, който участва в тържественото честване на 170-ата годишнина от рождението на великия български поет, публицист и революционер Христо Ботев. На събитието пред бюст-паметника на Ботев в Борисовата градина присъстваха заместник-председателите на Градския съвет на БСП - София проф. Ваня Добрева и Христо Проданов и народни представители от „БСП за България“, съобщават от пресцентъра на партията. \"Миналото лято отбелязахме 180 години от рождението на Васил Левски, бяхме пред паметниците, изнасяхме речи, но можем ли да кажем, че направихме и крачка напрад, за да постигнем мечтата му за чиста и свята република? На този и на още много въпроси трябва да си отговорим в дни като днешния, коментира Калоян Паргов. - Трябва да знаем какво правим, на къде вървим и къде ще бъдем след 5, 10, 15 години. За нас, като политици, е много важно да отговорим на тези въпроси, защото го дължим на гражданите на България. Ако родината ни тогава също е на дъното на европейските класации за качество в различните сфери, ако и тогава младите масово напускат страната, значи не сме достойни за заветите на Ботев и Левски. И трябва да се срамуваме\". Лидерът на столичните социалисти припомни, че през 2018 година предстои да отбележим много кръгли годишнини. \"Най-важната от тях е 140 години от Освобождението на България. В такъв момент сме длъжни да направим равносметка, каза Калоян Паргов. - И тя не е в наша полза. Днес, когато обществото ни е толкова силно разделено, когато нямаме ориентири, когато младите не намират причина да останат в родината си, имаме нужда точно от непримиримия дух на Ботев. На поета-бунтар, на човека, който не допуска компромиси с идеите и идеалите си и не се примирява с овчедушието на българина. На героя, който не търпи предателството и го счита за най-голям грях. На революционера, който е твърдо убеден, че хората трябва да са свободни и да живеят като братя\". Калоян Паргов коментира също, защо е толкова важно изучаването на Ботев в училищата. Според него е нужно да се обърнем към публицистиката, към гениалната му поезия и да потърсим опора и вдъхновение заради бъдещето ни. „Днес особено актуално звучи творчеството на Ботев, свързано не само с националната свобода, но и със социалната свобода. Българинът в 21-и век е все по-силно икономически зависим. За съжаление, все по-трудно става човек да разреши социалните си проблеми. Не можем да кажем, че живеем в демокрацията, за която толкова бленувхаме, след като не разполагаме със социална свобода, категоричен е Паргов. - Тази социална свобода събира в себе си възможността да работиш, възможността да създадеш и да живееш достойно със семейството си, да си щастлив. Затова е толкова важно честно да си дадем сметка къде сме и какво правим. И да започнем да градим мостове, вместо постоянно да разделяме обществото“.", "date": "2018.01.06", "title": "Калоян Паргов: Ботев ни завеща идеалите си, но ние достойни ли сме днес за тях?"}
{"url": "https://www.24chasa.bg/novini/article/6648972", "text": "Президентът на САЩ Доналд Тръмп се самоопредели като \"много стабилен гений\" след публикуването на критична книга, в която се поставя под съмнение способността му да изпълнява задълженията си като държавен глава, предаде Ройтерс, цитирана от БТА. \"Всъщност през целия ми живот двете ми най-големи преимущества са били умствената стабилност и това че съм, тъй да се каже, наистина умен\", заяви Тръмп в Туитър. \"От МНОГО успешен бизнесмен станах водеща телевизионна звезда, а после...Президент на САЩ (при първия си опит). Мисля, че това не се класифицира като умен, а гений...и при това умствено много стабилен гений!\" Новата книга на Майкъл Улф \"Огън и ярост: в Белия дом на Тръмп\" стана бестселър още в деня на публикуването си. Тръмп я отхвърли като пълна с лъжи. В нея се описват един обхванат от хаос Бял Дом, президент, който е бил неподготвен да спечели поста през 2016 г., и помощници на Тръмп, които се подиграват със способностите му, припомня Ройтерс.", "date": "2018.01.06", "title": "Тръмп: Определям себе си не само като умен, а като стабилен гений"}
{"url": "https://www.24chasa.bg/novini/article/6648970", "text": "Иранският външен министър Мохамад Джавад Зариф осъди президента на САЩ заради „лицемерния“ начин, по който се отнася към скорошните протести в страната от Близкия изток, пише Tehran Times, цитиран от БТА. „Тръмп по странен начин показва уважението си към иранците: от определянето им като „терористична нация“ и забраняването на достъпа им до САЩ, до дребни оскърбления. Но най-вече лишавайки ги от икономически ползи от Споразумението за ядрената програма“, заяви Зариф. Тръмп, вицепрезидентът на САЩ Майк Пенс и постоянният представител на страната в ООН Ники Хейли с думите си се опитаха да подхранят скорошните протести в Иран. „Сигурността и стабилността на Иран зависят от народа му, който за разлика от народите на регионалните най- добри приятелчета на Тръмп имат право на глас и протест. Тези спечелени с мъка права ще бъдат защитени и няма да позволяваме те да се саботират с насилие и разруха“, допълни Зариф.", "date": "2018.01.06", "title": "Иран: Тръмп се отнася по лицемерен начин към протестите у нас"}
{"url": "https://www.24chasa.bg/novini/article/6648982", "text": ", се предаде на полицията след двучасови преговори, съобщават сръбските медии, цитирани от БТА.  Полицията арестува 44-годишния мъж, който бил въоръжен с пистолет и носел бронежилетка. Той бил издирван от правосъдието, за да излежи присъда затвор. Около сградата бяха разположени значителни полицейски сили, включително членове на специалните части и частите за борба с тероризма, както и екип пхихолози, за да водят преговори. Районът бе отцепен. На мястото на инцидента бяха изпратени и екипи на Бърза помощ.", "date": "2018.01.06", "title": "Въоръженият, заплашил да взриви бомба в Белград, се предаде на полицията"}
{"url": "https://www.24chasa.bg/novini/article/6649011", "text": " и по-късно почина в болница. Инцидентът стана около 13,30 часа навръх Богоявление. Шофьори са подали сигнал, че на главния път Пловдив-Смолян лежи човек в безпомощно състояние. Светкавично са били изпратени екипи на полицията и на Бърза помощ. Те установили, че пострадалият е дете на 13 години. То е било откарано в много тежко състояние в пловдивската университетска болница. Малкият Васко е бил приет в шоково състояние с множество травми. Въпреки усилията на лекарите да го спасят, той издъхнал по време на изследванията. Васко е бил с още три други деца по време на инцидента. Те решили да отидат на разходка край Асенова крепост. Теренът там е труден и опасен. Предполага се, че момчето се е подхлъзнало на скалата и е полетяло, падайки на шосето за Бачково. Движението е било спряно, но след изясняване на инцидента, е възстановено.", "date": "2018.01.06", "title": "Детето, което падна край Асеновград, издъхна"}
{"url": "https://www.24chasa.bg/novini/article/6649028", "text": "Председателят на Германската социалдемократическа партия /ГСДП/ Мартин Шулц изрази безпокойство за политическото си бъдеще в случай на провал на преговорите за нова \"голяма коалиция\" между партията му и блока Християндемократически съюз/Християнсоциален съюз, съобщи днес германският в. \"Билд\", цитиран от ТАСС и БТА.  \"Ако /преговорите/ се провалят, свършено е с политическата ми кариера\", заявил Шулц в сряда на среща с лидерите на ХДС и ХСС, германския премиер Ангела Меркел и премиера на Бавария Хорст Зеехофер. В отговор Зеехофер, който критикува партията си за катастрофалния й резултат на изборите за Бундестаг през септември, отбелязал : \"Не само с твоята\". Утре в Берлин започват предварителни консултации за съставяне на правителство между консерваторите и социалдемократите. Не по-късно от 12 януари трябва да стане известно дали партийните лидери ще препоръчат започването на официални коалиционни преговори.", "date": "2018.01.06", "title": "Шулц: Ако се провалят преговорите за кабинет, ще е краят на политическата ми кариера"}
