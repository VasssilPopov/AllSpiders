{"url": "https://www.24chasa.bg/novini/article/6316641", "text": "Вицепремиерът Валери Симеонов ще е председател на Националния съвет по демографска политика към Министерския съвет, реши правителството с промяна на постановлението за създаване на консултативния орган, съобщават от министерството.  Заместник-председател на Съвета ще е министърът на труда и социалната политика Бисер Петков. С промените се разширява и съставът на консултативния орган и се актуализират министерствата, чиито представители влизат в него съобразно новата структура на Министерския съвет. Националният съвет по демографска политика е консултативен орган за осъществяване на сътрудничество и координация между държавните органи и институции, органите на местното самоуправление и неправителствени организации при разработването, планирането, програмирането, идентифицирането на ресурсното осигуряване, наблюдението и оценката на изпълнението на държавната междусекторна демографска политика.", "date": "2017.07.04", "title": "Симеонов ще ръководи Националния съвет по демографска политика"}
{"url": "https://www.24chasa.bg/novini/article/6316206", "text": "Почасово ще се ограничава движението на тирове по магистралите в най-натоварените, пикови часове, въз основа на анализа от трафик камерите и информацията за движение на леки автомобили. Предвижда се то да важи от този уикенд за различни часове. Това каза министърът на регионалното развитие и благоустройството Николай Нанков при участието си в предаването на   „Денят започва“, съобщиха от пресцентъра на МРРБ. „В момента ограничението за АМ „Хемус“ е в интервала между 17.00 ч и 20.00 ч. в петък. По най-натоварения участък от АМ „Тракия“ – между София и Пловдив денонощно преминават над 30 000 автомобила и затова там вероятно ще бъде наложено сходно ограничение като по АМ „Хемус“. Натоварено е движението както по АМ „Тракия“, така и по „Струма“ и „Люлин“, и в събота между 10.00 ч и 14.00 часа. Ограничение ще има и в неделя след 16.00 часа, когато също има засилен трафик“, посочи Нанков. Той обясни, че ограничителен режим има и в момента, но не за всички магистрали. „Той ще бъде гъвкав, като ще позволи на навлязло в магистрален участък тежкотоварно превозно средство да продължи движението си, ако му остават 10-15 км, вместо да спира в аварийната лента, каквато е настоящата практика“, допълни Николай Нанков. Министърът посочи, че през утрешния ден ще се проведе последната среща с представители на превозвачите, с които се съгласува ограничаването на движението на тирове, въпреки че това не е задължително. Разговорите с тях са проява на добра воля, тъй като основната цел е превантивно да се осигури максимално облекчение в пиковите летни часове за българските граждани, които използват времето за своите отпуски и почивки. Според Нанков един от аргументите на превозвачите срещу ограничението е липсата на достатъчно паркинги, но такива има достатъчно по бензиностанции. Поехме ангажимент и основна цел в следващите година-две ще бъде увеличаването на тир-паркингите по основни, ключови направления по републиканската пътна мрежа. И в момента има такива, но ще ги увеличим, заяви той. „През този летен сезон ремонти по магистрала „Тракия“ няма да бъдат правени, за да не се затруднява движението по нея, коментира министърът. Тя може да се ползва като алтернативен маршрут и към северното Черноморие, като могат да се използват старопланинските проходи в източната част на България, които са ремонтирани с изключение Карнобат и Дюлински“, посочи министър Нанков. „Ще продължат ремонтите по част от АМ „Хемус“. Рехабилитацията на моста след тунел „Витиня“ трябва да приключи през месец август. До няколко дни ще приключи работата по дясната тръба на тунела, която също като вече ремонтираната дясна тръба на тунел „Ечемишка“ ще отговаря на всички европейски норми“, уточни той. „Мостовото съоръжение преди тунел „Витиня“ в посока София също е в тежко състояние и затова ремонт по него ще стартира след като завърши този на платното в посока Варна. То трябва е готово преди началото на зимния сезон. Ще се работи поетапно, според финансовите възможности, на база приоритизация на най-спешните, неотложни дейности по тунели и мостови съоръжения, тъй като ще извършваме ремонти и по останалите“, заяви Николай Нанков. Той допълни, че при наличен ресурс след края на летния сезон ще започне ремонт и на лявата тръба на тунел „Ечемишка“. Регионалният министър посочи, че е възможно приходи от тол системата да започнат да се генерират от края на следващата система, като тарифирането ще бъде на база на модел, който ще се прави паралелно с внедряването й. „Ако КЗК се произнесе в кратък срок и решението й се потвърди, процедурата по избор на изпълнител може да продължи в кратък срок и в реалистичен план такъв може да бъде избран до края на тази година, стана ясно от думите на министъра. Седем месеца е срокът по задание за внедряване на системата, след което ще има 12-месечен срок за отстраняване на дефекти, ако има такива. Още през първата година след въвеждането на системата се очаква приходът от тежкотоварния трафик да бъде размер на около 500 млн. лв. Факт е, че България е най-евтина за транзитно преминаване страна в Европа, не само в ЕС, но тази несправедливост ще бъде оправена с въвеждането на тол-таксата“, посочи той. Николай Нанков коментира, че лекотоварните автомобили ще заплащат електронна винетка, като това няма да се отрази върху цената й. Ще има възможност да бъдат въведени еднодневни и тридневни винетки, като това зависи от моделирането на системата. Тол-таксите ще се формират и на база тегло на превозното средство, освен на база изминато разстояние. Предвижда се да могат да бъдат въведени и диференцирани ставки за времеви диапазон, какъвто е моделът Западна Европа. Затова в пикови часове, освен въведените рестрикции за тежкотоварните автомобили, ще бъдат въведени и по-скъпи ставки за преминаване, така че превозвачите да избират в коя част на денонощието и на календарния ден да се движат, обясни министърът.", "date": "2017.07.04", "title": "Нанков: Ограничаваме движението на тирове по магистралите в пиковите летни часове"}
{"url": "https://www.24chasa.bg/novini/article/6316423", "text": "\"Николай Ненчев категорично катастрофира договора с Полша за ремонт на МиГ-29, а в същото време отряза доставките от Русия и накрая авиацията изпадна в пълен колaпс.\", заяви президентът Радев преди началото на делото срещу бившия министър на отбраната Николай Ненчев. Ненчев е подсъдим за ремонта на изтребителите. Всеки един самолет в момента лети с удължени агрегати и това започна от лятото на 2015 г. и се повтори през 2016 г., което противоречи на всякакви технически норми, заяви президентът. Според него Николай Ненчев е позволил абсолютно невеж и е безхаберие. Радев обяснил на бившия министър на отбраната колко е трудно това, което започва, че има множество правни и технологични изисквания, които трябва да бъдат преодолени и не е ясен изходът от преговорите. \"Както виждаме голям договор между България и Полша за интегриране и логистична поръчка за МиГ-29 няма и до днес, няма и да има.\", каза Румен Радев. Той обясни, че в началото на 2014 г., когато военен министър е бил Ангел Найденов, е написал докладна записка след връщането му от Полша. В тази докладна той казал, че Полша има потенциал да поддържа и нашите самолети, но трябва да се изследва и провери. Радев подчерта, че винаги бил твърдял три основни неща пред бившия министър Ненчев. Първото било незабавно да се сключи договор с РСК-МиГ, \"за спасяване нашата изтребителна авиация така, че да не останем на земята.\" Второто било за търсене на възможности за версификация и третото стратегически план доставка на нов самолет. Радев препоръчва договор с РСК-МиГ, за да оцелее авиацията. Според Радев, Ненчев се е хвърлил в договора с Полша \"слепешката\". В момента разпита на президента продължава при закрита врата, тъй като информацията, която представя е държавна тайна.", "date": "2017.07.04", "title": "Румен Радев: Ненчев катастрофира договора с Полша за ремонт на МиГ-29"}
{"url": "https://www.24chasa.bg/novini/article/6316505", "text": "Всяко едно дете в България не само да посещава, но да излиза и образовано от училище. Това каза премиерът Бойко Борисов в Министерския съвет по време на представянето на Механизъм за съвместна работа на институциите по обхващане и задържане в образователната система на деца и ученици, предаде „Фокус“. „С 33 млн. лв. ще бъдат увеличени учителските заплати. Сигурно е правилно и необходимо и на комисари, доктори военни да се вдигнат заплатите. Всички искаме да се повишат. Всичките ни програми за иновации и растеж минават. Всяко едно дете в България не само да посещава, но да излиза и образовано от училище. Само това гарантира и просперитета на икономката и държавата. Безработицата в момента е 6%, повече не може да падне“, коментира Борисов. Той посочи, че иска правителството и министерствата да бъдат въвлечени и всяко дете да излиза ограмотено. „Това с всичките ни ресурси трябва да бъде направено. Молбата, заповедта ми е, че това най-важното. Това е магистрала от знание. Само така можем да достигнем до по-голяма производителност на труда“, каза още Бойко Борисов.", "date": "2017.07.04", "title": "Борисов: Всяко едно дете в България трябва да излиза образовано от училище"}
{"url": "https://www.24chasa.bg/novini/article/6316517", "text": "Деветнадесетгодишен албанец е осъден от градския съд в Прищина за знаме на \"Ислямска държава\", съобщава сръбското електронно издание Blic, цитирано от “Фокус“. Присъдата включва полагане на общественополезен труд на стойност 180 евро. Според изданието младежът от Враневац, Печки окръг, Северозападно Косово, на 16 септември 2016 г. е закачил на улицата знаме на Ислямска държава. Наказанието е наложено по действащия закон за предотвратяване на участие във военни конфликти и в чужди паравоенни формации. ", "date": "2017.07.04", "title": "Осъдиха 19-годишен албанец, закачил знаме на \"Ислямска държава\" на улицата"}
{"url": "https://www.24chasa.bg/novini/article/6316497", "text": "Полицията в София е задържала извършителите на обира на инкасо автомобил в началото на тази година близо до търговски център на булевард \"Цариградско шосе\", съобщава  . При обира тогава бяха откраднати около 300 хиляди лева, като по-голямата част от парите бяха оставени в микробуса. По неофициална информация сред арестуваните при акцията на СДВР има и хора от охранителна фирма.  Подробности се очаква да бъдат дадени по-късно днес. ", "date": "2017.07.04", "title": "Заловиха обирджии на инкасо автомобил"}
{"url": "https://www.24chasa.bg/novini/article/6316440", "text": "Образувани са четири наказателни производства във връзка с мангановия рудник \"Оброчище\", съобщи окръжният прокурор на Добрич Пламен Николов. Засега няма повдигнати обвинения и досъдебните производства се водят срещу неизвестен извършител. Прокуратурата извършва и две други проверки, предаде БТА. Разследва се нанасяне на средната телесна повреда при трудовата злополука, при която пострада 41-годишният синдикален лидер в мината. Краката му бяха счупени след падане на скален къс по време на работа. Другото досъдебно производство е за това, че от фирмата-концесионер \"Евроманган\" ЕАД се пречи на органите на изпълнителната власт в лицето на Инспекцията по труда да изпълняват задълженията си. Извършва се разследване за замърсяване на водите и почвата. Предстои да излязат резултатите от взети проби от промишлените води от рудника, които се изливат по повърхността и се вливат директно в река Батовска. Проби от водата и почвата са взети от медицинска лаборатория във Варна по поръчение на Басейнова дирекция. Има назначена екологична експертиза, обясни обвинителят. Наказателно производство е образувано и за това, че е спряно плащане към кредиторите, без да е поискано от съда да открие производство по несъстоятелност. Фирмата-концесионер има натрупани големи задължения към държавата за данъци, осигуровки и влезли в сила наказателни постановления, издадени от държавен орган, посочи Николов. Той съобщи, че прокуратурата извършва и две проверки във връзка с мината. Трябва да се установи има ли длъжностни лица от Министерството на енергетиката, които са съставили официален документ с невярно съдържание във връзка с изпълнението на концесионния договор за рудника. Данъчна ревизия трябва да покаже дали има укриване на данъци. За първи път се проверява съответствието между добитата и реално изнесена манганова руда, посочи окръжният прокурор.", "date": "2017.07.04", "title": "Прокуратурата с 4 наказателни производства във връзка с мина \"Оброчище\""}
{"url": "https://www.24chasa.bg/novini/article/6316610", "text": "Седми ден в швейцарския курорт Кран Монтана продължават преговорите за повторно обединение на Кипър, но втори ден на тях се обсъжда ключовият за техния изход въпрос за гаранциите и сигурността на новата държава, съобщава гръцкият в. \"Та неа\", предава БТА. До момента единственото известно нещо е, че е твърде вероятно генералният секретар на ООН Антониу Гутериш да се завърне отново в Швейцария, след като той бе там при започване на преговорите, и че това се очаква да стане в четвъртък, изтъква изданието и допълва, че всички страни, ангажирани в преговорите, засега избягвали да правят изявления. Гръцкият министър на външните работи Никос Кодзиас обаче вчера поиска изтегляне на турските \"окупационни войски\" от Кипър, като изрази съжаление, че преговорите за повторно обединение на острова не са навлезли в същината на въпроса, според Франс прес. Новият кръг от преговорите за повторно обединение на Кипър започна на 28 юни в Кран Монтана в присъствието на кипърския президент Никос Анастасиадис и лидера на кипърските турци Мустафа Акънджъ, както и на представители на страните гарантки за сигурността на острова - Гърция, Турция и Великобритания, които си запазват правото за военна намеса. Турция поддържа присъствие на около 35 000 войници в северната част на острова, където бе провъзгласена \"Севернокипърска турска република\", която е призната само от Анкара. Никозия, подкрепяна от Атина, оказва натиск за премахване на правото за едностранна намеса на трета страна и настоява за ясен график за постепенно изтегляне на турските войници. Гръцката страна остава на своята позиция, че не може да има право за намеса в Кипър и че окупационните войски трябва да се изтеглят с договор, предвиждащ процедурата за изтегляне, посочи Кодзиас в Кран Монтана. Турският вицепремиер Нуман Куртулмуш, който говори пред журналисти в Анкара, увери от своя страна, че \"по въпроса за сигурността и гаранциите Турция няма да отстъпи\". Кодзиас настоя за \"дискусия по същество\" по въпроса за сигурността - въпрос, който създава напрежение между делегациите на кипърските гърци и кипърските турци. Ние сме на шестия ден /от преговорите/ и дебатът не е започнал, каза той. Предишният кръг от преговорите за Кипър през януари в Швейцария завърши с провал, след като страните не успяха да се споразумеят по въпроса за сигурността на бъдещата държава. Кипър е разделен от 1974 г., когато турската армия окупира северната част на острова в отговор на преврат на кипърски гърци, който целеше присъединяване на страната към Гърция. /Никола", "date": "2017.07.04", "title": "В Кран Монтана разискват въпроса \nза гаранциите и сигурността на Кипър"}
{"url": "https://www.24chasa.bg/novini/article/6316560", "text": "Британският премиер Тереза Мей е укрила доклад за ислямския тероризъм, за да запази дипломатическите отношения със Саудитска Арабия, това твърди сайтът PoliticsHome, съобщава  .  Доклад, поръчан през януари 2016 година от предшественика на Мей Дейвид Камерън, не е бил публикуван, като е бил задържан от британския премиер през последните шест месеца. От министерството на вътрешните работи отговориха, че публикуването на доклада, който проучва произхода и размера на финансирането на британски екстремистки групи, зависи от премиера. Камерън е поръчал доклада, за да си осигури подкрепата на либералдемократите за разширяване на британските въздушни удари по цели в Сирия. Бившият лидер на либералдемократите Тим Фарън обаче заяви, че укриването на доклада е отчаян опит на Даунинг стрийт да поддържа добри отношения със Саудитска Арабия. Той допълни, че според него този доклад е много критичен към Саудитска Арабия, която финансира екстремистките групировки. ", "date": "2017.07.04", "title": "Тереза Мей е укрила доклад за ислямския\nтероризъм"}
{"url": "https://www.24chasa.bg/novini/article/6316570", "text": "Софийският административен съд даде ход на делото срещу поскъпването на природния газ с близо 30% от 1 април, предаде  Заседанието се проведе при закрити врата по искане на \"Булгаргаз\" с цел защита на търговски тайни. Представител на дружеството така и не се яви. Според обвинението регулаторът не е спазил процедурата, която сам е определил при определяне на цената на природния газ и затова прокуратурата протестира увеличението. Именно този шоков скок в цената на синьото гориво повлече след себе си и парно и топла вода, които поскъпнаха с между 18 и 38% за топлофикациите на газ в страната. Дори съдът да определи като незаконна по-високата цена на природния газ тя няма да бъде отменена със задна дата и ще продължи да действа. Прокуратурата оспорва и решенията за поскъпване на парно и топла вода.", "date": "2017.07.04", "title": "Тръгна делото срещу поскъпването на природния газ от 1 април"}
{"url": "https://www.24chasa.bg/novini/article/6316578", "text": "145 растения марихуана са иззети в района на язовир \"Априлово\", задържан е 37-годишен мъж. Това съобщиха от ОДМВР - Търговище. На 2 юли, след проведени оперативно-издирвателни и процесуално-следствени действия в района на язовир \"Априлово\", община Попово, е установено, че 37-годишен мъж с инициали М. М. от гр. Попово отглежда 145 стръка растения, засадени в саксии, които при извършен полеви наркотест реагират на марихуана. При последващо претърсване в помещения-негова собственост, намиращи се на язовира, е намерено и иззето оборудване за изграждане на оранжерия за отглеждане на марихуана. М. М. е задържан за срок до 24 ч в РУ - Попово на основание чл. 72, ал. 1, т. 1 от Закона за МВР, а след изтичане на полицейската мярка с постановление на наблюдаващ прокурор срокът на задържането му е удължен до 72 часа. По случая е образувано досъдебно производство по описа на РУ - Попово. ", "date": "2017.07.04", "title": "Задържаха 37-годишен за притежание на насаждения с марихуана"}
{"url": "https://www.24chasa.bg/novini/article/6317848", "text": "Майката на бебето, чиято плацента генетикът с криминално досие Владимир Стоянов така и не получи, е силно разстроена и шокирана от случилото се. Жената, за която екипът на “Шейново” се грижи всеотдайно от събота, без да позволи инцидентът да повлияе на отношението му, е отказала да запише бебето с името на бащата. Тя е родила син със секцио, извършено от д-р Гагова. Веднага след операцията бащата е започнал настоятелно да иска да получи плацентата, твърдейки, че директорът на болницата доц. Румен Велев му е обещал. “Абсолютна лъжа”, коментира д-р Велев. Той дори не питаше за състоянието на бебето, разказва шокирана колежка на д-р Гагова от съботната смяна. Освен това майката е помолила полицията да ѝ съдейства да вземе лични вещи и необходимите за бебето неща от дома им, научи “24 часа”. Тя вече е била там, придружена от униформените, и изнесла багаж. Вероятно това се е случило, докато Стоянов бе в ареста, така че е избегнала срещата с насилника. Жената не желаела повече да има общо с мъжа, посегнал на лекарката. Именно затова записала сина им със своето име - все едно бащата е неизвестен. Задържаният Владимир Стоянов се държа нагло в съда, смя се и дори обвини докторката в лъжа. Това стана във вторник в Софийския районен съд, където прокуратурата поиска постоянен арест за насилника, ударил в лицето д-р Албена Гагова на 1 юли по обяд. В съдебната зала Стоянов се провикна, докато прокурор Стела Карабова обясняваше за предишните му осъждания, по които е реабилитиран. Те са за притежание на дрога, грабеж и незаконно влизане в страната. Мъжът има 2 висящи дела - за отмъкнат от ученик сребърен синджир и неволен палеж. Разследват го и за укриване на 22-ма иракчани в къща в София. “ Това няма нищо общо с делото”, извика той. Съдия Кирил Димитров му обясни, че ще му даде думата, но Владимир отново се обади и заяви, че няма никакви доказателства срещу него. “Искам записи от камери и свидетели”, каза той. Едва след претенциите му прокурор Карабова успя да каже, че още на 1 юли полицаи са се обадили по телефона на Стоянов, но след като е разбрал кои са, веднага е затворил. Тя потвърди и информацията на “24 часа”, че след като е ударил лекарката, генетикът е подстригал косата си. “Опитал се е да провали разпознаването”, каза Карабова, но въпреки това д-р Гагова не се объркала, а посочила именно него. По висящите си дела Стоянов е имал различни мерки за неотклонение. Нарушавал ги е и не е спрял да върши престъпления, каза прокурор Карабова, но беше грубо прекъсната от смеха на Стоянов. Съдията му направи поредната забележка и го попита дали ще му е приятно да му се смеят в лицето. “Аз не говоря простотии, на които да се хилят хората”, отвърна нагло Стоянов. Той обвини прокуратурата в тенденциозност и несправедливо отношение към него. Стоянов дори си позволи да хвърли вината за боя над д-р Гагова: “Аз вчера цял ден по телевизията гледам, че пострадалата не помни какво се е случило. Има травма на главата. Сега уж нещо си спомняла, след като някой, който не е пряк свидетел, казал, че нещо се случило. Несправедливо са прехвърлили вината на невинно лице. В случая аз”, заяви мъжът. Съдия Димитров обясни, че действително първоначално Гагова е казала, че не помни. При нов разпит обаче обяснила, че както говорела със Стоянов, усетила удара. Макар да няма преки очевидци или камери, към момента категорично е ясно, че Стоянов е ударил лекарката, която получила сътресение, счупени кости в носа, рана на горната устна и синини, обясни магистратът. Заради висящите му дела, “бруталното и грубо” посегателство срещу лекарката и остриганата коса Димитров го остави в ареста. В знак на съпричастност към д-р Гагова лекарите от болница “Шейново” организираха във вторник символичен протест пред лечебното заведение с ленти - “Не на насилието в здравеопазването”. Той бе подкрепен от лекарския съюз, пациентски организации и болници от цялата страна. Как лекарите да бъдат защитени от простащината на хората, които ги нападат, е обсъждало във вторник правителството заради пребитата лекарка от болница “Шейново”. “Ползвам случая да изкажа цялата ни подкрепа към колегите ви в “Шейново” и помислете, да видим какъв е механизмът да ги защитим, макар че срещу простащината не знам как да ги защитим. Родило му се бебе – вместо да се радва, да е празник – пребива докторката. Не знам срещу това каква защита…”, обърнал се към здравния министър Николай Петров премиерът Бойко Борисов, става ясно от разпространена стенограма от правителственото заседание. Министър-председателят иска от министрите си и да помогнат на болницата в завеждането на дела срещу нападателя на лекарката. От 2015 г. в Наказателния кодекс има текст, че наказанието за нападение срещу лекар е от 5 до 12 години, намесил се в разговора и вицепремиерът Валери Симеонов. “Това, че в момента съдебната система не работи – отчитат се смекчаващи вината обстоятелства, дават се условни… това вече е друг въпрос. Но от това повече не знам – то ще отиде към убийство вече! От 5 до 12 години въобще не е малко”, казал той според стенограмата. Премиерът Борисов също е насочил решаването на проблема към съдебната система. Здравният министър проф. Петров пък описал пред останалите министри какви са мерките за сигурност в болниците. “Паникбутони има, законодателни промени има, регламенти има, единствените места, където все още няма паникбутони на 100%, това е в самите линейки, които ходят на място, на терен. Подготвил съм справка, ще кандидатстваме за някакви малки средства, за да може, локализирайки ги през GPS система и ползвайки паникбутон, да могат да ползват услуга за защита на място, защото това е много голям проблем. А за случая в “Шейново”, за който сте абсолютно прав, всичко, каквото трябва да се направи като охранителна система на болницата, като законодателни промени, всичко това е факт. Срещу животинското борбата е много трудна, господин премиер, бих казал - дори невъзможна”, казал в дискусията здравният министър. Премиерът Борисов обаче му препоръчал вместо паникбутони линейките да ходят в рисковите квартали заедно с полиция. “Тук и самите данъкоплатци, обществото трябва да сме много нетърпими, защото всичко това, за което говорим, са допълнителни разходи на данъкоплатците, допълнителни ресурси и от хора, и от горива, и от всичко останало. Лекарят отива да го спасява, да му помогне да живее, а той го бие! Тук превенцията според мен е повече тежки присъди. Да не се месим на съдебната власт, но това би трябвало да бъде. Само със съжаление не става явно, защото това насилие над медици става често срещано”, обяснил още Борисов. Над 50 са нападенията срещу медици за годината, съобщил още здравният министър Николай Петров. - Получихме толкова много писма от хора, които са съпричастни - от други болници, от лекарския съюз, от КНСБ. Обади ми се кметът на София Йорданка Фандъкова, утре ( имаме среща. Министърът на здравеопазването проф. Николай Петров дойде при нас, изпратен специално от премиера. Протестът ни беше чисто човешки. Съзнаваме, че с него не можем да променим системата, обществото, нито че това може да стане лесно и бързо. Но искахме да изкрещим, че така повече не може Трябва промяна! - Поне месец да бъде в болнични. Освен всичко това, което тя преживя, страдат и нейните пациенти. За мен това нападение напомня терористичен акт. Беше именно такъв - неочаквано, внезапно нападение, което всява страх и ужас у хората. Като атаката в “Шарли ебдо”. И както тогава хората по цял свят написаха Je Suis Sharlie, така сега в социалните мрежи виждаме десетки да казват “Аз съм д-р Гагова”. Подкрепата на толкова много хора ни зарежда с оптимизъм. - Реакцията им означава, че посланието ни е стигнало на високо място. Няма грам политика в това, което правим. В понеделник сутринта, когато случката бе разказана от всички медии, в социалните мрежи имаше, макар и малко, коментари, че едва ли не лекарите си заслужават боя. В деня на протеста ни вече няма нищо подобно, напротив - всички са съпричастни. Българите, когато се обединим около нещо, успяваме. Сега трябва да се обединим срещу насилието. И не става дума само за болниците - ами ето и събитията в Асеновград, и нападенията над учители, и изобщо агресията в училище. Всеки трябва да направи нещо, за да спре това насилие. Затова благодаря много на всички - колегите, пациентите, дошли специално на протеста ни, институциите. Това е важното, че не сме загубили човешкото. Надявам се тази съпричастност да доведе до нещо повече. - Фактът, че съдът го остави в ареста, е първата ни победа Той трябва да си получи заслуженото. Омръзна ми хора с висящи дела - някои по 10-15, че и повече, да са на свобода. Шофьори, вече причинили катастрофи, да карат по улиците, да газят майки, деца, да убиват! Очакваме ефективна присъда. Искаме промяната този път да се случи. ЕЛИЦА СТОИЛОВА 647 проби стволови клетки от пъпна връв са били взети и замразени за съхранение през 2016 г. у нас до данни на Изпълнителната агенция по трансплантация (ИАТ) - органът, който сертифицира тъканните банки и съхранява информацията за дейността им. Общо 6 тъканни банки съхраняват клетки от пъпна връв. От тях само една е публична, останалите са частни. Основната разлика е, че само в частна банка пробата се съхранява за индивидуална нужда - за детето, при чието раждане е взета пробата, или за неговото семейство. В публичната банка пробите се използват за всички болни, които се нуждаят от трансплантация на стволови клетки. При раждане може да се вземат хемопоетични стволови клетки от кръв от пъпна връв и мезенхимни стволови клетки от тъканта на пъпната връв. Ако в последствие се наложи да се използват, първите могат да станат родоначалници само на кръвни клетки - на кръвотворната и имунната система, докато мезенхимните могат да служат за регенерация при увреждания на кости, тъкани, сухожилия и др. За разлика от хемопоетичните стволови клетки, те могат да се множат в лабораторни условия и броят им да надхвърли в пъти първоначално извлечените от пробата. Стволовите клетки се извличат по предварително заявено желание на родителите. Това става по време на раждането. Набирането на пробата започва веднага след прекъсването на пъпната връв на бебето, като се взема остатъчната кръв от вената на пъпната връв и разклоненията ѝ в плацентата. Същевременно е прекъсната и връзката между матката и плацентата, т.е. нито майката, нито бебето имат нещо общо с процедурата. Използва се специален еднократен комплект. В тъканната банка пробата се обработва и се съхранява с години в замразено състояние в течен азот. Родителите плащат годишна такса за съхранението, която се определя от тъканната банка. В ИАТ не е постъпила информация за извършени трансплантации на стволови клетки на деца, при които да са използвани “личните им резерви”. Регистрирани са обаче 2 случая на алогенна трансплантация - между братя и сестри. АННА БОТИНОВА", "date": "2017.07.04", "title": "Бебето на бияча от “Шейново” няма да носи неговото име - майката не иска да го вижда"}
{"url": "https://www.24chasa.bg/novini/article/6317756", "text": "Македонският външен министър Никола Димитров заяви днес, че подписването на договора за добросъседство между Македония и България, което беше планирано за Илинден, 2 август, ако дотогава бъде съгласуван текстът, най-вероятно ще бъде отложено, съобщи македонската телевизия Телма. Като причина за отлагането министърът посочи, че на 2 август Македония заедно с Черна гора ще бъде домакин на американския вицепрезидент Майкъл Пенс в Подгорица, където той ще има среща със страните членки на Адриатическата харта. Димитров съобщи това в своя отчет пред парламентарната комисия за външна политика, при който депутатите от ВМРО-ДПМНЕ се опитаха да издействат да им бъде показан текстът на договора с България, преди той да бъде подписан. Димитров каза, че договорът ще влезе в парламента за ратификация, след като бъде подписан. Външният министър изтъкна, че сега Македония трябва да покаже, че може да решава проблемите със съседите, и призова за консенсус за \"новата глава\" във външната политика.", "date": "2017.07.04", "title": "Македония: Подписването на договора с България най-вероятно ще бъде отложено"}
{"url": "https://www.24chasa.bg/novini/article/6317768", "text": "Полицията търси двама мъже, задигнали охранителни камери от блок в столичния кв. \"Овча купел\". Те се вмъкнали в блок на ул., \"Промишлена\" N27 в нощта срещу 7 септември м.г. Влезли във вход \"Б\" и за 5 минути задигнали двете камери. От полицията молят всеки, който ги разпознае или има информация за тях, да се свърже с разследващия полицай Веселин Йорданов от столично 6 РУ на тел. 02/982-17-12 бул. или да отидат до районното на адрес ул. ,,Братя Бъкстон\" N5.", "date": "2017.07.04", "title": "Търсят крадци на камери по снимки"}
{"url": "https://www.24chasa.bg/novini/article/6317808", "text": "Европейският съюз обмисля допълнителни санкции срещу Северна Корея, след като Пхенян обяви, че успешно е преминало новото изпитание на МКБР (междуконтинентална балистична ракета), предава AFP, цитира \"Фокус\". Миналият месец ЕС разшири санкциите си срещу Северна Корея след като Пхенян изстреля множество крилати ракети покрай източните си брегове. От Брюксел заявиха, че ЕС „ще обмисли подходящ отговор, включително и допълнителни рестриктивни мерки, в близка консултация с ключовите ни партньори, както и в рамките на дебатите на Съвета за сигурност на ООН“.", "date": "2017.07.04", "title": "ЕС обмисля допълнителни санкции срещу Северна Корея"}
{"url": "https://www.24chasa.bg/novini/article/6317830", "text": "НЗОК не е отказала фактуриране на извършена дейност, съобщиха от касата. Във връзка с ескалиране на слуховете, че Националната здраноосигурителна каса ще \"лимитира\" дейностите по Приложение 1, вкл. и свързани с раждане, хемодиализа и неонатология, от касата информират, че НЗОК е изпратила указания до директорите на районните здравноосигурителни каси, в които изрично нарежда цялата отчетена дейност по Приложение 1 да се фактурира и заплати. В случай, че се установи рязко нарастване на утвърдените индикативни стойности, заплатената дейност подлежи на проверка от контролните органи на институцията и то с изключение на дейностите за раждане, неонатология и хемодиализа.", "date": "2017.07.04", "title": "НЗОК не е отказала фактуриране на извършена дейност"}
{"url": "https://www.24chasa.bg/novini/article/6317749", "text": "Полицаи ще принуждават родители, чиито деца не ходят на училище, да ги заведат. Това е една от мерките в одобрения във вторник от Министерския съвет механизъм за задържане на децата в училище. Механизмът бе представен лично от премиера Бойко Борисов и няколко от министрите му. “МВР принуждава хората да спазват закона. С мерките, които имаме, ще ги принудим да си заведат детето на училище”, обясни включването на силовото министерство министърът му Валентин Радев. Кметовете и ГРАО да съставят списъци на децата, които трябва да ходят на училище. След това учители и социални работници ще обикалят домовете, за да мотивират родителите да ги пратят в клас. При нужда ще се намесва МВР. Освен това децата, които не бъдат открити на постоянния им адрес, Целта на механизма е да няма деца, които не започват въобще образованието си или пък не го завършват. “Всяко едно дете в България не само да посещава, а да може да чете, пише и да излиза образовано от училище. Безработицата в момента е 6%. Тя не може да падне повече, защото тези, които са безработни, нито знаят да четат, нито да пишат”, мотивира нуждата от новата правителствена програма премиерът Борисов. Той спусна и заповед до министрите: “Постепенно от 1 септември да образоваме децата и да ги вкараме след това да работят”. По данни на Националния статистически институт през учебната 2015/2016 г. 21 170 ученици са напуснали образователната система, което означава, че всеки 7-и ученик между 15 и 18 години не е в училище, съобщиха от МС. “Данните показват, че малко над 5% от българчетата, една четвърт от ромчетата, над 10% от децата от турски произход не са обхванати от образователната система. Това значи не само непригодност за пазара на труда, но означава утре те да бъдат клиенти на социалната система или с някои от тях да се налага да работи МВР”, заяви вицепремиерът Томислав Дончев. “Образованието е основен приоритет на това правителство. Не си спомням друго правителство с конкретна цифра, която е около 330 млн. лв. на година, да увеличава учителските заплати. Това не е и най-важното. Най-важното е, че в България трябва да имаме образовани хора. Виждате в Асеновград и “Столипиново”, или където и да било, образованието не е на необходимото ниво”, добави Борисов. “Искаме всички институции да бъдат въвлечени, Това с всички ресурси, които имаме, трябва да бъде направено. Молбата или заповедта ми е, че това е най-важното нещо, това е магистрала от знание. Само с човешкия потенциал, който имаме, може да достигнем до по-голяма производителност на труда. България ще започне да се мери с останалите, когато производителността стане такава, каквато е в други държави, към които се стремим”, каза още премиерът. Бойко Борисов поръча на министъра на образованието Красимир Вълчев да измисли формула за по-високо заплащане на учителите в “трудни” райони. “Не искам да говоря аз за етноси, защото всеки български гражданин и българче са ни важни и ценни, но преподавателите, майка ми е била учителка и знам, като си дойдеше, казваше: “Надува ми се главата”. Не на всякъде еднакво лесно се работи с ученици, особено в тези райони, където трябва по-особена грижа”, обясни министър-председателят. Ако не бъдат вкарани в училище, децата после предупреди още той. Механизмът трябва да работи на ниво училище, където цялата институционална мощ на държавата плюс социални работници, местна власт, представител на МВР да могат да вземат мерки така, че всяко дете да бъде записано, когато идва време да е 1-и клас, и впоследствие да бъде задържано в училище, разясни вицепремиерът Томислав Дончев.", "date": "2017.07.04", "title": "Борисов: От септември всички деца в клас! Полицаи ще карат родители да ги водят"}
{"url": "https://www.24chasa.bg/novini/article/6317854", "text": "Русия може да разположи войски по границите на планираните зони за деескалация в Сирия, до две или три седмици, предава Ройтерс, цитирана от \"Фокус\". Руският дипломат Александър Лаврентиев е заявил, че това може да се случи веднага след финализирането на споразумение с Турция и Иран. Предстои властите в Москва, Анкара и Техеран да обсъдят детайлите на споразумението, заяви Лаврентиев по време на среща с ирански и турски представители в столицата на Казахстан Астана.", "date": "2017.07.04", "title": "До седмици Русия може да разположи войски в сирийски буферни зони"}
{"url": "https://www.24chasa.bg/novini/article/6317689", "text": "Каменната фигура на лъв от разрушения Войнишки мемориал на Първи и Шести софийски полк ще се върне на оригиналното си място - пред НДК след 37 г. Това ще стане, след като приключи демонтажът на паметника “1300 г. България”, заел мястото на мемориала. “Искаме да върнем на оригиналното му място един от най-важните елементи на Войнишкия мемориал - лъва, който е стоял в центъра на паметника. Фигурата се пази във Военноисторическия музей”, каза кметът на София Йорданка Фандъкова. Тя е разговаряла с военния министър Красимир Каракачанов, който подкрепил идеята. Огромният каменен лъв се е издигал пред централната паметна плоча на мемориала от 1934 до 1980 г. Любопитното е, че едната му лапа е положена върху плоча с картата на Санстефанска България. Фандъкова обясни, че след демонтажа на “1300 г. България” пространството на долното ниво ще се укрепи, а отгоре ще се затреви, за да стане част от парка. Решението е временно, защото общината подготвя задание за конкурс за възстановяване на Войнишкия мемориал. “През последните дни чух много обвинения и определения за мен и екипа ми заради демонтажа. Затова ще представя само факти. Няма да говоря за художествената стойност на “1300 г. България”. За действия или бездействия, правени преди десетилетия, обаче отговорност няма да нося”, отсече Фандъкова. Тя напомни, че още при строителството на паметника през 80-те г. са допуснати дефекти, заради които той е започнал да се руши почти веднага след това. Затова е бил анулиран и акт 16 на паметника. През 2003 г. експерти, сред които и авторът проф. Валентин Старчев, препоръчват незабавен демонтаж на конструкцията, защото е опасна. Фандъкова подчерта, че възстановяването на паметници е неин приоритет като кмет. Тя напомни за възстановената Алея на бележитите българи в Борисовата градина и реставрацията на Докторския паметник, на “Цар Освободител”, фигурите от Лъвов и Орлов мост.", "date": "2017.07.04", "title": "Връщат пред НДК лъва от Войнишкия мемориал (Обзор)"}
{"url": "https://www.24chasa.bg/novini/article/6317859", "text": "Позицията на босненската Република Сръбска /РС/ за интегрирането в НАТО е вече известна, а последната дума по въпроса ще имат гражданите на референдум, заяви днес президентът на РС Милорад Додик, цитиран от агенция Фена. \"Босна и Херцеговина се опитва с измама да тръгне по пътя на евроатлантическа интеграция, но РС с всички политически и правни средства ще оспори неконституционните и незаконни действия\" на Сараево, съобщи кабинетът на Додик, цитира БТА. По време на разговор в Баня Лука с посланика на Словакия в Босна и Херцеговина Додик подчертал, че РС подкрепя пътя към ЕС за Босна и Херцеговина.", "date": "2017.07.04", "title": "Додик: Гражданите ще кажат искат ли Босна да стане член на НАТО на референдум"}
{"url": "https://www.24chasa.bg/novini/article/6317864", "text": "Президентът Тръмп реагира срещу последното севернокорейско изпитание на МБКР (междуконтинентална балистична ракета), и призова Китай да „прекрати това веднъж завинаги“, предава USA Today, цитира \"Фокус\". Президентът на САЩ Доналд Тръмп реагира на севернокорейското изпитание в социалната мрежа „Туитър“. „Северна Корея пусна още една ракета. Няма ли този тип да свърши нещо по-добро с живота си? Трудно е да се вярва, че Южна Корея и Япония могат да издържат на тези неща още дълго време. Може би Китай ще действа твърдо срещу Северна Корея, и ще прекрати тази нелепост веднъж завинаги“, написа американският президент в социалната мрежа „Туитър“.", "date": "2017.07.04", "title": "Тръмп реагира остро на севернокорейското ракетно изпитание"}
{"url": "https://www.24chasa.bg/novini/article/6317860", "text": "878 мерки за подобряване живота на българите и 63 приоритета съдържа управленската програма на кабинета “Борисов 3”, която е готова и приключва съгласуването си по министерствата. “24 часа” разполага с проекта. Визията на управленската програма се опира на разбирането, че не държавата създава икономика, заетост и доходи, а те са функция на реалния сектор. Държавата създава правилата и формира бизнес средата. “Всички опити държавата да създава мащабна изкуствена заетост за сметка на данъците, събрани от гражданите, водят единствено до трупане на нови задължения за бъдещите поколения. Усилията на държавата ще бъдат насочени към подкрепа за съществуващата икономика и привличане на нови инвестиции. В допълнение към ниските данъци ключови са работещата съдебна система, бързата и компетентна администрация, но най-вече Фискалната стабилност не е достатъчна за гарантиране на икономически просперитет, но през последните години получихме убедителни примери, че трупането на бюджетни дефицити, и то през дълъг период от време води до катаклизми в икономиката на дадена държава - с този пример, очевидно визирайки Гърция, кабинетът дава знак, че няма да харчи днес и да превръща в длъжници поколения наред. Съществуват редица възможности държавата да прилага политики за развитие на икономиката чрез грижа за всяко малко и средно предприятие, пише в документа. Гарантират се контрол върху монополите, честна конкуренция, национални програми за енергийната ефективност, на периферните и обезлюдени райони, както и за насърчаване на нови земеделски стопанства. Обещава се пълна промяна на технологията на функциониране на държавната машина чрез ускорено въвеждане на Като приоритет №1 е посочено стартиращото от 1 януари 2018 г. българско председателство на Съвета на ЕС. 12 събития на общността ще се проведат в София за периода, 3 от които - в категория А. Изрично е подчертано, че пред риска от фрагментация в съюза България е за запазване на единството му и задълбочаване на интеграцията между държавите членки. Залага се на прагматичното партньорство и сътрудничество с цел реализация на националните интереси чрез общата външна политика и политика за сигурност на ЕС. Откроена е важността на активни действия на институциите ни в проекти по Плана за инвестиции в Европа (т. нар. План “Юнкер”), както и по Европейския план за външни инвестиции и Европейския фонд за устойчиво развитие, в това число чрез търсене на варианти за регионално сътрудничество. А също - отпадането на Механизма за сътрудничество и оценка. В управленската програма е заложено българското участие в учения с видимо присъствие на алианса, включително на наша територия. Ще се приема Национална програма 2020 “България в НАТО и европейската отбрана” за увеличаване на разходите за отбрана и инвестиции във военни способности и развитие на проучвателна дейност. Предстои изготвянето на Национален план за В рамките на алианса страната ни ще се бори с тероризма и в подкрепа на разоръжаването и неразпространението на оръжия за масово унищожение. Планира се активен диалог на най-високо равнище с държавите от Югоизточна Европа. А също - подкрепа за евро-атлантическата интеграция на страните от Западните Балкани, при спазване на принципа на собствените заслуги като определящ напредъка на всяка от тях. България ще споделя опита си в интеграционния процес, като отстоява като водещ принципа на добросъседските отношения. Страната ни ще подкрепя продължаването на преговорите по нерешени въпроси между Белград и Прищина. Приоритетни според управленската програма ще са и отношенията с Турция, които ще се развиват на принципите на добросъседство, взаимно отчитане на интересите и ненамеса във вътрешните работи. Ще държим и на изграждане на междусистемни газови връзки със съседните страни, както и за наше участие в международни енергийни проекти. И защитата на правата и интересите на общностите на сънародниците ни зад граница, свързани с преподаването на майчин език и осигуряването на учебници е приоритет на “Борисов 3”. Общи усилия в ЕС по решение на проблема с миграцията на принципите на равнопоставеност и солидарно разпределение на отговорностите между отделните членки, предвижда програмата на кабинета. Планират се усилия за по-радикална реформа на Дъблинския регламент за ефективен контрол върху външните граници на ЕС, с траен ангажимент на ЕС за подкрепа за държавите членки на предна линия. Ключов акцент на правителството е също С финансови и икономически инструменти ще се насърчават инвестициите в по-слабо развитите. Ще се направи Наредба за критериите на ВиК операторите и минимални изисквания към персонала им, а също - стратегия за финансиране на отрасъла и механизми за намаляване на въздействието на инвестициите върху цените на водата. Преодоляване на негативните демографски тенденции чрез различни мерки, включително гъвкаво работно време за родителите, залага програмата “Борисов 3”. Има мерки за оптимизиране на Центъра за асистирана репродукция. Наред с раждаемостта, управляващите хора, като за целта ще се напише и индекс, който отразява прогреса в тази посока. Показателите ще се следят и на национално, и на регионално ниво. На 2 г. ще се пише доклад как се отразява Националната концепция за насърчаване на активния живот на възрастните хора в секторните политики. Ще се създават условия за равнопоставеност на жените и мъжете във всички сфери на обществения, икономическия и политическия живот. за 4-те години на управлението. Това ще става не безразборно, а по стройни списъци с търсените от работодателите професии с информация от регионалните комисии по заетостта и средносрочните прогнози за търсенето и на труд. Ще се осигурява обучение за заемане на свободните работни места в региона. Други 4000 ще получат “ключови компетентности” за заетост в малки и микропредприятия, пак с финанси от държавата. Най-малко 100 000 търсещи работа и неактивни лица от уязвими групи ще бъдат подготвяни за заетост със средства от програма “Развитие на човешките ресурси”, а други 150 000 ще минат обучение. Такова по дуалната система се полага на още 400 младежи. Целта е до края на мандата Ще се направи пакет от посреднически услуги за хора с увреждания и ще се определи квота от свободни работни места, подходящи за тях. Пилотно в Северозападна България ще се осигури 6-месечна заетост на 7000 души, а други 2100 ще бъдат обучени. За целта държавата осигурява 21,5 млн. лв. Всеки младеж в страната до 4 месеца от неговата регистрация в бюрото по труда ще получава предложение за обучение или заетост, залага планът “Борисов 3”. Това е нова национална програма, осигуряваща “бърза писта за работа” на завършващите средно образование. Ще се повишават както минималната заплата - на 650 лв. в края на мандата (при 460 лв. в момента), и средната - на 1500 лв. през 2021 г. (при 1012 лв. сега), така и доходите на пенсионерите. В правителствената програма Ще се разработят специализиран софтуер и методика за наблюдение и противодействие на тероризма. Акцент се поставя върху критичната инфраструктура - транспорт и големи търговски центрове. Ще се направи и Национална програма за сигурността на пристанищата и корабите. Фиксират са мерки срещу каналджийството и трафика на хора. В защита на хората от битова престъпност се назначават 1000 полицаи. Съставът на МВР се укрепва с още 8000 разследващи, 2000 от които - на щат. Ще се конфискува имуществото на телефонните измамници. Заложено е двойно увеличение - от 1000 на 2000 подготвени кадри, които излизат от Академията на МВР годишно. Ще се пишат почти 50 нови закона или изменение в съществуващите. В първата категория са такива за детето и семейството, за храните, за социалните услуги, за хората с увреждания.", "date": "2017.07.04", "title": "Първо в “24 часа”: Програмата на кабинета “Борисов 3” - 878 мерки"}
{"url": "https://www.24chasa.bg/ojivlenie/article/6310443", "text": "Отличеният с три награди “Оскар” за най-добър актьор сър Даниъл Дей-Люис официално заяви през миналата седмица, че повече няма да се снима в киното. Роденият на 29 април 1957 г. в Лондон актьор се пенсионира, обяви списание “Варайъти”, като цитира говорителката му Лесли Дарт. Пред списанието тя казва, че Даниъл Дей-Люис “няма повече да работи като актьор”. Добавя, че това е негово лично решение и че актьорът е безкрайно благодарен на всички свои колеги и на зрителите. Даниъл Дей-Люис е единственият актьор с три оскара за най-добра мъжка роля за филмите “Моят ляв крак” от 1989 г., “Ще се лее кръв” от 2007 г. и “Линкълн” от 2013 г. Известен е в киногилдията с това, че се снима много рядко, едва на 3-5 години и подбира внимателно проектите, в които да се включи. Сред големите му филми са също “Последният мохикан” от 1992 г., “Боксьорът” от 1997 г. и филмът на Мартин Скорсезе “Бандите на Ню Йорк” от 2002 г. Тази година ще излезе последният му филм Phantom Thread, сниман отново заедно с друг титан на киното Пол Томас Андерсън, за света на модата в Лондон през 50-те години. Андерсън е режисьор и на “Ще се лее кръв”. Всички присъствали на снимачна площадка с Даниъл Дей-Люис няма да го забравят никога. Когато е трябвало да влезе в ролята на ирландския писател и художник Кристи Браун, чиято единствена функционираща част от тялото е бил левият му крак, актьорът през цялото време на снимките на филма се е придвижвал в инвалидна количка, а в ресторантите се е хранил само с едната част на устата си и с асистенти, които са го хранили. Така сър Даниъл Дей-Люис спечелва първия си “Оскар” за “Моят ляв крак”. Мнозина се съмняват, че това е поредното му отказване от киното. Но през 1989 г., докато играе Хамлет, припада на сцената. По-късно твърди, че е видял духа на баща си зад кулисите, и се заклева никога повече да не стъпи на театрална сцена За голямо съжаление на феновете му удържа на думата си. Въпреки че Люис е най-добрият актьор от своето поколение, в Холивуд никой не го познава. Той рядко се появява на светски партита и дори колегите, с които работи, твърдят, че познават по-скоро персонажите, които той интерпретира, отколкото самия него. По време на снимките на филма “Линкълн” е искал всичките му колеги да го наричат господин Президент. За тази роля Люис се подготвя цели седем месеца. Дори извън снимачната площадка продължава да говори с дрезгавия глас на Линкълн и с американски акцент. Пише съобщения на актрисата Сали Фийлд, която играе ролята на госпожа Линкълн, във викториански стил и е очаквал тя да му отговаря по същия начин. Не разговаря с никого от филмовия екип и посред зима наема една стара къща без отопление, където да живее по време на снимките. За да се подготви за ролята си в “Последният мохикан”, живее шест месеца в джунглата. Там се научава да ловува и одира с голи ръце животни, да стреля перфектно с лък и с пушка. Преди да започне снимките на филма “Невинни години”, месеци наред се разхожда из Ню Йорк, облечен в костюми от 1870 г. В “Лов на вещици” става селянин и живее в една порутена барака няколко месеца. В “Балада за Джак и Роуз” Люис става хипи и спи на плажа. Синът на Люис разбира, че баща му е известен актьор, а не общ работник, както си е мислел дотогава, едва на девет години. Даниъл Дей-Люис е имал връзки с Джулия Робъртс, Уинона Райдър, Грета Скаки, Жулиет Бинош, Шинейд О’Конър. Шест години живее с колежката си Изабел Аджани, но когато разбира, че тя е бременна, я зарязва с писмо, пратено по факса През последните години се сближава със сина си Габриел. По-късно се жени тайно за Ребека Милър, дъщерята на световноизвестния американски драматург Артър Милър. Преди да започне снимки на “Бандите на Ню Йорк”, работи в месарница, а за да излезе от нерви по време на снимки, слуша музика на Еминем. След филма “Боксьорът” от 1997 г. Люис решава да спре с киното и в продължение на пет години отказва всички покани. Някои твърдят, че в основата на това оттегляне от сцената е отколешната страст на Даниъл Дей-Люис към обущарството. Затова сега мнозина вярват, че след оттеглянето си той ще се посвети изцяло на този древен занаят. Всичко започва с една екскурзия във Флоренция през май 1999 г. За да избяга от славата, гостува със съпругата си в дома на известните пианистки сестрите Катя и Мариел Лабек. По време на една от разходките си в квартала “Сан Фредиано” Даниъл Дей-Люис се скрива от преследващите го папараци в работилницата за ръчно изработени обувки на майстора Стефано Бремер. Поръчва си няколко чифта и когато се връща, за да си ги вземе, отправя една много необичайна молба към майстора обущар. Пита дали може да го наеме като чирак в неговата работилница, споделяйки му, че винаги е искал да се научи как се правят обувки. Обущарят му отговаря, че не могат да си позволят да му плащат холивудски хонорар, но той се съгласява да работи гратис и през следващите 10 месеца е най-изпълнителният чирак, който обущарят е имал в ателието си. Всяка сутрин актьорът пристига на работа с колело, една бутилка минерална вода, риза на големи квадрати и дънки. Работи с маниакална съсредоточеност, не говори с никого по осем часа на ден. Пристигал е първи на работа и си е тръгвал последен. За благодарност Стефано Бремер и живеещите в квартала го защитават от любопитните папараци. Едни ден американски папарак успява да го заснеме в работилницата с инструменти в ръка, но съседи на обущаря го подгонват и пред заплахата за бой го карат да унищожи лентата. Не е било толкова лесно обаче да го защитят от известните му приятели. Стинг е един от най-добрите приятели на Даниъл Дей-Люис и преди концерта си във Флоренция през 2000 година се отбива в обущарската работилница, за да вземе актьора и да го заведе на концерта си. Люис обаче не може да излезе от работа преди края на работния ден и кара Стинг да го чака в обущарницата. Когато обаче изтича работното време, актьорът заявява на Стинг, че е негово задължение след края на работния ден да измете пода на обущарницата и така концертът на световноизвестния музикант започва с близо час закъснение. Обявяват, че закъснението е в резултат на “технически” проблем. Един ден в обущарницата се появява поплегендата Мадона, за да покани Даниъл Дей-Люис на вечеря. Актьорът изпада в паника и моли Стефано Бремер да измисли някакво извинение и да го отърве от прекалено известната му приятелка. В същия период във Флоренция пристига Мартин Скорсезе, който месеци наред увещава Даниъл Дей-Люис да се включи в неговия филм “Бандите на Ню Йорк”. След много увещания и от страна на съпругата си Люис все пак решава да приеме ролята и през юли заминава за Рим, където започва да се подготвя за снимките. Когато семейство Бремер се прощава с актьора през юли 2000 г., му подарява една кутия с обущарски инструменти и ключ за обущарницата с думите: “Това е и твой дом!”. Актьорът се разплаква. Големият обущар Стефано Бремер умира през 2012 г., а сестра му Кристина в едно интервю по италианската телевизия кани Даниъл Дей-Люис да мине през обущарницата и да си вземе последните направени от него обувки преди 17 години.", "date": "2017.07.04", "title": "Даниъл Дей-Люис работи 10 месеца тайно като обущар във Флоренция"}
{"url": "https://www.24chasa.bg/ojivlenie/article/6315601", "text": "Тате, тате, а как е на английски: “Мама и баба заминават на почивка?” -Yeeeees, бее, yes, yes yeeeeeees...                                                                                                                                                                                                                                                                                                                       ", "date": "2017.07.04", "title": "Любим виц на Играта"}
{"url": "https://www.24chasa.bg/ojivlenie/article/6316109", "text": "Три телефонни кабини бяха инсталирани на Таймс скуеър в Ню Йорк като част от творческа инсталация, предаде Франс прес. Идеята е на Аман Моджадиди, американски творец от афганистански произход. Инсталацията се казва \"Имало едно време\". Всеки, който влезе в една от кабините и вдигне слушалката на телефона, ще чуе от другата страна гласовете на нюйоркчани, дошли от други страни. Те разказват перипетиите си на мигранти. Като цяло човек може да изслуша записани истории на мигранти в продължение на 5 часа и 30 минути. Историите са общо 70. Инсталацията ще бъде на Таймс скуеър до 5 септември, предава БТА. Творецът е замислил проекта много преди Доналд Тръмп да дойде на власт. Сега той планира или да пренесе телефонните кабини в Париж, или да събере истории на мигрантите в специален сайт. Кабините може пък да бъдат инсталирани покрай основните миграционни трасета.", "date": "2017.07.04", "title": "Телефонни кабини в Ню Йорк \"разказват\" истории на мигранти (Видео)"}
{"url": "https://www.24chasa.bg/ojivlenie/article/6316273", "text": "Млад художник от Южна Корея превръща всяка чаша кафе в произведение на изкуството. Срещу 9 долара самоукият художник би нарисувал, каквото пожелаете, предава  . Известните картини „Звездна нощ” на Ван Гог и „Писък” на Едвард Мунк са само някои от изображенията, които 26-годишният Лий Кангбин рисува върху пяната на кафето. Любовта му към ароматната напитка започва на 17 години, а на 21 развива техника за рисуване по пяната на напитката.", "date": "2017.07.04", "title": "Корейски художник рисува произведения на изкуството върху кафе (Снимки)"}
{"url": "https://www.24chasa.bg/ojivlenie/article/6316253", "text": "Кейт Мидълтън впечатли всички с новата си прическа - херцогинята на Кеймбридж вече е с къса коса до раменете. Мидълтън посети мача на Анди Мъри на \"Уимбълдън\". Тя беше облечена в елегантна бяла рокля на черни точки, дълга до коленете.                                                                                                                                                                                                                                                                                                                            ", "date": "2017.07.04", "title": "Кейт Мидълтън се появи на \"Уимбълдън\" с нова прическа (Снимки)"}
{"url": "https://www.24chasa.bg/ojivlenie/article/6316326", "text": "Групата АББА оповести, че през декември в центъра за изкуство \"Саутбанк\" в Лондон ще бъде открита нова изложба, предназначена за феновете й, съобщи Контактмюзик. Популярната шведска група се разпадна през 1982 г. след 10-годишно съществуване. Членовете й обаче полагат усилия духът и паметта на бандата да бъдат съхранени живи за феновете й. Изложбата \"АББА: Членовете на супергрупа\" ще позволи на феновете да надникнат в архивите й, предава БТА. Отделни помещения в центъра за изкуство \"Саутбанк\" ще са посветени на най-великите мигове в историята на бандата. Предвидено е да бъде представено копие на помещението в Гранд хотел в Брайтън, ползвано от членовете на АББА - Бьорн Улвеус, Бени Андершон, Ани-Фрид Люнгста и Агнета Фелтскуг, като техен дом по време на победата им в песенния конкурс \"Евровизия\" през 1974 г.", "date": "2017.07.04", "title": "Подготвят нова изложба, посветена на АББА в Лондон"}
{"url": "https://www.24chasa.bg/ojivlenie/article/6316405", "text": "Известната италианска актриса, считана за една от иконите на световното кино, Джина Лолобриджида, отбелязва днес своя 90-ти рожден ден. По случай рождения й ден на площад в самия център на Рим ще се появи нейната последна скулптурна работа. Преди 30 години актрисата приключи своята филмова кариера и се отдаде на фотографията и скулптурата, където пожъна не по-малко успехи от тези в киното. За разлика от своята вечна съперница София Лорен, която преди няколко години – на 80-тия си рожден ден отказа да се снима, Лолобриджида не се крие от журналистите, предава БГНЕС. В публикувано в „Кориере дела сера“ интервю тя признава, че е станала киноактриса по случайност. Всъщност е учила в Академията по изкуствата в Рим вокал и е мечтаела да пее в операта или да прави скулптури. ", "date": "2017.07.04", "title": "Джина Лолобриджида стана на 90"}
{"url": "https://www.24chasa.bg/ojivlenie/article/6316391", "text": "Винъс Уилямс избухна в сълзи, след като на пресконференцията след мача й на \"Уимбълдън\" й беше зададен въпрос относно  пише Би Би Си.  \"Нямам думи да опиша колко е съсипващо това и колко много съжалявам. Нямам идея какво да кажа\", каза Винъс Уилямс за катастрофата. След това тя започна да плаче и излезе от залата за пресконференция за малко, докато се съвземе.  \"Не можеш да бъдеш готов за всичко в този живот. Аз се подготвям за мачовете ми, опитвам се да предвидя с какво ще ме затруднят опонентите ми, но няма как да съм готова за всички неща от живота. Нямам никаква идея какво ще ми донесе утрешния ден, това научих от инцидента\", коментира Уилямс. ", "date": "2017.07.04", "title": "Винъс Уилямс през сълзи за убития от нея мъж: Нямам думи да изразя съжалението си (Видео)"}
{"url": "https://www.24chasa.bg/ojivlenie/article/6316503", "text": "Никол Шерцингер зарадва феновете си с нова порция снимки от гореща Гърция. На последната фотография половинката на Григор е на остров Миконос и позира с червен бански. Миналата седмица тя отбеляза рождения си ден заедно с най-добрия ни тенисист в Лондон.                                                                                                                                                                                                                                                                                                                        ", "date": "2017.07.04", "title": "Никол Шерцингер пусна нови секси снимки от Гърция"}
