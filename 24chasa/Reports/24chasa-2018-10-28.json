{"url": "https://www.24chasa.bg/novini/article/7124569", "text": "22 минути преди 4 часа сутринта силно земетресение разтърси Румъния, Северна България и бе усетено дори в София по високите етажи. Огнището бе в печално известната планина Вранча в Румъния. По информация от Средиземноморския сеизмологичен център трусът от 5,8 по Рихтер е регистриран в 3,38 часа миналата нощ. Епицентърът му е в земетръсната зона Вранча, на 129 км северно от Букурещ, на дълбочина 150 км. Два часа по-късно е регистриран втори трус със значително по-малка сила – 2,6 по Рихтер. Това е най-силното земетресение във Вранча в последните 4 години. Нямаше обаче данни за пострадали или значими щети. Епицентърът е в окръг Бузъу, близо до селищата Нехою и Ковасна във Вранчанската сеизмична зона. Свидетелите описват труса като силен и с хоризонтални вибрации, но сравнително кратък. В почти целия Русе хората се събудиха от силния трус. Много от тях се чудеха дали да бягат и се оглеждаха около половин час, преди да заспят отново. Други комуникираха с роднини и близки как да реагират на труса. Не са постъпвали сигнали за нанесени материални щети в Русенско след земетресението. В Русе хората са болезнено чувствителни към всяко едно земетресение, като особено се опасяват от планината Вранча. На 4 март 1977 г. Румъния и градовете отвъд Дунав бяха разтърсени от най-силното в историята земетресение в Югоизточна Европа, като епицентърът бе в Източните Карпати, окръг Вранча. Земетресението бе с магнитуд около 7,2 по скалата на Рихтер, като епицентърът му бе на дълбочина 94 км. Трусът доведе до разрушаването на над 8500 сгради и уби повече от 1600 души в Румъния и в България. В Свищов, където през 1977 г. Вранча взе над 100 жертви, са усетили труса в нощта срещу неделя, но паника и хора по улиците не е имало. Земетресението е усетено също по високите етажи на блоковете във Велико Търново и Горна Оряховица. Заради кратката продължителност на труса от едва няколко секунди хората не са напуснали домовете си и в почти всички останали градове на Северна България. Това е най-силното земетресение в Румъния от 2014 година насам и втори случай на висока сеизмична активност на Балканите за последните 3 дни. В петък трус с магнитуд 6,8 разлюля гръцкия остров Закинтос. На 22 ноември 2014 г. във Вранча имаше земетресение с магнитуд 5,7. Между септември 2016 г. и февруари 2017 г. в района се случиха още три земетресения с магнитуд от 5 до 5,3. В последните над 70 години в района Вранча са генерирани четири катастрофални земетресения през 1940, 1977, 1986 и 1990 година. Най-мощно сред тях е това на 10 ноември 1940 г., което е било с момент-магнитуд 7,7. Хубавото е, че огнището във Вранча се разтоварва с големи земетресения, но няма силни афтършокове, обясни пред “24 часа” шефът на сеизмолозите в БАН проф. Николай Милошев. - Доколкото имам информация, в Северна България - в Русе, в Плевен, даже и на някои високи етажи в София. - Начинът на поведение на това огнище във Вранча е, че след един такъв трус обикновено почти няма афтършокове. Това е натрупан опит през годините, наблюдавайки това сеизмологично огнище, но винаги е възможно да има и изключения. - Не, няма. Не търсете връзка на това голямо разстояние, да не говорим, че това, което е в Закинтос, е съвсем плитко земетресение - епицентърът е на 10 км дълбочина. А във Вранча земетресението е било някъде на 150 км дълбочина. - Не. Това са съвсем различни процеси. Няма никаква връзка между тях. Не можем да търсим корелация, която не съществува. Единственото общо между трите земетресения е, че се случиха горе-долу по едно и също време. Нормално е човек да си помисли дали пък няма връзка между едното и другото - но не, няма. Това са сеизмично активни райони. И Вранча е от много години. Знаете, че през 1977 г. там имаше много силно земетресение, което се усети в цяла България и в известен смисъл то даде тласък да се развият на по-качествено ниво сеизмичната апаратура и наблюдението у нас. Гърция е сеизмично активен район също. Там, където е епицентърът на земетресението в Закинтос, е разломната структура. Подобно е положението и с Измир. Това са сеизмично активни райони, които ги е имало и ще ги има поне в следващите 200-300 години. - За нас българските са по-сериозни - под Благоевград, Пернишкия, Шабленския, Горнооряховския район. По-малко активни са, но ги има, трябва да се съобразяваме с тяхното наличие и да имаме някаква подготовка, че може да ни се случи и по-силно земетресение.", "date": "2018.10.28", "title": "Вранча разтресе цяла Северна България за смяната на времето (Обзор)"}
{"url": "https://www.24chasa.bg/novini/article/7124628", "text": "Сирийски официални представители, чуждестранни археолози и специалисти по реставрация присъстваха днес на церемония по възобновяването на работата на Националния музей в Дамаск, предаде Асошиейтед прес, цитирана от БТА. Това стана повече от шест години след като известната институция беше затворена и опразнена заради приближаването към столицата на фронтовата линия по време на гражданската война в Сирия. Отварянето на музея беше приветствано като завръщане към нормалния живот от представители на властите, които имат силно желание да се възползват от победите на сирийската армия срещу въоръжените бунтовнически и джихадистки групировки. Съвсем доскоро последните обстрелваха Дамаск и бяха достигнали само на няколко километра от президентския дворец. След поредица военни настъпления и с подкрепата на съюзниците си Русия и Иран обаче сирийските правителствени сили прогониха въоръжените групировки от бунтовническите бастиони край столицата и възстановиха спокойствието, отбелязва Асошиейтед прес. \"Отварянето на музея е изключително важно послание, че Сирия и наследството й няма да бъдат засегнати от тероризма\", каза сирийският министър на културата Мохамед ал Ахмад пред репортери и посетители. \"Днес Дамаск беше възстановен\", добави той. Сред изложените експонати са стенописи от 2-и век от древния град Дура-Европос в Източна Сирия, платове от Палмира и статуи на гръцката богиня на победата от южни райони. Конфликтът в Сирия, който се води от 2011 г., беше пагубен за нейното богато културно наследство. Властите затвориха музеи и преместиха за безопасно съхранение над 300 000 артефакта, но въпреки това някои обекти бяха разрушени от групировката \"Ислямска държава\", увредени от боевете или разграбени, отбелязва АП.", "date": "2018.10.28", "title": "Сирийският национален музей отвори врати, след като бе затворен повече от 6 години (Снимки)"}
{"url": "https://www.24chasa.bg/novini/article/7124654", "text": "Иран продаде днес за първи път петрол на частни купувачи през енергийна борса с цел да смекчи последиците от американските санкции, които предстои да влязат в сила, предаде Франс прес, цитирана от БТА. Само 280 000 барела бяха продадени на един купувач от предложените общо 1 милион барела на търг при първоначална единична цена от 79,17 долара. В началото на сесията предложенията \"купува\" паднаха с 16 долара под първоначално обявената цена. Няколко часа преди затварянето на борсата, когато предлаганият петрол поевтиня до 74,85 долара, купувачът се включи в наддаването и купи заявеното количество на тази цена. Самоличността му остана неразкрита, както бе обещал в петък директорът по сигурността на наддаванията Шапур Мохамади. Иранската информационна агенция Фарс съобщи, че става дума за конгломерат от частни компании, които са купили петрола чрез трима посредници, отбелязва Франс прес. Иранското правителство планира да предлага петрол на енергийната борса веднъж седмично. САЩ се готвят да въведат отново санкции срещу износа на петрол от Иран на 4 ноември, за да предизвикат предоговаряне на споразумението по ядрената програма на Техеран. Иран е третият по големина производител на петрол в ОПЕК.", "date": "2018.10.28", "title": "Иран започна да продава петрол на \nенергийна борса, за да избегне санкциите на САЩ"}
{"url": "https://www.24chasa.bg/novini/article/7124672", "text": "Българските потребители все повече се затрудняват финансово и се увеличава бройката на тези, които не успяват да върнат кредитите си към банките навреме, съобщиха от Асоциацията за защита на потребителите /АЗП/. От асоциацията допълват, че допреди година некоректните платци с кредити са били 48 процента от хората, дадени на колектори, сега техният дял вече е 54 процента. Това показва анализ на Асоциацията на колекторските агенции в България за първата половина на тази година. В същото време, намаляването на лихвите по кредитите е довело до бум на търсенето на заеми, показват данните на БНБ. През септември тази година ипотечните заеми за първи път са надхвърлили 10 милиарда лева и достигат рекордната сума от 10.2 милиарда лева. На годишна база ръстът на ипотечните кредити е с внушителните 9.9 на сто. Потребителските кредити растат още по-бързо. Те вече са 8.9 милиарда лева, което е увеличение от над 15 процента спрямо септември 2017 г. Ниските лихви подвеждат хората и замъгляват преценката на потребителите дали ще могат да плащат вноските си в бъдеще. Прогнозата за вдигане на лихвените нива би могло да постави много от тях в невъзможност да покрият задълженията си занапред, посочиха от АЗП. Освен това и от БНБ неколкократно са предупредили банките да внимават при ипотечните заеми. На второ място по брой на закъсалите длъжници са потребителите на услуги на небанковите кредитиращи институции, които най-често отпускат т.нар. бързи кредити. Все пак при тях се отчита известен спад - ако до миналата година това са били 20 на сто от длъжниците, сега те вече са 18 на сто. Средният размер на необслужваните задължения, търсени от колекторските фирми, е 1162 лв., преди година е бил 728 лв. Най-бързо расте броят на хората, които задлъжняват заради различни телекомуникационни продукти - телефони, таблети и др. Техният брой сред исканията за просрочени задължения е скочил 2.5 пъти - до 15 на сто на фона на 6 на сто година по-рано. От Асоциацията за защита на потребителите изтъкват, че няма прозрачен начин, който да определя сумите, начислени от колекторските фирми над главницата, а това е достатъчна предпоставка за злоупотреби. Още повече, че тези компании, заедно с фирмите за бързи кредити, имат достъп до Централния кредитен регистър, като разполагат с правомощията да поставят кредитни оценки на граждани и фирми. Затова от АЗП напомнят, че основен инструмент на действие на колекторските фирми е подвеждането на гражданите за техните права, включително по отношение на давността на дълговете. Често потребителите биват подмамени от колекторите да погасяват дългове с изтекла давност, на разсрочено плащане при това \"уж\" с отстъпки.", "date": "2018.10.28", "title": "Некоректните платци се увеличават до 54%"}
{"url": "https://www.24chasa.bg/novini/article/7124845", "text": "Мъж на видима възраст 50-60 години се хвърли под пътническия влак Дупница-Петрич в Благоевград и загина на място,  Сигналът за инцидента е подаден в 17.40 ч. от жк. \"Струмско\". Инцидентът е станал на 200 м преди жп-прелеза, очаква се следствена група от Второ РУП за извършване на оглед. Движението на влаковете по линията Кулата-София е спряно. Според жп-състава, обслужващ композицията от един вагон и локомотив, мъжът бил застанал до линията, когато влакът наближил се хвърлил пред локомотива. Загинал е на място, самоличността му се установява.", "date": "2018.10.28", "title": "Мъж се хвърли под влака в Благоевград, почина на място"}
{"url": "https://www.24chasa.bg/novini/article/7124866", "text": "Министърът на отбраната на САЩ Джим Матис каза днес, че страната му води консултации с европейски съюзници по договор за контрол на въоръженията, тъй както членовете на НАТО настоятелно призовават Вашингтон не да излиза от споразумението, а да накара Русия да го спазва, предаде Ройтерс, цитирана от БТА. Президентът Доналд Тръмп заяви на 20 октомври, че Съединените щати планират да излязат от Договора за ликвидиране на ядрените оръжия със среден и малък обсег, който Михаил Горбачов, последният съветски лидер, и Роналд Рейгън подписаха през 1987 година. Вашингтон се мотивира с това, че Русия нарушавала договора, нещо което Кремъл отрича и обвинява Вашингтон, че той е нарушил пакта. \"Ние сме в консултации с нашите европейски колеги. Разговарях по темата предишния ден с германския министър на отбраната (г-жа Урсула фон дер Лайен - бел. ред.) и както вече казах, консултациите продължават\", допълни Матис пред журналисти в Прага. Американският министър на отбраната присъства днес на най-големия парад в чешката история по случай 100-годишнината от създаването на бивша Чехословакия. В него участваха 2151 войници и 236 военни машини, съобщи ТАСС. Чехословакия е създадена на 28 октомври 1918 година и става независима държава след поражението на Австро-Унгария през Първата световна война. Единната държава на чехите и словаците (с изключение на периода на Втората световна война) съществува до 1993 година, а след това, по взаимно съгласие, двете страни се разделят.", "date": "2018.10.28", "title": "Матис опита да успокои европейските съюзници за излизането на САЩ от ракетен договор с Русия"}
{"url": "https://www.24chasa.bg/novini/article/7124666", "text": "Отоплението с климатик дори само на скъпата дневна тарифа вече е два пъти по-евтино отколкото с парно. Това показват последните изчисления на Института за енергиен мениджмънт въз основа на цените по последните решения на Комисията за енергийно и водно регулиране, които ще действат тази зима. Изчисленията показват, че с климатик през деня отоплението излиза 5,32 стотинки за киловатчас топлинна енергия, а с централизирано парно е 11,14 стотинки. Проучването на института представя сравнение на най-често използваните системи за отопление в сектора на жилищните сгради в България като цените на енергоносителите, които се определят свободно, са формирани на базата на направено пазарно проучване на актуални публични ценови оферти на доставчици. Отоплението с газ излиза с около 2 стотинки на киловатчас по-евтино отколкото с парно, но не са взети предвид огромните разходи за докарването на газ до дома и за изграждането на инсталация. Прави впечатление, че отоплението с дърва - било с печка на дърва или с камина, е сравнително скъпо. Причината е в поскъпването на дървата за огрев тази есен. В проучването не е включена информация за разходите за транспорт и доставка на съответния енергоносител, текущите разходи за поддръжка и разходите за закупуване на дадена система за отопление.", "date": "2018.10.28", "title": "Климатикът 2 пъти по- икономичен от парното тази зима"}
{"url": "https://www.24chasa.bg/novini/article/7124661", "text": "И в петте големи български града, в които има развита търговия с имоти - София, Пловдив, Варна, Бургас и Стара Загора, цените на жилищата са се покачили съвсем леко през третото тримесечие в сравнение с една година по-рано. Това показва анализ на имотна агенция “Явлена”, разпространен вчера. Средното поскъпване е около 5%, като това идва най-вече от поскъпването в София и Пловдив, което е съответно 9,87% и 8,72% на годишна база. Във Варна жилищата през третото тримесечие са поскъпнали само с 4,74%, в Бургас - с 5,69%, а в Стара Загора - с 5,64%. Ако се съпоставят данните за последните 4 години, ще се види, че поскъпването с натрупване е най-голямо в столицата. Там през третото тримесечие на 2015 г. жилищата са отбелязали поскъпване от над 3%, което през същия период на следващата година става близо 12%, а през 2017 - около 6%. Според анализа на “Явлена” поскъпването на жилищните имоти в столицата ще бъде сведено до съвсем ниски стойности в близко бъдеще и най-вероятно това ще доведе и до забавяне на ръста на сделките, тъй като средният срок на една покупка ще се удължи. В Пловдив поскъпването също не е малко - след малък спад на цените през 2015 г. през третото тримесечие на 2016 г. има 12% поскъпване, а през 2017 г. - 7%. В Пловдив обаче има много висока инвестиционна активност заради индустриалните паркове наоколо, което означава, че имотният пазар ще е динамичен. Във Варна през третото тримесечие на годината има необичайно висок ръст на сделките с жилищни имоти - 17,51% на годишна база. Това е най-големият ръст сред всички областни градове, при това базата за сравнение не е никак ниска. Цените там обаче растат много бавно и с малко, сочи анализът. В Бургас имотите поскъпват малко повече, отколкото във Варна, сочат данните за последните 4 години. Характерното за Бургас е, че там има най-голям дял на сделки с ипотечни кредити - 48% от всички. В Стара Загора броят на сделките с жилищни имоти намалява вече трета поредна година, но цените продължават да растат, макар и с малко. Прогнозата на “Явлена” е, че поне до края на 2018 г. и началото на следващата няма да има промени в динамиката.", "date": "2018.10.28", "title": "Имотите поскъпват съвсем  леко в петте големи града"}
{"url": "https://www.24chasa.bg/novini/article/7124887", "text": "Дясноцентристката партия на германския канцлер Ангела Меркел и социал-демократичният й коалиционен партньор в Берлин понесоха тежки загуби на ключовите регионални избори днес в Германия и оцеляването на правителството й става по-несигурно, предаде Франс прес, цитирана от БТА. Според екзитполовете, направени от обществените телевизионни канали А Ер Де и Цет Де Еф, Християндемократическият съюз (ХДС) на канцлера Меркел получава най-много гласове на регионалните избори в Хесен с 27 до 28 на сто, но този резултат е спад за близо 10 процентни пункта спрямо предишния вот от 2013 година, когато ХДС получи 38,3 на сто. Германската социалдемократическа партия (ГСДП) получава 20 процента спрямо 30,7 на сто преди 5 години в Хесен, където се намира финансовата столица на Германия, Франкфурт. Отслабването на позициите на тези две партии, които са управляващи на федерално равнище и са част от една \"голяма коалиция\", която много трудно бе съставена през март, е лоша новина за Меркел, в момент когато политическите й позиции вече и без това са отслабени, отбелязва АФП. Това е вторият разочароващ регионален вот за лагера на консерваторите в Германия след изборите в Бавария преди две седмици, на които те изгубиха абсолютното си мнозинство, което имаха от десетилетия. Заради създалата се ситуация има риск да се разпали дебатът в ХДС за бъдещето на Меркел, която изглежда губи популярност след 13 години на власт.", "date": "2018.10.28", "title": "Партията на Меркел понесе тежки загуби на регионалните избори в Хесен"}
{"url": "https://www.24chasa.bg/novini/article/7124486", "text": "Момче на 16 години от Мъглиж е арестувано, а негов съгражданин на 24 години се издирва, след като двамата са оказали съпротива на полицията при опит да бъде извършена проверка на каруца с 4 лица в нея, която се движела по пътя от село Черганово към Овощник в община Казанлък. За да осуети проверката, непълнолетният ухапал полицая, който поискал от момчето да се легитимира, по ръката и гърдите. За да респектират циганите, униформените произвели изстрел в безопасна посока, от който никой не е пострадал. Инцидентът станал днес около обяд. Малко преди това, към 11 часа, в полицейския участък на Казанлък е подаден сигнал за нерегламентирано състезание с каруци, кушия, на пътя между Черганово и Казанлък, който дори бил затворен от ромите. На място били изпратени 3 полицейски екипа. Полицаите заварили струвпане на стотина души и няколко каруци, предимно двуколки, които затруднявали нормалното движение по пътя. След полицейско разпореждане лицата напускали мястото. Малко по-късно, около 11,55 часа, бил получен втори подобен сигнал - този път за струпване на хора и каруци на път между селата Черганово и Овощник, където състезанието с каруци между цигани от Мъглиж и техни събратя от Казанлък продължило. Изпратените на това място полицейски екипи установяват 30-40 души с няколко каруци. При полицейско разпореждане да напуснат мястото лицата се подчинили, а на място е останал полицейски екип. Няколко минути по-късно, при опит да бъде извършена проверка на каруца с 4 лица в нея в района на неразрешената кушия, се стигнало до ухапване на полицая и до изстрела в безопасна посока. 16-годишният арестуван, който нападнал униформения, се държал нагло. Не дал документ за самоличност за проверка, като обяснил, че в каруцата не носел личната си карта, защото може да я изгуби. Неотдавна той бил изключен за лошо поведение от местно училище и сега си бил вкъщи. Обстановката вече е спокойна, съобщиха от полицията в Казанлък в ранния след обяд днес. По случая е образувано досъдебно производство и е уведомена прокуратурата.", "date": "2018.10.28", "title": "16-годишен хапе полицай, арестуват го на неразрешена кушия"}
{"url": "https://www.24chasa.bg/novini/article/7124507", "text": "Правителството одобри законопроекта за бюджета на държавното обществено осигуряване за 2019 г. Проектът предвижда от 1 юли догодина пенсиите, отпуснати до края на 2018 г., да се увеличат с 5,7 процента, съобщава пресслужбата на кабинета. От 1 юли 2019 г. минималният размер на пенсията за осигурителен стаж и възраст ще се повиши на 219,43 лв. От същата дата максималният размер на получаваните една или повече пенсии се увеличава от 910 лв. на 1 200 лв. Мярката се прилага за всички пенсии, без оглед на момента на отпускането им. През 2019 г. за изплащане на пенсии са предвидени 9 988,2 млн. лв. - с 533,8 млн. лв. повече в сравнение с очакваните разходи през настоящата година. Процентът за всяка година осигурителен стаж в пенсионната формула ще се увеличи от 1,169 на 1,2, посочиха от МС. С проекта се предлага увеличаване на максималния осигурителен доход за всички осигурени лица от 2 600 лв. на 3 000 лв. Повишава се и минималният осигурителен доход за самоосигуряващите се лица от 510 лв. на 560 лв., както и за земеделските стопани и тютюнопроизводители от 350 лв. на 560 лв. Запазва се размерът на осигурителната вноска за фонд \"Пенсии\" и фонд \"Пенсии за лицата по чл. 69\" на ДОО на нивото от 2018 г. Запазват се и размерите на осигурителните вноски за другите фондове на ДОО, а също и съотношенията между осигурителите и осигурените лица. Със законопроекта се предлагат изменения във връзка с определянето на размера на пенсията, като при изчисляването на индивидуалния коефициент участва осигурителният доход за времето от 01.01.2000 г. до пенсионирането на лицето за период не по-малък от 36 месеца, допълниха още от правителствената пресслужба.", "date": "2018.10.28", "title": "Всички пенсии ще се увеличат с 5,7 процента от 1 юли 2019 г."}
{"url": "https://www.24chasa.bg/novini/article/7124544", "text": "Хиляди коли не се движат и са блокирани след Правец на магистрала “Хемус” в посока София. Така е почти от час, откакто трафикът се повиши, обясниха служители на бензиностанция недалеч от Правец. Двете платна са блокирани, в аварийната линия се движат коли и дори автобуси, което допълнително задръства магистралата. Ина аварирали автомобили. Беше редно КАТ да регулира началото на задръстването край бензиностанцията на “Лукойл”, за да не става струпване чрез аварийната лента, коментират шофьори, които изчакваха да мине пика на задръстването край тази бензиностаниция. Около 18 часа премина първата полицейска кола с включени сирени и светлини. Движим се почти с 0 километра в час, колеги, които са минали през трите тунела преди столицата ни посъветваха да се запасим с търпение, обясни един от тях. Вероятно горещият летен ден е изкарал повече столичани навън и затова задръстванеро е по-сериозно от обичайната неделна ситуация, която се наблюдава от 6 месеца на магистрала “Хемус”.", "date": "2018.10.28", "title": "След горещата неделя пак жестоко задръстване още след Правец"}
{"url": "https://www.24chasa.bg/novini/article/7124565", "text": "Китайските власти планират след няколко години да построят на Южния полюс първото постоянно действащо летище, което редовно да приема туристически групи и изследователски експедиции. Това съобщи днес научното издание \"Кецзи жибао\", позовавайки се на информиран източник. \"Инфраструктурата ще включва писта и въздушен терминал, а на вече избрано място, според плана, ще бъде изградено летището. Преди обаче то да заработи, ще трябва да минат няколко години\", допълни същият източник, цитиран от БТА. Летището ще бъде построено направо на ледника, покриващ Антарктида. Преди година направихме задълбочени изследвания за избор на мястото на бъдещото летище, търсейки мястото, където леда намалява незначително и равномерно, каза още ученият. Той припомни, че две специални писти за извънредно кацане и зареждане с гориво, предназначени за самолети с неподвижно крило, са били построени от китайски специалист през 2009 и 2010 година. Едната се намира на 3 километра западно от антарктическата станция на Китай \"Кунлун\". Само че, според него, вече е настъпило време, когато създаването в тази точка на планетата на редовно действащо летище за Китай се превръща във все по-насъщна потребност. ", "date": "2018.10.28", "title": "Китай планира да построи първото постоянно летище в Антарктида"}
{"url": "https://www.24chasa.bg/novini/article/7124591", "text": "Двама крадци бяха заснети на местопрестъплението от видео и в последсвтие заловени, благодарение на камера инсталирана в дома на потърпевшите.  Потребилелят Петър Демиров споделя видеото във фейсбук и то бързо се разпространява и малко по-късно, благодарение на разпознаването на двете лица Демиров оповести, че те са хванати от полицията. \"Приятелчета, вчера в 15 часа следобяд докато сме били извън жилището със семейството ми, двама тарикати са влезли и са преровили всичко да търсят ценности и пари, за щастие нищо не липсва, но факта че са отключили секретна брава без проблем ме навежда на мисълта, че са професионалисти. Камерата която съм инсталирал ги е заснела и лицата им са лесно разпознаваеми. Ще съм благодарен ако някой ги разпознае и си получат заслуженото. Ако някой има информация за тези двамата, моля да се свърже с мен или 2-ро РПУ гр. София\", написа Петър вчера. А малко по-късно обнови поста си с благодарност към всички, включили се в издирването на крадите. \"Благодаря за помоща на всички споделили! Намерихме ги! Добре познати са на 9-то РПУ! Следва обичайната процедура\", написа той.", "date": "2018.10.28", "title": "Хванаха двама крадци, след като бяха заснети с домашна камера (Видео)"}
{"url": "https://www.24chasa.bg/novini/article/7124623", "text": "Полицията в Албания съобщи, че мъж е бил убит при престрелка с полицейски служители по време на събитие, отбелязващо включването на Гърция във Втората световна война срещу Италия, предаде Асошиейтед прес, цитирана от БТА. Полицията заяви в съобщение, че 35-годишният Константинос Кацифа първо започнал да стреля във въздуха в село Буларат, на 255 километра южно от столицата Тирана. След това мъжът стрелял срещу приближаващите полицейски автомобили, преди да избяга. Кацифа се скрил в намираща се наблизо планина и продължил стреля срещу преследващите го полицаи. Полицията посочва, че той е починал при размяна на изстрели. Кацифа, който е етнически грък, е роден в Буларат, но в последно време живеел в Атина. Полицията и прокурорите разследват мотивите за действията на мъжа.", "date": "2018.10.28", "title": "Мъж е убит при престрелка с полицията в Албания"}
{"url": "https://www.24chasa.bg/novini/article/7124420", "text": "„Европейският проект се нуждае от нов тип лидерство. Необходими са лидери, които да открият нови хоризонти в политиките и в начина на взимане на решения. Липсата на силни и решителни политици разгоря пламъка на популизма и предизвика възхода на крайнодесни и крайнолеви партии.“ Това заяви вицепрезидентът Илияна Йотова в Правец при откриването на Национална програма „Управленски умения“ на Българското училище за политика „Димитър Паница“ за 2018/2019 г., съобщиха от прессекретариата на държавния глава. Лидерството в политиката и в обществения живот обсъдиха с вицепрезидента народни представители, представители на местната власт, съда, прокуратурата, бизнеса и на неправителствени организации. „За разрастването на популярността на крайнодесни и крайнолеви лидери голяма отговорност носят традиционните партии, неспособни да отговорят на предизвикателствата, да предложат работещи политики“, отбеляза Илияна Йотова. „Липсват лидери с дългосрочно мислене. Днес се прави политика на парче, тя в повечето случаи е кризисна реакция на отдавна наболял проблем“, подчерта вицепрезидентът. „Не намирам съвременните Шуман, Спинели, Моне, Аденауер – визионери със стратегическо и дългосрочно мислене“, посочи Илияна Йотова. Според вицепрезидента слабите европейски институции са причина Европейският съюз да изгуби водещата си роля на международната сцена. Илияна Йотова посочи липсата на върховния представител на ЕС за външна политика Федерика Могерини на преговорите за Сирия, които се проведоха в Истанбул между германския канцлер Ангела Меркел, френския президент Еманюел Макрон, руския президент Владимир Путин и турския държавен глава Реджеп Ердоган. По думите на вицепрезидента именно Европа е най-големият потърпевш от бежанските вълни от Сирия, които ще се усилят при евентуална нова военна намеса в раздираната от конфликт страна. Един от основните проблеми днес според Илияна Йотова е намирането на съюзници. Германският канцлер Ангела Меркел този мандат по-трудно от всякога сформира коалиционно правителство, а в Австрия Себастиян Курц и неговата народна партия управляват с крайнодясна партия. „В България сме свидетели на две доста интересни коалиции, добили популярност като малка и голяма“, отбеляза вицепрезидентът. От европейските ценности, поставени на изпитание днес, през проекта за отбранителен съюз на ЕС до предстоящите догодина европейски избори – това бяха основни теми на разговора, който продължи по-дълго от предвиденото поради големия интерес. Обсъдени бяха начините, по които се избират председателят на Европейската комисия и еврокомисарите. Вицепрезидентът изрази мнение, че председателят на Европейската комисия трябва да се посочва от самите еврокомисари, защото чрез т.нар. Шпиценкандидат се налага политическата воля на доминиращата на изборите политическа сила. „Еврокомисарите сега се избират на партийна основа според водещата политическа сила в дадена страна, а не пряко от избирателите. Създаването на ресор за даден човек без оглед на най-актуалните и важни политики за европейските граждани и професионалния му профил създават множество проблеми“, посочи Илияна Йотова.", "date": "2018.10.28", "title": "Йотова: Европа се нуждае от нови лидери"}
{"url": "https://www.24chasa.bg/novini/article/7124397", "text": "Министерският съвет одобри законопроекта за държавния бюджет на Република България за 2019 година и актуализираната средносрочна бюджетна прогноза за периода 2019-2021 година, която представлява мотивите към законопроекта. Това съобщиха от правителствената информационна служба. В актуализираната бюджетна прогноза са представени средносрочните икономически перспективи и приоритети на правителството, както и основните параметри на бюджетната рамка за следващата година. Нов момент в съдържанието на прогнозата е включването на повече информация при представянето на разходните политики - както с фискални измерители, така и посредством ключови индикатори за измерване на степента на изпълнението им. Ключови цели продължават да бъдат запазването на фискалната устойчивост и провеждането на последователна, прозрачна и предвидима фискална политика, която да допринася за подобряване на бизнес средата, насърчаване на инвестициите и стимулиране развитието на трудовия пазар за постигане на икономически растеж и заетост, придържайки се към общите правила на ЕС. В настоящата прогноза се запазват целите за бюджетното салдо, заложени в СБП за периода 2019-2021 г., съответно за 2019 г. дефицит от 0,5 % от БВП, а за 2020 г. - балансирана бюджетна позиция, която се запазва и през 2021 година. Приходните и разходните политики в тази прогноза са продължение на заложените в СБП за периода 2019-2021 г., като за надграждането с нови са взети предвид както макроикономическите аспекти, така и разширените фискални възможности за осигуряване на финансиране на приоритетните секторите и за реализиране на хоризонтални мерки, засягащи бюджетната сфера. Изразени като процент от БВП, при приходите за периода 2019-2021 г. се наблюдава тенденция за спад от 37,7 % до 35,8 %, а в номинален размер се увеличават, като от 43 857,0 млн. лв. за 2019 г. се очаква да достигнат 47 582,3 млн. лв. през 2021 година. В частта на данъчната политика са отчетени ефектите от настъпилите към момента промени в данъчното законодателство, свързани с реализиране на мерки за подобряване на събираемостта, стимулиране на икономическото развитие, намаляване на административната тежест и въвеждане в националното законодателство на разпоредби от европейското право в областта на данъците. В средносрочен план се предвижда запазване на ниските данъчни ставки на корпоративните данъци и тези на данъците върху доходите на физическите лица, което допринася за повишаване на икономическия растеж и има положително влияние върху търсенето и предлагането на труд. Разходите, изразени като процент от БВП, за периода 2019-2021 г. също бележат спад от 38,2% до 35,8%, което представлява средногодишна консолидационна стъпка от около 1,2 пр.п. от БВП и имат основен консолидационен принос за постигане на целите за дефицита. В номинален размер разходите се увеличават, като от 44 457,0 млн. лв. за 2019 г. се очаква да достигнат 47 582,3 млн. лв. през 2021 година. Приоритетите на Бюджет 2019, които надграждат вече заложените в средносрочната бюджетна прогноза от пролетта приоритети и допускания за развитие на секторните и хоризонталните политики, са социалната политика, образованието, отбраната и политиката по доходите. В сферата на социалната политика са предвидени средства в размер на: 40,4 млн. лв. допълнително за всяка година от прогнозния период (50 % повече спрямо средствата през 2018 г.) за целеви помощи за отопление с цел социална закрила и равни възможности; 150,0 млн. лв. допълнително за всяка година от прогнозния период за гарантиране на финансовата рамка на проекта на Закон за хората с увреждания и проекта на Закон за личната помощ при тяхното приемане; 7,0 млн. лв. във връзка с въвеждането на нов вид месечна помощ за деца без право на наследствена пенсия от починал родител, съгласно промените в Закона за семейни помощи за деца, като размерът на помощта за 2019 г. е 115 лева. Политиките за достъпно и качествено образование се осъществяват чрез цялостен интегриран подход, базиран на обвързаните и съгласувани действия на институциите на национално и местно равнище. Средствата от държавния бюджет основно са насочени към четирите стълба за финансиране на системата, съгласно Закона за предучилищното и училищното образование, както и към финансиране обучението на студенти и докторанти, определено въз основа на комплексната оценка на качеството на обучение. Политиката в областта на отбраната предвижда да бъде спазено изискването за достигане на разходите за отбрана до определения процент от БВП, в съответствие с Националния план за повишаване на разходите за отбрана на 2 на сто от БВП на Република България до 2024 г., като в бюджетната рамка за 2019 г. общо разходите за отбрана възлизат на 1 839,3 млн. лв., което представлява 1,58 % от БВП. Осигурени са средства за поддържане и развитие на националните отбранителни способности и способностите, свързани с колективната отбрана, в т.ч. средства за изпълнение на одобрените от Народното събрание инвестиционни проекти. В политиката по доходите, освен вече предвиденото в СБП от пролетта на тази година увеличаване на размера на минималната работна заплата през следващите години (от 510 лв. на 560 лв. от 1 януари 2019 г., на 610 лв. от 1 януари 2020 г. и на 650 лв. от 1 януари 2021 г.), в настоящата прогноза е заложена мярка за увеличение с 10 % на средствата за заплати и осигурителни вноски в бюджетния сектор от 2019 г., с което ще се осигури възможност за увеличаване на индивидуалните основни месечни заплати на заетите, въз основа на заеманата длъжност и оценките за постигнатите резултати. За 2019 г. увеличението на възнагражденията на педагогическия персонал средно е с 20 % с цел достигане през 2021 г. на удвояване спрямо 2017 г. на средствата за възнаграждения на педагогическите специалисти. Предвидени са промени в механизмите за разпределение на целевата субсидия за капиталови разходи и на общата изравнителна субсидия. При разпределението на целевата субсидия за капиталови разходи към основния и допълнителния компонент е предвиден и допълнителен ресурс за подпомагане на общините от 4-та и 5-та категория за подобряване състоянието на социалната и техническа инфраструктура на територията им. Изменението на механизма за разпределение на общата изравнителна субсидия по общини през 2019 г. е свързано с определянето на условие за достъп до субсидията. Право да получават изравнителна субсидия през 2019 г. имат общините, чиито постоянни данъчни постъпления към 31 декември 2017 г. на един жител са по-ниски от 120 % от равнището им за страната на един жител. Приоритет за страната остава и успешното усвояване на средствата от европейските фондове и програми на ЕС, чрез които да се постигне устойчив икономически растеж, по-висока заетост, социално включване и териториално сближаване и изграждане на конкурентоспособна и иновативна икономика. Управлението на държавния дълг ще бъде в съответствие с основните цели и правила на фискалната политика и ще отчита състоянието и прогнозите в тригодишен хоризонт на основните макроикономически показатели. Въз основа на допусканията и прогнозното нетно дългово финансиране за периода 2019-2021 г. се очаква намаление на държавния дълг от 22,2 млрд. лв. през 2019 г. до ниво от 22,0 млрд. лв. към края на 2021 г., респективно от 19,1 % до 16,5 % от прогнозното ниво на БВП. Нивото на консолидирания дълг на сектор „Държавно управление“ се очаква да продължи да спада, движейки се в диапазона от 22,5 % до 17,7 % от БВП или между 24,3-23,5 млрд. лв. Прогнозите за относителния дял на консолидирания дълг спрямо БВП остават значително под максимално допустимата референтна стойност на Маастрихтския критерий за конвергенция от 60 %, което ще гарантира запазване на равнището на държавна задлъжнялост в устойчиви граници, респ. водещата позиция на Република България сред 28-те държави-членки на ЕС по отношение на ниското ниво на дългова тежест. Оценките за намаляващи рискове и стабилни перспективи за развитието на публичните финанси в България, които се отчитат в прегледите и прогнозите на Европейската комисия, на международните финансови институции и рейтинговите агенции, са ориентир за реалистичността на целите на фискалната политика и на бюджетните прогнози. Правителството одобри законопроекта за бюджета на държавното обществено осигуряване за 2019 г. Проектът предвижда от 1 юли догодина пенсиите, отпуснати до края на 2018 г., да се увеличат с 5,7%. От 1 юли 2019 г. минималният размер на пенсията за осигурителен стаж и възраст ще се повиши на 219,43 лв. От същата дата максималният размер на получаваните една или повече пенсии се увеличава от 910 лв. на 1 200 лв. Мярката се прилага за всички пенсии, без оглед на момента на отпускането им. През 2019 г. за изплащане на пенсии са предвидени 9 988,2 млн. лв. - с 533,8 млн. лв. повече в сравнение с очакваните разходи през настоящата година. Процентът за всяка година осигурителен стаж в пенсионната формула ще се увеличи от 1,169 на 1,2. С проекта се предлага увеличаване на максималния осигурителен доход за всички осигурени лица от 2 600 лв. на 3 000 лв. Повишава се и минималният осигурителен доход за самоосигуряващите се лица от 510 лв. на 560 лв., както и за земеделските стопани и тютюнопроизводители от 350 лв. на 560 лв. Запазва се размерът на осигурителната вноска за фонд „Пенсии“ и фонд „Пенсии за лицата по чл. 69“ на ДОО на нивото от 2018 г. Запазват се и размерите на осигурителните вноски за другите фондове на ДОО, а също и съотношенията между осигурителите и осигурените лица. Със законопроекта се предлагат изменения във връзка с определянето на размера на пенсията, като при изчисляването на индивидуалния коефициент участва осигурителният доход за времето от 01.01.2000 г. до пенсионирането на лицето за период не по-малък от 36 месеца. Министерският съвет одобри проекта на Закон за бюджета на Националната здравноосигурителна каса за 2019 г. Предвидени са 4 299 603,0 хил. лв. приходи и трансфери. Здравноосигурителните приходи са в размер на 4 236 843,2 хил. лв., от които 2 842 254,2 хил. лв. са приходи от здравноосигурителни вноски и 1 394 589,0 хил. лв. са трансфери за здравно осигуряване. Разчетените средства за здравноосигурителни вноски са увеличени с 285 962,2 хил. лв. в сравнение със същите през 2018 г. Трансферите за здравно осигуряване за 2019 г. са разчетени с ръст от 132,4 млн. лв. спрямо 2018 г., който се дължи на промяна в размера на пенсиите, по информация от НОИ за пенсионерите, от увеличение на минималната работна заплата и ръста от 5 на сто от осигурителния доход, върху който държавата внася здравни вноски за безработните, децата, социално слабите и др. За неданъчни приходи са предвидени 19 759,8 хил. лв., което е с 2 259,8 хил. лв. повече спрямо заложените през 2018 г. Разходите и трансферите общо са в размер на 4 350 003,0 хил. лв., в т.ч. разходи в размер на 4 344 945,0 хил. лв., което е с 489 550,0 хил. лв. повече спрямо Закона за бюджета на Националната здравноосигурителна каса за 2018 г. Общо текущите разходи са в размер на 4 212 839,7 хил. лв., което представлява увеличение с 476 999,0 хил. лв. спрямо Закона за бюджета на Националната здравноосигурителна каса за 2018 г. Средствата за здравноосигурителни плащания са в размер на 4 116 396,2 хил. лв., което представлява увеличение с 454 335,5 хил. лв. спрямо Закона за бюджета на Националната здравноосигурителна каса за 2018 г. Разпределението на средствата за здравноосигурителни плащания е следното: 1. За медицински дейности - 2 567 164,4 хил. лв., в т. ч: първична извънболнична медицинска помощ - 225 000,0 хил. лв.; специализирана извънболнична медицинска помощ (вкл. за комплексно диспансерно (амбулаторно) наблюдение) - 250 700,0 хил. лв.; медико-диагностична дейност - 90 000,0 хил. лв.; болнична медицинска помощ - 2 001 464,4 хил. лв. 2. За дентални дейности - 167 000 хил. лв. 3. За лекарствени продукти, медицински изделия и диетични храни за специални медицински цели - 1 221 800,0 хил. лв., като в това число се включват здравноосигурителните плащания за лекарствени продукти, медицински изделия и диетични храни за специални медицински цели за домашно лечение на територията на страната - 732 000,0 хил. лв., в т.ч. лекарствени продукти, назначени с протокол, за който се извършва експертиза - 422 656,0 хил. лв.; за лекарствени продукти за лечение на злокачествени заболявания и лекарствени продукти при животозастрашаващи кръвоизливи и спешни оперативни и инвазивни интервенции при пациенти с вродени коагулопатии в условията на болнична медицинска помощ, които НЗОК заплаща извън стойността на оказваните медицински услуги - 385 000, 0 хил. лв.; медицински изделия, прилагани в болничната медицинска помощ - 104 000,0 хил. лв. 4. За здравноосигурителни плащания за медицинска помощ, оказана в съответствие с правилата за координация на системите за социална сигурност по проекта за 2019 г. са разчетени 160 431,8 хил. лв. През 2019 г. се предвижда Министерството на здравеопазването ежемесечно да предоставя трансфер към бюджета на Националната здравноосигурителна каса в общ размер от 43 000,0 хил. лв. за финансиране на разходи, които по закон са определени като държавна отговорност. С преходните и заключителни разпоредби на законопроекта се предлагат промени и в Закона за здравното осигуряване, Закона за лекарствените продукти в хуманната медицина, Закона за лечебните заведения, Закона за здравето и други закони. Проектът на Закон за бюджета на Националната здравноосигурителна каса за 2019 г. е съставен в съответствие с бюджетната рамка при запазване на размера на здравноосигурителната вноска в размер на 8 %. С проектобюджета се постига гарантиране на пакета здравноосигурителни дейности в обхвата на задължителното здравно осигуряване, като през 2019 г. за Националната здравноосигурителна каса са осигурени 490 млн. лв. допълнителни средства за разходи и трансфери спрямо закона за бюджета на НЗОК за 2018 г. Проектът на Закон за бюджета на НЗОК за 2019 г. предвижда публичните средства да бъдат изразходвани законосъобразно, прозрачно и ефективно, като за целта чрез промени в нормативната уредба са създадени необходимите предпоставки и контролни механизми. Основна цел на законопроекта е да се осигури достъпна, качествена и своевременна медицинска помощ на здравноосигурените лица. Министерският съвет прие стандартите за делегираните от държавата дейности с натурални и стойностни показатели през 2019 година. Стандартите са съобразени с размерите на бюджетните взаимоотношения между централния бюджет и бюджетите на общините според основните допускания за бюджетната прогноза за периода 2019 — 2021 година. За всички държавни дейности са осигурени средства за увеличение с 10 % на заплатите на заетия персонал и съответните осигурителни вноски от работодателя. За 2019 г. за държавните дейности в сектор образование стандартите са завишени спрямо 2018 г. във връзка с политиката за увеличение на заплатите на педагогическия персонал в образованието, увеличението на възнагражденията на непедагогическия персонал с десет на сто и свързания с това ръст на осигурителните вноски от работодателя. Предвидени са средства за издръжка на дейностите по възпитанието и обучението на децата и учениците в частните детски градини и училища, включени в системата на държавно финансиране. Увеличени са средствата за подпомагане на храненето на децата от подготвителните групи и учениците от I-IV клас. Разчетени са и средства за занимания по интереси, за кариерно ориентиране и консултиране, както и средства за допълващ стандарт за ученик в гимназиален етап на обучение. В сферата на социалните услуги стандартите са увеличени диференцирано, като с най-голям процент са завишени тези за центровете за настаняване от семеен тип за деца/ младежи с увреждания и с потребност от постоянни медицински грижи. Стандартите за центровете за настаняване от семеен тип за пълнолетни лица с увреждания са завишени с 14 %, за домовете за пълнолетни лица с увреждания - с 13 %, за защитените жилища за лица с увреждания - с 12 %. С 10 % са завишени стандартите за домовете за деца, лишени от родителска грижа от I до XII клас, дневните центрове за деца и/ или пълнолетни лица с тежки множествени увреждания и дневните центрове за деца и пълнолетни лица с увреждания - седмична грижа. За останалите социални услуги завишението на стандартите е в границите от 7 до 9 %. Стандартът за дневните центрове за стари хора запазва нивото си от 2018 г. Размерът на месечната помощ на ученик е увеличен от 33 лв. на 35 лв. В сферата на културата стандартите за държавните музеи, художествени галерии, Центъра за подводна археология, Културен център „Двореца“, Българска национална филмотека и Националната библиотека „Св. Св. Кирил и Методий“ са увеличени със 7,4 % спрямо 2018 г. От 2019 г. Българската национална филмотека ще прилага делегиран бюджет, както всички държавни музеи и галерии в системата на Министерството на културата. За делегираните от държавата дейности в културата, финансирани чрез бюджетите на общините, стандартите за библиотеките, музеите и художествените галерии с регионален характер са завишени с 8,6 %, а за читалищата с 13,3 %. Стандартите за делегираните от държавата дейности с натурални и стойностни показатели през 2019 г. са съгласувани с Националното сдружение на общините в Република България. Министерският съвет одобри Стратегия за управление на държавния дълг за периода 2019-2021 година. Документът е изготвен на основание Закона за държавния дълг и Закона за публичните финанси и осигурява общата рамка на дълговото управление в средносрочен план. Основното предназначение на Стратегията е да обобщи и очертае водещите принципи и насоки на политиката по управление на държавния дълг през следващите три години, като същевременно описва индикативните мерки и използвания инструментариум за постигане на заложените в нея стратегически цели. Публичното й оповестяване е гаранция за предвидимост и прозрачност на процесите по управление на държавния дълг. Основната цел на политиката по управление на държавния дълг за периода е осигуряването на необходимия ресурс за рефинансиране на дълга в обращение, при необходимост - финансиране на държавния бюджет и обезпечаване стабилността на фискалния резерв при оптимално възможна цена и приемлива степен на риск.", "date": "2018.10.28", "title": "Правителството одобри проекта за държавния бюджет за 2019 година"}
{"url": "https://www.24chasa.bg/novini/article/7124408", "text": "Председателят на ПГ на ГЕРБ и председател на Комисията по вътрешна сигурност и обществен ред Цветан Цветанов ще участва утре, 29 октомври, в конференцията \"Технологии и единен цифров пазар: Възможности и предизвикателства\", съобщи пресцентърът на ГЕРБ. Форумът ще се състои в зала \"София\" на \"Гранд хотел София\" и се организира съвместно от Сдружение \"Граждани за европейско развитие на България\", Центъра за европейски изследвания \"Вилфрид Мартенс\" и Фондация \"Ханс Зайдел\". Конференцията ще бъде открита в 10.00 часа от председателя на Сдружение \"Граждани за европейско развитие на България\" и кмет на София Йорданка Фандъкова, изпълнителния директор на Центъра за европейски изследвания \"Вилфрид Мартенс\" Томи Хухтанен и представителя на Фондация \"Ханс Зайдел\" за България Богдан Мирчев. В откриването ще участва и еврокомисарят по цифровата икономика и общество Мария Габриел, която в рамките на форума ще направи презентация на тема \"Предизвикателствата пред Европейското лидерство в цифровизацията\". Гост-лектори на конференцията ще бъдат бившият финансов министър Симеон Дянков, началникът на отдел \"Киберпрестъпност\" в ГДБОП Явор Колев, Георги Апостолов от Центъра за безопасен интернет - SafeNet, както и Майя Бойчева-Манолчева и Борислав Сестримски от Международната академия за обучение по киберразследвания.", "date": "2018.10.28", "title": "Цветанов ще участва в конференция за технологиите и единния цифров пазар"}
{"url": "https://www.24chasa.bg/novini/article/7124366", "text": "Искам да благодаря на правителството, че успяхме да продължим приоритетните инвестиции в образованието и човешките ресурси и увеличаването на разходите за отбрана. Бюджетът изпълнява приоритетите на правителството и изпълнява основните функции - ненамеса в икономиката чрез гарантиране на стабилна данъчна политика.  Така финансовият министър Владислав Горанов коментира трите бюджетни закона, които бяха приети от правителството на извънредното му събрание в неделя.  Следващата година се планира минимален дефицит от 1% от БВП. Бюджетът е по-голям по отношение на цифри и разходи. Макроикономически оачакваме добрите тенденции за стопанството да продължат, въпреки че не сме изолирани и зависим от другите държави, допълни още Горанов. Здравният министър Кирил Ананиев заяви, че разходите за здравеопазване достигат 5,257 млрд. лв. през 2019 г. и това е първата година, в която те надхвърлят 5 млрд. лв. Ръстът на разходите на НЗОК е 490 млн. лв., като така сме осигурили устойчивост, стабилност и предвидимост в общественото здравеопазване и здравното осигуряване.. Наблегнали сме на извънболничната помощ, болничната и лекарствената политика, допълни Ананиев. По думите му ще има промени и в някои нормативни актове най-вече с цел повишаване на контрола и ефективността на разходите. Ще се работи и върху електронното здраве. Постигната е финансова устойчивост на осигурителната система чрез увеличаване на независимостта й от държавния бюджет чрез увеличаване на приходите от осигурителните вноски, конентира и социалният министър Бисер Петков. ", "date": "2018.10.28", "title": "Горанов: Бюджетът изпълнява приоритетите на правителството"}
{"url": "https://www.24chasa.bg/novini/article/7124427", "text": "На редакционните мейли се получи писмо от имейл \"pr-banevi Banevi\" в абв. Никакъв адрес или телефон за обратна връзка няма. До този момент от никъде няма потвърждение, че това писмо е от Евгения и Николай Баневи или техни служители.  Уважаеми колеги, Във връзка с начина, по който бе отразен арестът на Евгения и Николай Баневи, бихме искали да Ви информираме за следното: Семейството не притежава „имение” в Ница. От есента е наета къща с цел трите по-малки деца да започнат да учат във Франция. Евгения и Николай Баневи не са се крили. Семейството с трите деца съвсем легално е било на път за София, тъй като малките са във ваканция и са искали да я прекарат в България. Пита се защо е било необходимо зрелищно да ги арестуват във Франция, след като само след два часа това е можело да стане в София? Самолетните билети го доказват. След ареста на родителит е им, децата – най-голямата на 13 години, а двамата близнаци на 9, остават безпризорни на летището почти без пари. Защо е било нужно такова жестоко отношение към децата? Децата са вече 3 дни без надзор в къщата, където са успяли да се върнат. Защо е необходимо всичко това да се случва пред очите на децата и изобщо с тях? В Европейския съюз се проявява хуманност към всяко живо същество, а три деца са изоставени на улицата, безпомощни да се справят със ситуацията? Възражения по обвиненията на специализираната прокуратура ще бъдат внесени от адвокатите на семейството.", "date": "2018.10.28", "title": "В отворено писмо пиар на Баневи протестира срещу начина им на арест"}
{"url": "https://www.24chasa.bg/novini/article/7124413", "text": "Албанската полиция днес нахлу в частна зоологическа градина и изведе от там 12 животни заради опасения, че са били недохранвани, предаде Асошиейтед прес. Полицията и служители на фондация Четири лапи нахлуха в Сафари Зоопарка в град Мбростар, на 100 км южно от Тирана. Зоопаркът е затворен от известно време след критики за отношението към животните там, информира БТА. Служителите от Четири лапи дадоха успокоителни на 12-те животни, сред които лъвове, мечка, лисица, зебра, костенурка, за да ги транспортират в държания зоопарк в Тирана. Албанското министерство на туризма и околната среда заяви, че животните са преместват заради лошите условия за живот, както и тъй като някои били болни. Собствениците на частния зоопарк отричат, че има болни животни и че са били недохранвани.", "date": "2018.10.28", "title": "Иззеха 12 животни от частен зоопарк в Албания заради опасения от недохранване"}
{"url": "https://www.24chasa.bg/novini/article/7124431", "text": "Министър-председателят Бойко Борисов ще участва в откриването на третата среща на върха ЕС - Арабски свят на 29 октомври в Атина. Форумът тази година е под наслов \"Споделените хоризонти\". Това съобщиха от пресслужбата на кабинета. Очаква се по време на срещата да бъде обсъдена миграционната политика и борбата с бежанската криза, европейските и арабските политики за съседство, климатичните промени, както и социалните инвестиции. По-късно премиерът Бойко Борисов ще присъства на откриването на новото летище в Истанбул по покана на президента на Турция Реджеп Тайип Ердоган. В Гърция и Турция премиерът Бойко Борисов ще бъде придружаван от министъра на финансите Владислав Горанов.", "date": "2018.10.28", "title": "Борисов ще участва в срещата на върха ЕС-Арабски свят в Атина"}
{"url": "https://www.24chasa.bg/novini/article/7124441", "text": "Единадесетте жертви при стрелбата в синагога в американския град Питсбърг, щата Пенсилвания, вчера бяха идентифицирани, предаде Асошиейтед прес, цитирана от БТА. Представители на властите съобщиха на пресконференция, че убитите са били на възраст между 54 и 97 години. Сред тях са братя и съпружеска двойка. По-рано властите съобщиха, че са били убити три жени и осем мъже. Извършителят на атаката, Робърт Бауърс, бе задържан, след като бе ранен в престрелка с полицаи. Бауърс казал пред полицай, че евреите извършват геноцид срещу американския народ и че иска всички евреи да умрат. Нападателят, на когото бяха повдигнати 29 федерални обвинения, както и обвинения на щатско равнище в Пенсилвания, ще се изправи за първи път пред съда утре.", "date": "2018.10.28", "title": "Идентифицираха 11-те жертви от атаката в Питсбърг"}
{"url": "https://www.24chasa.bg/novini/article/7124436", "text": "Еврокомисарят Мария Габриел днес гостува в Петрич, в деня, когато петричани отбелязват 106-ата годишнина от Освобождението на града. \"Поздравявам жителите на града, кмета Димитър Бръчков, местното управление, институциите и всички, които носят в сърцето си Петрич за днешния празник, който показва каква движеща сила е стремежът към свободата\", написа Габриел в профила си във фейсбук. Тя посети и къщата-музей на пророчицата Ванга в южния град. Председателят на Народното събрание Цвета Караянчева днес също е в Петрич по повод празника на града. Тя разгледа античния град Хераклия Синтика и манастирския комплекс \"Ванга\" в м. Рупите. Вечерта Караянчева ще участва в тържествения митинг-заря.", "date": "2018.10.28", "title": "Мария Габриел посети къщата-музей на Ванга"}
{"url": "https://www.24chasa.bg/novini/article/7124461", "text": "Екипи на турската брегова охрана спасиха 30 мигранти, бедстващи в Егейско море, съобщи Анадолската агенция. Бреговата охрана е спасила снощи 17 мигранти, които са възнамерявали да стигнат от град Емеджик (окръг Мугла) до гръцки остров. Мигрантите са поискали помощ от турската брегова охрана, тъй като надуваемата им лодка започнала да потъва, информира БТА. Екипи на бреговата охрана са спасили други 13 мигранти, чиято лодка потънала в морето близо до курорта Бодрум. Сред мигрантите имало 31-годишна бременна иракчанка, майка на две деца, която по-късно починала в болница. Спасените мигранти са граждани на Пакистан и Ирак.", "date": "2018.10.28", "title": "Турската брегова охрана спаси 30 мигранти, бедстващи в Егейско море"}
{"url": "https://www.24chasa.bg/novini/article/7124475", "text": "Член на екипажа на кораба \"Българка\" загина при ремонт на плавателния съд, потвърдиха от пресцентъра на Параходство \"Български морски флот\" ЕАД. При инцидента е пострадал още един моряк, който е настанен в болница. \"Българска\" е на ремонт във Варна. Инцидентът е станал тази сутрин. Двамата моряци са работели заедно в предната част на кораба, когато е възникнал пожар. По случая е образувано досъдебно производство.", "date": "2018.10.28", "title": "Моряк загина при ремонт на кораб във Варна"}
{"url": "https://www.24chasa.bg/novini/article/7124490", "text": "В рамките на дело, образувано срещу Николай Банев и съпругата му Евгения СДВР извърши обиски в дома им в столичния квартал \"Бояна\". По-рано днес зам.-главният прокурор Иван Гешев обяви, че в дома на Баневи в една от стаите са намерени документи за офшорни фирми. Той обясни, че в имението на семейството имало множество злато и скъпоценности, а вратите били свръхмодерни. Наложило се от СДВР да викат спецотряда \"Кобра\" за отварянето им. Дори на тях им отнело 4 часа, добави той. На семейство Баневи са повдигнати обвинения за присвояване и данъчни престъпления в периода 2010-2011 г., като общият размер на присвоеното имущество е над 1.5 млн. лв., а общият размер на щетата за фиска е над 500 000 лв. Това обяви на брифинга наблюдаващият прокурор по делото Мария Дойчева. Тя уточни, че в обвиненията не са включени апортите.", "date": "2018.10.28", "title": "Вижте какво откри полицията в резиденцията на семейство Баневи (Снимки)"}
{"url": "https://www.24chasa.bg/novini/article/7124463", "text": "Израелският кабинет почете с минута мълчание жертвите на стрелбата в синагога в Питсбърг вчера, при която бяха убити 11 души, предаде Ройтерс. \"Цялата израелска нация скърби заедно със семействата на жертвите при ужасяващото масово убийство в синагогата \"Дървото на живота\" в Питсбърг\", каза премиерът Бенямин Нетаняху в началото на днешното седмично правителствено заседание. Вчерашната стрелба \"е най-голямото антисемитско престъпление\" в историята на САЩ, заяви Нетаняху. Той призова света да се обедини в борбата срещу антисемитизма навсякъде. \"Трудно е да бъде преувеличен ужасът от убийството на евреи, които се събират на шабат и които са били убити само защото са евреи\", отбеляза Нетаняху, цитиран от БТА. Стрелец, крещящ \"всички евреи трябва умрат\", нахлу в синагогата \"Дървото на живота\" по време на еврейска религиозна служба за шабат и уби 11 души и рани шест, включително четирима полицаи, преди да бъде арестуван. \"От мое име, от името на правителството на Израел и народа на Израел поднасям нашите най-искрени съболезнования на семействата, загубили свои близки. Всички се молим за бързо възстановяване на ранените\", каза Нетаняху. Министерството на външните работи на подкрепяната от Запада Палестинска автономна власт определи стрелбата като \"терористичен акт срещу синагога ... при който американски евреи и полицаи са били убити\". \"Осъждаме нападенията на терористи срещу храмове, мотивирани от отвратителни, фашистки възгледи, основаващи се на теорията за превъзходство на бялата раса\", се казва в изявлението.", "date": "2018.10.28", "title": "Нетаняху: Стрелбата в Питсбърг е най-голямото антисемитско престъпление в историята на САЩ"}
{"url": "https://www.24chasa.bg/novini/article/7124388", "text": "Заподозреният за стрелбата в синагогата в Питсбърг заявил пред полицейски служители, че евреите извършват геноцид и че искал всички те да умрат, се посочва в огласената днес заповед за задържане на мъжа, предаде Асошиейтед прес, цитирана от БТА. Снощи Робърт Грегъри Бауърс убил осем мъже и три жени в синагогата по време на религиозна служба, преди специализиран полицейски отряд да го простреля, се казва в документа, който съдържа някои необявени досега подробности за стрелбата и реакцията на полицията. Сигналите за случая на телефон 911 започнали да пристигат малко преди 10 ч сутринта вчера (местно време). Подателите казвали, че \"са нападнати\", пише в документа. Бауърс прострелял в ръката единия от първите двама полицаи, отзовали се на сигнала, а другият бил ранен от \"осколка и счупено стъкло\". Специализираният отряд на полицията открил Бауърс на третия етаж, където той повече от веднъж прострелял двама полицаи, се допълва в документа. Посочва се, че единият от тях бил тежко ранен; в документа не се уточнява състоянието на другия полицай. В синагогата имало още двама души, които били ранени от Бауърс, мъж и жена, но състоянието им било стабилно, се казва в текста. Докато на Бауърс била оказвана лекарска помощ заради раните му, Бауърс казал пред полицай, че \"иска всички евреи да умрат и че те (евреите) извършват геноцид срещу народа му\", се казва в документа. Снощи на Бауърс бяха повдигнати обвинения от 11 пункта за убийство, шест пункта за нападение при утежняващи вината обстоятелства и 13 пункта за сплашване на етническа основа. Лидерът на американската еврейска неправителствена организация \"Лига срещу клеветата\" определи случилото се като най-смъртоносната атака срещу евреи в американската история, отбелязва Асошиейтед прес.", "date": "2018.10.28", "title": "Нападателят от Питсбърг: Евреите извършват геноцид"}
{"url": "https://www.24chasa.bg/novini/article/7124238", "text": "\"Държавата не е била в по-добра кондиция. Така че който е против държавата, всъщност е срещу устойчивото развитие на икономиката. Когато цифрите говорят, и най-големите критици трябва да замълчат. Не казвам, че трябва да запазят радиомълчание. Това е един от амбициозните бюджети от началото на прехода. Старали сме се бюджетът да е според предизборните обещания и според програмата на Обединени патриоти\". С тези думи премиерът Бойко Борисов откри извънредното заседание на Министерския съвет днес, на което правителството трябва да приеме трите бюджетни закона - за държавния бюджет, бюджета за държавното обществено осигуряване и бюджета на здравната каза. Борисов изброи цифрите в бюджета. Минималната заплата от догодина се вдига на 560 лв. Безработицата е паднала до 5,8%. Спорът за външния дълг, за който говореха, че ще задължим държавата, той е рекордно нисък. До края на мандата той трябва да падне до 17,7% и ще стане най-нисък в ЕС, подчерта премиерът. С 10% се увеличават бюджетните заплати, а за учителите - с 20%. С над половин милиард повече се дават за здравеопазване, още толкова - за образование. Помощите за отопление ще са с 50% повече, за хората с увреждания - над 150 млн. лв. БВП до края на мандата трябваше да е 110 млрд. лв., но още през 2019 г. е 116 млрд., а в края на мандата ще е 133 млрд. лв., допълни още Борисов. Приходите в бюджета са се увеличили 4,5 млрд. лв. благодарение на по-добрата събираемост, борбата с контрабандата и олигархията. Той подчерта, че изпълняваме ангажиментите си към НАТО, разходите за отбрана за 2019 г. са 1,58% от БВП - осигурени са средства за трите проекта на армията - за самолети, бронирана техника и бойни кораби. Има средства за улична мрежа и общински пътища, най-вече за Северна България. С половин милиард лв. повече за общините, 7 млн. лв. за сираци, 19 млн. повече за култура, 140 млн. лв. за свлачища.", "date": "2018.10.28", "title": "Борисов: Който е против държавата, е против устойчивото развитие на икономиката (Обновена)"}
{"url": "https://www.24chasa.bg/novini/article/7124271", "text": "В Българската екзархия в Истанбул днес ще бъде открит бюст-паметник на Екзарх Йосиф, съобщи БТА. Паметникът е изграден по идея и със средства на общността на българите в Истанбул. \"Той е израз на дълбоката признателност на цариградските българи към делото на екзарха\", заяви Васил Лязе, председател на църковното настоятелство. Не случайно паметникът на Екзарх Йосиф е издигнат в Екзархийския комплекс, една от най-ценните български светини в Истанбул. Тук много неща са свързани с личността и дейността на българския екзарх. Самата сграда е закупена от него през 1907 г., където живее и работи дълги години. Оттогава досега Българската екзархия е най-българският дом в мегаполиса Истанбул. В нея се пази копие на прочутия ферман, с който султан Абдул Азис през 1870 г. признава българите за отделен етнос с право на самостоятелна църква начело с български духовен глава, написан на български, старотурски и гръцки език. Запазено е и пианото от старото българско училище \"Екзарх Йосиф Първи\", което се е намирало в старинния квартал Пера на Истанбул. Бюстът на Екзарх Йосиф е изработен от скулптора Неджми Мурад, изселник от България. Проф. д. ист.н. Светлозар Елдъров нарича Екзарх Йосиф \"уникален като историческа личност не само в български, но и в цариградски мащаб\". Той стои начело на Българската екзархия 35 години. През това време се сменят 21 велики везири, 8 гръцки патриарха, 5 руски посланика, а екзарх Йосиф стои непоклатим на кормилото на екзархийския кораб и се превръща в един от най-добрите познавачи на османската администрация и държавна политика на своята епоха. През 1878 г. Екзарх Йосиф бива принуден от началника на временното руско управление княз Александър Дондуков-Корсаков да напусне Истанбул и се установява в Пловдив. В момент, когато всичко изглежда предрешено по волята на великите сили, интересите на Русия и каноните на православието, дипломатическият гений на екзарх Йосиф обръща в своя полза този ход. На 9 януари 1880 г. екзарх Йосиф потегля с влак отново към Цариград. \"Това е от онези редки моменти, когато личността наистина твори историята. Стратегическото мислене на екзарх Йосиф се основава не на политическа идеология или доктрина, а на формирания през Възраждането индивидуален и национален инстинкт да се търси винаги и във всичко народният интерес\", казва проф. Елдъров. Завръщането на екзарх Йосиф в Цариград всъщност е второто раждане на Българската екзархия и е първата стъпка по дългия и труден път до възстановяване на легитимните й права. На откриването на паметника на Екзарх Йосиф, дар от общността на истанбулските българи, се очаква да присъстват, генералният консул на България в Истанбул Ангел Ангелов, гости от България и от Турция. Учениците от българското неделно училище, което се помещава в Езархийския комплекс ще изнесат програма по случай Деня на народните будители - 1 ноември.", "date": "2018.10.28", "title": "Откриват днес паметник на Екзарх Йосиф\nв Българската екзархия в Истанбул"}
{"url": "https://www.24chasa.bg/novini/article/7124277", "text": "Няма опасност кризата около бюджета на Италия да се разпространи и до други страни в Европейския съюз, но еврозоната не е достатъчно подготвена да се изправи пред нова икономическа криза. Това заяви днес френският министър на финансите Брюно Льо Мер за в. \"Паризиен\", цитиран от Ройтерс. Европейската комисия отхвърли проектобюджета на Италия за 2019 г. по-рано тази седмица заради нарушаване на европейските правила за държавните разходи и призова Рим до три седмици да представи нов бюджетен план. Не виждаме разпространяване на кризата в Европа. Европейската комисия протегна ръка на Италия, надявам се, че тя ще я поеме, каза Льо Мер, цитиран от БТА. Дали обаче еврозоната е достатъчно въоръжена, за да се изправи пред нова икономическа или финансова криза? Отговорът ми е \"не\". Наложително е да се направи това, което предложихме на партньорите си, за да имаме солиден банков съюз и инвестиционен бюджет на еврозоната, допълни министърът. Според представители на еврозоната безпрецедентният сблъсък на Рим и Брюксел изглежда ще забави процеса на реформи и вероятно трайно ще ги разводни. Льо Мер посочи също, че френските банки с клонове в Италия са отпуснали корпоративни и частни кредити на обща стойност 280 млрд. евро.", "date": "2018.10.28", "title": "Еврозоната не била достатъчно подготвена\nза нова криза"}
{"url": "https://www.24chasa.bg/novini/article/7124146", "text": "Велислава Кръстева от ДПС осъди в студиото на \"Денят започва с Георги Любенов\" по   арогантността в политиката като визира поведението на вицепремиера Валери Симеонов. \"Отношението на движението към овластяването на националисти е ясно и категорично\", каза Кръстева и припомни, че ДПС е имало решение още преди година за демонтаж от властта на хора, които имат прояви на фашизъм и дискриминация. \"Тупикът обаче, в който изпадна правителството и цялата политическа класа след думите на Валери Симеонов обаче, е нещо различно. Затова ние казваме \"или, или... или позор за цялата държава\". Също толкова обидно е да се замени темата за отстраняването на Валери Симеонов. Тук не става дума за оставка, става дума за неговото отстраняване от властта, тъй като тази персона е несъвместима с всички демократични ценностно-институционални позиции\", допълни тя. Кръстева подчерта, че отстраняването на вицепремиера не означава предсрочни избори, за което се опасяват управляващите. Тя изтъкна, че правителството предприема фиктивни действия и рокади в опит да успокоят обществото и косвено оневинят вицепремиера. Велислава Кръстева беше категорична, че докато правителството и премиерът не направят това, което очаква от тях обществото по отношение на Симеонов, не може да се води сериозен разговор за политики, за бюджет, за мнозинството в НС, за програмата за управление, за разбирането и диалога между политическите партии.", "date": "2018.10.28", "title": "Велислава Кръстева: ДПС настоява за отстраняване на Валери Симеонов от властта"}
{"url": "https://www.24chasa.bg/novini/article/7124158", "text": "Земетресение с магнитуд 4,1 по Рихтер бе регистрирано днес в западния турски окръг Измир, съобщи турската телевизия НТВ, като се позовава на Дирекцията за управление при бедствия и извънредни ситуации (АФАД). Земетресението е регистрирано в 11,15 часа (местно време) на дълбочина 7 километра, съобщи БТА. Епицентърът на труса е бил в района на град Сеферихисар. По първоначални данни няма ранени хора и разрушения при труса. Тази сутрин в окръг Измир бе регистрирано още едно земетресение с магнитуд 3,4 по Рихтер, съобщава НТВ. Трусът е станал в 7,39 ч. (местно време) в морето недалеч от град Карабурун.", "date": "2018.10.28", "title": "Трус от 4,1 поизплаши западния турски окръг Измир"}
{"url": "https://www.24chasa.bg/novini/article/7124153", "text": "Кървава катастрофа с 2 млади жертви и един ранен - този е печалният резултат от  . Сигналът за инцидента е подаден в 19,15 часа, уточниха от ОДМВР в Стара Загора. На това място разрешената скорост е до 90 километра в час, но много често шофьорите натискат и повече газта. Лек автомобил \"Фолксваген голф\" пътувал към Стара Загора. По причини, които се изясняват, колата се завъртяла на сухия и прав участък и навлязла в насрещното платно. В този момент върху нея връхлетял идващият отсреща лек автомобил \"Мерцедес\" и ударил голфа, който бил застанал перпендикулярно на пътя, точно между двете врати. Това е място, което се смята за едно от слабите места на автомобилите, казаха експерти. При удара двамата пътници в голфа - момче на 22 години и момиче на 23 години, загинали намясто. И двете млади жертви са от Казанлък. Шофьорът на мерцедеса, лекар от Спешна помощ в града на розите, се отървал със счупена ключица. По случая е образувано досъдебно производство. Разследващите проверяват и версията, че миг преди автопроизшествието на пътя се била появила несигнализирана циганска двуколка и конският впряг е станал причина шофьорът на голфа рязко да промени посоката на движението си, за да избегне удар с двуколката, но от високата скорост се завъртял на пътя.", "date": "2018.10.28", "title": "Кървавата катастрофа на пътя Стара Загора - Казанлък отне два млади живота (Снимка)"}
{"url": "https://www.24chasa.bg/novini/article/7124093", "text": "Полицията разследва дали умишлено е причинен пожар в личния автомобил на жена от Козлодуй. Сигнал за бедствието е бил подаден минути преди полунощ в неделя от собственичката на „Нисан”. Тя се събудила от включената аларма на колата й и от силния огън пред дома й. Пристигналите пожарникари потушили пламъците и спасили намиращата се в близост жилищна сграда. След извършения оглед е установено, че лекият автомобил изгорял напълно. Пламъците от горящата кола се прехвърлили върху близката сграда и унищожили голяма част от фасадната изолация. От полицията съобщиха, че все още разследват причините за пожара, а щетите са в процес на установяване. Образувано е досъдебно производство, не се изключва версията за умишлен палеж.", "date": "2018.10.28", "title": "Горя кола в Козлодуй, пожарникари спасиха пламнала от нея къща"}
{"url": "https://www.24chasa.bg/novini/article/7124170", "text": "Строителството на нови кораби е ключовата политика на „Параходство Български морски флот“ АД за справяне с предстоящите регулации за корабните горива. Това съобщи изпълнителният директор на компанията к.д.п. Александър Калчев. Новите кораби, които параходството ще придобива, са проектирани да работят с горива с ниско съдържание на сяра, добави още той. „Двата последни нови кораба, които ще приемем през 2020 г., ще имат инсталирани скрабъри. Тогава ще можем да направим своите изводи“, подчерта още Калчев. Той предвижда, че ще има осезаемо покачване на цените на корабните горива през следващите години. Именно затова консумацията на гориво от корабите ще е изключително важна. „За нас, а и за всички останали корабособственици, ще бъде най-важно съдовете да използват по-малко гориво, да бъдат по-ефективни и природощадящи“, заяви още к.д.п. Калчев. Влиянието на приетите изменения в конвенциите на Международната морска организация (IMO) върху морския бизнес ще бъде обсъждано на конференция във Варна. Събитието ще се проведе на 1 ноември.", "date": "2018.10.28", "title": "Новите кораби на БМФ използват горива с ниско съдържание на сяра"}
{"url": "https://www.24chasa.bg/novini/article/7124181", "text": "\"Изказвам своите най-искрени съболезнования към близките на загиналите при нападението в синагогата \"Дървото на живота\" в Питсбърг, САЩ. Пожелавам бързо и успешно възстановяване на всички ранени. Въпреки мрачните уроци от миналото, явно антисемитизмът и ксенофобията са пороци и на нашето общество. Ето защо трябва още по-силно да заклеймим тези явления и заедно да се борим да направим света по-сигурно място, в което има мир и уважение към другия\". Това написа в профила си във Фейсбук зам.-председателят на ГЕРБ и председател на парламентарната група на партията Цветан Цветанов.", "date": "2018.10.28", "title": "Цветанов за трагедията в Питсбърг: Антисемитизмът е порок на обществото ни"}
{"url": "https://www.24chasa.bg/novini/article/7124184", "text": "Автомобили на саудитското консулство в Истанбул, за които се смята, че са свързани с убийството на Кашоги, са били измити в автомивка с цел да се заличат следите. Турските власти са разкрили видеокадри, на които се виждало, че три дни след убийството на саудитския журналист Джамал Кашоги в саудитското консулство в Истанбул два автомобила на консулството са били основно почистени в автомивка в квартал Левент в Истанбул, за да бъдат заличени всички следи. Колите били докарани от шофьори на консулството. В. \"Хюриет\" съобщи, че единият от автомобилите е \"Мерцедес\" и принадлежал на генералния консул на Саудитска Арабия Мохамад ал Отайби, който две седмици след убийството на Хашоги замина за Рияд и все още е там. Вторият автомобил е микробус, марка Мерцедес, който се намирал пред консулството, когато Кашоги е бил убит, според данни от разследването. Според една от версиите трупът на Кашоги, който бил разчленен, е бил изнесен с този микробус от сградата на консулството. Полицията е разпитала работниците в автомивката. Според в. \"Хюриет\" разкритите нови доказателства може да променят версията на саудитската страна за убийството. Според версията на Рияд Кашоги е починал при сбиване в консулството на 2 октомври, когато отишъл да получи документи, необходими за сключване на брак с турската му годеница Хатидже Дженгиз. Днес в Истанбул пристига главният прокурор на Саудитска Арабия във връзка с разследването на убийството на журналиста-дисидент. Данните от работата на създадената турско-саудитска работна група и постъпилите от турска страна сведения от разследването показват, че заподозрените предварително са планирали убийството на Хашоги, заяви саудитският прокурор, цитиран от медиите.", "date": "2018.10.28", "title": "Измили саудитски коли на автомивка в Истанбул, за да заличат следи"}
{"url": "https://www.24chasa.bg/novini/article/7124186", "text": "Интересен коментар, касаещ държавния глава по принцип, направи председателят на Народното събрание Цвета Караянчева. Ето какво написа тя току-що във фейсбук: От началото на демократичните промени у нас България има петима законно избрани президенти. Една от особеностите на Конституцията ни е, че президентът се избира от всички граждани, а в същото време властта му е по-скоро церемониална. Сигурно в един момент на избрания това започва да му звучи несправедливо. Затова периодически посоченият от суверена държавен глава топва крака в басейна, наречен „Дайте да разширим президентските правомощия“, и размърдва пръсти, за да провери как ще се приемат трептенията, предизвикани от действията му. Досега не са се приемали добре, но това, естествено, не е закон, издялан върху камък – настроенията се променят понякога. Друго се питам. Дали някой от президентите, опипвали почвата за президентска република, са се запитвали дали щяха изобщо да бъдат избрани, ако въпросът пред суверена беше формулиран така: „Кой да управлява страната?“. Защото сега на всички ни е ясно – на всеки пет години гласуваме за фигура, която „олицетворява единството на нацията и представлява Република България в международните отношения“. Изискванията на суверена по този въпрос са едни. По въпроса за управлението – различни. Разбира се, винаги се намира някой недопрочел, който чака на президента да му вдигне пенсията или да разследва кемтрейлса. Но мнозинството български граждани са наясно на кого каква роля отреждат. Та като стане дума как българската политическа класа се е провалила и затова отнякъде е готов да се спусне спасител, чиито сътрудници са прочели книгата „Защо нациите се провалят“… #Неподценявайтесуверена", "date": "2018.10.28", "title": "Караянчева предупреди народа да не се подлъгва, че президентът може да го оправи"}
{"url": "https://www.24chasa.bg/novini/article/7124188", "text": "Китайската компания \"Шанхай Манвей текнолоджи\" изведе в орбита първата в историята космическа генетична банка DSB-01, предаде ТАСС, цитирана от БТА. Изстрелването е било направено от космодрума Тайюан в северната провинция Шанси с помощта на ракетата-носител \"Чанчжън-4\". Генният материал, получен от осем граждани на КНР, ще се съхранява в космоса в продължение на около 1000 години. Той е поставен в специален контейнер, който е устойчив на космическата радиация. Както отчитат китайските специалисти, един ден Земята може да стане непригодна за живот. След около 400 години нашата планета може да стане жертва на изтощаване на ресурсите и да бъде пренаселена до невъзможност за живеене. Благодарение на изведената в космоса генетична банка ще може да бъде създадена нова човешка цивилизация. В най-скоро време компанията \"Шанхай Манвей текнолоджи\" възнамерява да създаде генна банка с милиони образци. Според плановете на компания този генетичен материал ще бъде изпратен на Марс и на аналогичните на Земята планети.", "date": "2018.10.28", "title": "Китай изведе в орбита първата космическа\nгенетична банка"}
{"url": "https://www.24chasa.bg/novini/article/7124196", "text": "Необходими са повече инвестиции в цифровите умения на хората в Европейския съюз - това заяви в Сандански еврокомисарят по цифровата икономика и общество Мария Габриел, цитирана от  . Затова в новата програма \"Цифрова Европа\" е предложила бюджет от 9 милиарда евро, които да бъдат вложени за обучения на гражданите на съюза. По думите ѝ, Европа все още не е лидер в цифровизацията. Тя каза още, че един от приоритетите и като еврокомисар е развитието на дигитални бизнес хъбове във всяка област на Европа до 2020 година, което би дали възможност за по-добро развитие на всички региони. \"Нашата идея е в този хъб е малките и средни предприятия да имат възможността да тестват своя бизнес модел преди да предприемат риска от излизането на пазара. Да има възможност от обучение на местни кадри, на хората които след това ще работят за развитието на собствения си регион. И идеята е в следващия бюджетен период на ЕК е да има 3 пъти повече средства за дигитални информационни хъбове\", каза Габриел.", "date": "2018.10.28", "title": "Габриел: Нужни са повече инвестиции в цифровите умения на хората в ЕС"}
{"url": "https://www.24chasa.bg/novini/article/7124211", "text": "32-годишният българин Наско Радев е един от ключовите свидетели по делото за груповото изнасилване и убийство в Рим на 16-годишната Дезире Мариотини, съобщи в.”Темпо”. Случаят с дрогираното и починалото след 12-часова агония след изнасилване от африкански имигранти момиче вече десетина дни е централна тема в италианските медии. Римският всекидневник публикува факсимиле от съдебни документи, от които се вижда как бездомникът Радев, обитавал изоставена сграда в квартала „Сан Лоренцо”, станал свидетел на жестокото престъпление на 18 октомври. Четирима нелегални имигранти от Сенегал и Нигерия са арестувани по обвинения за умишлено убийство, групово изнасилване и за предоставяне на наркотици. Благодарение на различни свидетелства, събрани за рекордно кратко време, следователите от Рим успяха да разкрият как са преминали последните часове от живота на жертвата. Тялото на момичето беше открито безжизнено в помещение на изоставена сграда в „Сан Лоренцо”, известен като квартал за развлечения, в който живеят много студенти. Според българския свидетел Наско 16-годишната Дезире била „отчаяна, защото никой не искал да й даде дрога”. Тъй като нямала пари, с която да си я купи, тя последвала мъж от Гана във вътрешността на един контейнер. Час по –късно българинът го видял да излиза, затова влязъл вътре и видял Дезире гола и просната на земята. Казал й да стане и да си ходят. Тя обаче отговорила със забавени реакции „после”, след което при нея влязъл друг африканец, който явно чакал реда си, за да „консумира”. Българинът разпознал по снимки и двамата африканци при показанията си пред властите. И двамата са арестувани като част от групата, възползвала се сексуално от състоянието на момичето, което било под въздействието на микс от психолекарства и дрога. Случаят „Дезире” разтърси медиите и политическите среди в Италия. Вицепремиерът и министър на вътрешните работи Матео Салвини определи убийците на момичето като „зверове” и каза, че е щастлив, че са били арестувани. „Гнусни червеи, ще си платят без никаква отстъпка”, каза Салвини.", "date": "2018.10.28", "title": "Българин е ключов свидетел на зверското убийство на 16-годишна в Рим"}
{"url": "https://www.24chasa.bg/novini/article/7122064", "text": "От събота по всички сергии и бензиностанции можете да си купите втория брой на обновеното сп. \"Космос\". След 23 години прекъсване списанието, с който поколения жадни за знания българи израстнаха в годините на Желязната завеса, се възражда в луксозно пълноцветно списание. Вторият брой ще може да намерите от 27 октомври в цялата страна в продължение на цял месец. Изданието излиза за първи път през 1962 г., а колекциорите пазят и до днес тези почти 300 книжки, написани на великолепен език от блестящи редактори и разказвачи. Списание, което в годините на социализма, трябваше да ти запази близък продавач на сергията, за да бъде прочетено от кора до кора от цялото семейство. Космос от знания, който създаде няколко поколения свободомислещи учени и мечтатели. Днес \"Космос\" се завръща в по-модерен дизайн и с повече страници. Той ще е различен като съдържание, тъй като светът около нас се промени през всичките тези години, както бонбоните \"Черноморец\" вече не са това, което бяха във времето на социалистическия дефицит. Вторият брой на списанието е посветен на интуицията. Ще можете да разберете за сенките в мозъка, които преобръщат живота ни. В изданието ще може да се надникнете зад кулисите на загатката на \"Титаник\" - 8 доказателства, че корабът е подменен. Космос ще ви разкрие какво е скритата лудост на Фреди Меркюри и ще свали завесата към една необятна материя - безсмърните суперхора на Стивън Хокинг. Машина на времето ще ни връща към издания на „Космос“ от 60-те до 90-те години на миналия век, за да покажем тогавашни статии и анализи, които към днешна дата изглеждат нелепо или пък са уникално сбъднати прогнози. Списанието се изработва от екипа на вестник \"168 часа\" и научни експерти. За съдържанието на вторият брой на \"Космос\" виж още във видеото.", "date": "2018.10.28", "title": "От събота на пазара е вторият брой на обновеното списание \"Космос\""}
{"url": "https://www.24chasa.bg/novini/article/7124218", "text": "Опитен ловец прострелял свой колега по време на лов в монтанското село Черни връх. Сакатлъкът станал в събота преди обяд в местността Полето. Ловната дружинка на селото и техни гости от Берковица излезли на лов за хищници. В полето обаче забелязали и много пъдпъдъци и заредили пушките със сачми за хвъркати. После направили разстановка в слънчогледова нива. На мушката на 66- годишния Васил К. се появило пиле и той започнал да го следи, завъртял оръжието встрани и гръмнал. Сачмите обаче рикоширали и уцелили колегата му. Пострадалият по време на излета е 30-годишният Красимир Б. Младият мъж е настанен в монтанската болница с наранявания в главата, ръката и тялото. Няма опасност за живота му, смятат медиците. Срещу стрелеца, който е от Берковица, е образувано досъдебно производство по член 338 от Наказателния кодекс. Според него, който работи с огнестрелни оръжия, без да взема необходимите мерки за сигурност, се наказва с лишаване от свобода до 2 години, или с глоба до 1000 лева. Авджиите веднага подали сигнал на тел. 112 и скоро пристигнала полиция. На цялата дружинка е направен тест за алкохол. Проверката показала, че нито един от ловците не употребил алкохол.", "date": "2018.10.28", "title": "Авджия гръмна свoй колега по време на лов"}
{"url": "https://www.24chasa.bg/novini/article/7124220", "text": "Ирландците гласуваха с голямо мнозинство за декриминализиране на богохулството на произведения в петък в страната референдум по въпроса, предаде Франс прес, като се позова на окончателните резултати, публикувани в събота вечерта, съобщи БТА. Агенцията отбелязва, че това беше поредното допитване в Ирландия, което показва, че страната къса със силните си католически традиции, след референдумите за легализирането на абортите през май и на гей браковете през 2015 година. Шейсет и пет процента от участниците в референдума са гласували за премахване на престъплението \"богохулство\" от конституцията. Избирателната активност е била 44 процента. Сега член от ирландската конституция дефинира богохулството като престъпление и предвижда глоба от 25 000 евро. Той обаче не е бил прилаган в съвременната история на Ирландия и е смятан за отживелица, отбелязва Франс прес. За последно човек е бил съден за богохулство през 1855 г., още преди страната да стане независима. Тогава е бил обвинен свещеник, който изгорил Библията, по думите му неволно, и който в крайна сметка бил оправдан. Темата за богохулството отново стана актуална през 2015 г., когато британският актьор, писател и режисьор Стивън Фрай в предаване на ирландска телевизия нарече Бог \"глупав\", защото създал свят, пълен с \"несправедливости\". Властите започнаха раследване срещу Фрай, но не се стигна до наказателно преследване. Референдумът бе произведен едновременно с президентските избори в Ирландия. Според окончателните резултати президентът Майкъл Хигингс, който управлява от 2011 г., очаквано беше преизбран с 56 процента от гласовете. Ирландският премиер Лио Варадкар поздрави в Туитър Хигинс, като каза, че е \"много щастлив\", че той \"ще продължи да бъде нашият президент през следващите седем години\". \"Ще бъда президент на всички - на тези които гласуваха за мен и на тези, които не го сториха\", заяви Хигинс. В Ирландия президентът има предимно церемониални функции. Това ще бъде втори пореден 7-годишен мандат за Хигинс, който няма право на трети.", "date": "2018.10.28", "title": "Ирландците декриминализират богохулството с референдум"}
{"url": "https://www.24chasa.bg/novini/article/7124282", "text": "Най-голямата гръцка частна телевизия Мега бе спряна от ефир по решение на гръцкия Държавен съвет (главният административен съд на страната), предаде ТАСС, цитирана от БТА. Мега е първата частна телевизия в Гърция, която започна да излъчва през ноември 1989 г., отбелязва агенцията. Държавният съвет потвърди решение на гръцкия Национален съвет за телевизионно и радиоизлъчване за прекратяване на работата на телевизията заради наличие на дългове. Телевизия Мега бе спряна от ефир тази нощ. Проблемите с кредиторите за телевизията започнаха през 2016 г. Оттогава служителите не получават заплати, заради което много журналисти, оператори, административни служители напуснаха. Около 100 души останаха да работят в телевизията с надежда финансовите проблеми да бъдат разрешени. През последните месеци Мега не излъчва новини, няма преки предавания, а излъчва главно стари филми и сериали.", "date": "2018.10.28", "title": "Спряха от ефир най-голямата гръцка частна телевизия"}
{"url": "https://www.24chasa.bg/novini/article/7124286", "text": "Промоутърът на Антъни Джошуа Еди Хърн обяви, че мач с официалния претендент Курбат Пулев ще има, но може и да е чак след 2 години. “Не съм гледал мача Пулев - Фюри, но получих съобщения от няколко човека за срещата. Разбрах, че мачът е бил доста дефанзивен, а не можеш да отидеш в България, да вземеш такова решение и да се биеш по този начин. Не може да се биеш по този начин и да спечелиш всичко, но Хюи Фюри е млад човек, той ще дойде отново и ще направи нов опит. Сега Кубрат Пулев е основен претендент, той трябва да срещне Антъни Джошуа, когато му дойде времето, може и да е след 2 години. Сега на дневен ред за AJ е мача на Дилиън Уайт, но в определен момент двубоят срещу Пулев ще излезе на дневен ред, това може и да е и след 2 години. Мачът с Кубрат може да се състои в края на 2019-а или в началото на 2020-а година, но той ще получи със сигурност своя шанс”, каза Еди Хърн. “Ако отидем в Америка, за да срещнем Джарел Милър, то $20 милиона задължително трябва да са на масата, така че в някакъв момент ще се стигне до това. Ще трябва да идем в САЩ. Джарел е много интелигентен, има страхотна енергия и смятам, че ще е труден противник. На първи план е срещата за защита на титлата на WBO, а след това за IBF, ако може всичко да се организира достатъчно бързо и бъде постигната договорка с мениджърите”, каза промоутърът на Антъни Джошуа.", "date": "2018.10.28", "title": "Промоутърът на Джошуа: Мачът му с Пулев може и да е и след 2 години"}
{"url": "https://www.24chasa.bg/novini/article/7123648", "text": "Силно земетресение в Румъния бе усетено и у нас. Епицентърът според Европейско-средиземноморски сеизмологичен център е бил с магнитуд 5.8, на 136 км северно от Букурещ, на дълбочина 153 км. Трусът е регистриран в 3.38 ч., минути преди смяната на лятното със зимното часово време. По данни на Аджерпрес, епицентърът е в окръг Бузъу, близо до селищата Нехою и Ковасна във Вранчанската сеизмична зона. Земетресението било усетено в Русе, Силистра, Добрич, Шумен, Плевен, Ловеч, Враца и в други населени места у нас. Трусът разбудил и жителите на високите етажи в София. Освен в България земетресението е почувствано в Молдова и в Украйна. Това е най-силното земетресение в Румъния през последните 4 години. На 22 ноември 2014 г. във Вранча имаше земетресение с магнитуд 5.7. Между септември 2016 г. и февруари 2017 г. се случиха още три земетресения с магнитуд от 5 до 5,3 по скалата на Рихтер. Засега няма данни за пострадали и нанесени материални щети.  ", "date": "2018.10.28", "title": "Силно земетресение в Румъния, усетено и у нас"}
{"url": "https://www.24chasa.bg/novini/article/7123981", "text": "На мъжа, застрелял вчера 11 души в синагога американския град Питсбърг, е повдигнато обвинение от 29 пункта за федерални престъпления, предаде Франс прес, като се позова на официално комюнике, собщи БТА. Федерални прокурори обвиниха стрелеца в насилие и престъпления с огнестрелно оръжие, а също в нарушаване на американските закони за гражданските права, посочва Ройтерс. \"Действията на Робърт Бауърс са проява на възможно най-голямото зло в човешката природа. Съсредоточили сме всички ресурси на моята служба върху разследването и съдебните действия на това федерално престъпление от омраза\", каза пред репортери главният прокурор за района на Западна Пенсилвания (където се намира Питсбърг) Скот Брейди. По-рано министърът на правосъдието и главен прокурор Джеф Сешънс посочи в изявление, че министерството му ще повдигне срещу стрелеца обвинения в престъпления от омраза и други престъпления, които може да доведат до смъртно наказание. \"Омразата и насилието на религиозна основа нямат място в нашето общество\", заяви Сешънс. Президентът Доналд Тръмп нареди знамената на федералните здания в Съединените щати да бъдат наполовина спуснати и да останат така до 31 октомври в знака на почит към паметта на жертвите на стрелбата. Президентът даде това нареждане малко след като се върна във Вашингтон от предизборни прояви в Индиана и Илинойс. Пред журналисти малко по-рано през деня той каза, че ще замине за Питсбърг, но не съобщи подробности. През целия ден Тръмп изразяваше състрадание и болка, призоваваше за правосъдие и заклеймяваше омразата, докато постоянно се информираше за ситуацията. Той обаче не отмени участието си в предизборни прояви, заявявайки, че това би направило хора с болни мозъци важни. Религиозни и други лидери от САЩ и света осъдиха нападението в синагогата. Бившият президент Барак Обама, израелският премиер Бенямин Нетаняху, Европейският съюз, германският канцлер Ангела Меркел, френският президент Еманюел Макрон и много други изказаха съболезнования на близките на убитите и съчувствие към ранените, и осъдиха категорично проявите на антисемитизъм, расизъм и жестокост. Специалният агент от ФБР Боб Джонс, който ръководи разследването, каза, че това, което е видял на местопрестъплението в Питсбърг, е най-потресаващата картина за 22-те му години стаж в службата. Освен 11-те убити при нападението са ранени шестима души, в това число четирима полицаи. Трима полицаи са били простреляни, а един е пострадал от шрапнел, казаха властите. Двама от ранените са в критично състояние.", "date": "2018.10.28", "title": "Стрелецът от Питсбърг, убил 11 в синагога, е обвинен за 29 престъпления"}
{"url": "https://www.24chasa.bg/novini/article/7123984", "text": "В петък в Шанхай китайският производител на сматфони Хуауей представи новата си серия Mate 20, съобщи   Сред новите модели са Mate 20, Mate 20 Pro, Mate 20X и луксозния Mate 20RS Porsche Design. Новите мобилни телефони се захранват от системата на Хуауей Kirin 980 SoC, а камерата включва три сензора на Leica, които поддържат супер широкоъгълна и макро фотография. Серията Mate 20 може да се похвали и с 40W си кабелно и 15W безжично изключително бързо зареждане. Твърди се, че това са първите телефони с безжично обратно зареждане в света, което им позволява да захранват други мобилни устройства и аксесоари без помощта на кабел.", "date": "2018.10.28", "title": "Хуауей представи новата си серия Mate 20"}
{"url": "https://www.24chasa.bg/novini/article/7123989", "text": "Политическите съветници в Китай свикаха двуседмичен семинар, за да обсъдят въпросите свързани с населението, семейното планиране и застаряването. Броят на населението остава обширен, дългосрочен и стратегически въпрос за Китай, каза Уан Ян, председател на Националния комитет на Китайската народна политическа консултативна конференция, който ръководи срещата, съобщи   Необходими са усилия за балансирането на размера и структурата на населението, и приспособяване развитието на науката и технологиите, за да се постигне устойчив ръст на броя му в дългосрочен план, каза в речта си Уан Ян, който е и член на ПК на Политбюро на ЦК на ККП. Общо 15 политически съветника и представители на академичните среди представиха своите предложения, се казва в прессъобщение от събота. Те се съгласиха, че политиката за семейно планиране ефективно ограничава твърде бързия растеж на населението и облекчава натиска върху околната среда и снабдяването с ресурси. Докато населението расте устойчиво и структурата се оптимизира, се появиха нови проблеми със значителните промени в общото състояние на населението и разбирането на хората за раждането, посочват съветниците. Те предлагат да се отделят повече ресурси за проучвания на дългосрочните промени и за обществените услуги, свързани с раждането и грижите за малките деца. Участниците в срещата призоваха и за по-добро професионално образование за насърчаване на уменията и иновативната работна сила, както и за по-цялостни здравни услуги за възрастните граждани.", "date": "2018.10.28", "title": "Политическите съветници на Китай обсъждат застаряването на населението"}
{"url": "https://www.24chasa.bg/novini/article/7123993", "text": "Бившият лидер на Каталуния Карлес Пучдемон създаде нова политическа формация с надежда да остане фактор в сепаратисткото движение макар да се намира извън Испания, където би бил арестуван по обвинения в предизвикване на размирици, предаде Асошиейтед прес, цитирана от БТА. Пучдемон присъства на вчерашния учредителен конгрес на своята формация Национален призив за републиката в североизточния испански град Манреса чрез видеовръзка. Бившият лидер се обърна към множеството от Белгия, където живее, откакто преди година избяга от Испания след незаконната и претърпяла провал декларация на независимост на каталунския парламент. Пучдемон и останалите организатори предпочитат да определят новата формация като движение, а не политическа партия. Правилата на организацията ще позволяват на членовете й да участват и в политически партии. Само една от трите сепаратистки каталунски партии подкрепиха новото движение. Каталунските сепаратисти отбелязаха първата годишнина от претърпялата поражения декларация за независимост с протести и се зарекоха да продължат усилията за отделяне от Испания, посочва Ройтерс.", "date": "2018.10.28", "title": "Бившият каталунски лидер Пучдемон създаде нова партия чрез видеовръзка"}
{"url": "https://www.24chasa.bg/novini/article/7123997", "text": "Първият опит на китайската частна компания \"Лендспейс\" да изстреля ракета-носител в космоса се провали, предаде Асошиейтед прес, цитирана от БТА. Базираната в Пекин фирма съобщи късно снощи, че с първата и втората степен на ракетата й \"Чжуцюе\" (ZQ-1) всичко било наред, но възникнал проблем при последната, трета степен. Това е първата тристепенна ракета, построена от частна компания в Китай. Видеозапис, публикуван от китайски информационен сайт, показа 19-метровата ракета да се издига вчера към ясното синьо небе. Изстрелването било извършено в 16 часа местно време от космодрума Цзюцюан (в провинция Гансу). Компанията не уточнява причините за неуспеха, отбелязва ТАСС. \"Както и досега смятаме, че създаването на ракети-носители е правилната корпоративна стратегия. Ние сме първата китайска компания, която строи тристепенни ракети, а това вече е голямо постижение\", казаха от компанията. ZQ-1 е тристепенна ракета с диаметър 1,35 м и дължина 19 м., проектиране за извеждане на малки спътници. Според китайски медии ракетата е трябвало да изведе спътник за държавната телевизия. Китай активно развива частното ракетостроене - в този отрасъл в сраната работят около 60 компании.", "date": "2018.10.28", "title": "Китайска частна компания не успя да изведе ракета-носител в космоса"}
{"url": "https://www.24chasa.bg/novini/article/7124003", "text": "Досегашният ирландски президент Майкъл Хигинс е преизбран за втори седемгодишен мандат, след като спечели категорична победа на изборите в петък, предадоха Ройтерс и ДПА, като се позоваха на официалните резултати. Хигинс, бивш председател на Ирландската лейбъристка партия и бивш министър на изкуството и културата, ползващ се с подкрепата на три от четирите най-големи политически партии, беше преизбран на до голяма степен церемониалния пост с 56 процента от гласовете, съобщи избирателната комисия. Според националната компания за радио и телевизия Ар Ти И за него са гласували над 800 000 от общо 1,4 милиона избиратели Ирландските медии се фокусираха върху рязко засилилата се подкрепа за независимия бизнесмен Питър Кейси, който остана втори с 23 на сто от вота - с 2 процентни пункта повече, отколкото показа допитване само дни по-рано. Хората направиха избора си за това каква Ирландия предпочитат. Ще бъда президент на всички, заяви Хигинс след обявяването на резултатите. Ирландският премиер Лио Варадкар поздрави Хигинс в Туитър.", "date": "2018.10.28", "title": "Преизбраха досегашния президент на Ирландия Майкъл Хигинс за нови 7 години"}
{"url": "https://www.24chasa.bg/novini/article/7124005", "text": "Тази нощ в 4 ч. върнахме стрелките на часовниците с час назад и така преминахме към зимното, или астрономическото часово време. То ще продължи до последната неделя на март следващата година. Това ще е една от последните смени на времето. През септември Европейската комисия предложи да се отмени смяната на времето. Новата директива трябва да влезе в сила на 1 април 2019 г. Това означава, че държавите от ЕС ще преустановят смяната на времето ден по-рано – на 31 март, когато за последно ще се въведе лятното часово време. В случай че съответната държава е решила да остане на стандартното зимно време, тя може да направи последна промяна на 27 октомври 2019 г.", "date": "2018.10.28", "title": "Върнахме стрелките на часовниците с час назад като за (пред)последно"}
{"url": "https://www.24chasa.bg/novini/article/7124007", "text": "Голям пожар бушува в гориста местност край врачанското село Струпец, съобщи  Хората изкараха безсънна нощ, защото огънят е на няколкостотин метра от първите къщи. Хората се оплакват и от гъстия дим, който се стеле вече два дни над селото. От вчера сутринта пожарникари дежурят над селото, но не гасят. Рискът и за техния живот е голям. Те обаче следят огънят да не стигне до къщите. От пожарната увериха, че при необходимост ще се мобилизира цялата налична техника, за да не стигне огъня до домовете на хората.", "date": "2018.10.28", "title": "В Струпец изкараха безсънна нощ - голям пожар бушува в гора край селото"}
{"url": "https://www.24chasa.bg/novini/article/7124010", "text": "На извънредно заседание днес правителството ще гласува проекта на бюджета за 2019 г., съобщи  В него е залегнала индексация на пенсиите с 5,7% от юли, увеличаване на максимален осигурителен доход на 3 хил. лв., а на таван на пенсиите – на 1200 лв. Той предвижда увеличение на минималната заплата от 510 на 560 лв. До 2021 г. тя трябва да достигне 650 лева. Заплатите в бюджетния сектор ще се увеличат с около 10%, а за учителите средното увеличение ще е с 20%. Така разходите за заплати и осигуровки на държавата ще са с около 1 милиард лева повече. Вдигат се разходите за осигуровки както на работодателите, така и на самоосигуряващите се. Очакванията за растежа на икономиката догодина са за 3,7% и инфлация от 3%.", "date": "2018.10.28", "title": "Кабинетът гласува днес бюджета на извънредно заседание"}
{"url": "https://www.24chasa.bg/novini/article/7124012", "text": "стресна жителите на Русе в 3:38 часа сутринта в неделя, сякаш да им напомни да си върнат часовниците час назад в 4 часа. По информация от Средиземноморския сеизмологичен център, трусът е регистриран в 03:38 часа тази нощ. Епицентърът му е в земетръсната зона Вранча, на 129 км. северно от Букурещ, на дълбочина 150 км. Два часа по-късно е регистриран втори трус със значително по-малка сила – 2,6 по Рихтер. Земетресението е усетено е на много места в Румъния, Сърбия, България, Молдова и Украйна. Към момента няма данни за пострадали и за разрушения. Епицентърът е в окръг Бузъу, близо до селищата Нехою и Ковасна във Вранчанската сеизмична зона. В Русе земетресението бе усетено най-силно по високите етажи на блоковете, но хората се събудиха почти навсякъде. Много от тях се чудеха, дали да бягат и се оглеждаха около половин час, преди да заспят отново. Други комуникираха с роднини и близки, как да реагират на труса. В крайна сметка хората се успокоиха и си легнаха отново. Няма данни за причинени щети и разрушения. От коментарите в социалните мрежи става ясно, че трусът е усетен в цяла Северна България, най-силно в Русе, Силистра, Добрич, Шумен, Плевен, Ловеч, Враца. и в други населени места у нас. Не са постъпвали сигнали за нанесени материални щети в Русенско след земетресението. Това съобщи директорът на противопожарната служба в Русе комисар Димитър Павлов за БТА. В Русе хората са болезнено чувствителни към всяко едно земетресение, като особено се опасяват от планината Вранча. На 4 март 1977 г. Румъния и градовете отвъд Дунав бяха разтърсени от най-силното в историята земетресение в Югоизточна Европа, като епицентърът бе в Източните Карпати, Окръг Вранча. Земетресението бе с магнитуд около 7,2 по скалата на Рихтер, като епицентърът му бе на дълбочина 94 км. Трусът доведе до разрушаването на над 8500 сгради и уби повече от 1600 души в Румъния и в България. То нанесе много щети и стресна Русе, но бе усетено най-силно в Свищов, където под руините на сградите загинаха над 100 души. Зоната Вранча е сеизмологично активна земетръсна зона, намираща се в района между Източните Карпати и Южните Карпати в Румъния, в по-голямата си част обхващаща Вранчански окръг. В последните над 70 години в района Вранча са генерирани четири катастрофални земетресения през годините 1940, 1977, 1986, 1990. Най-мощно сред тях е това на 10 ноември 1940, което е било с момент-магнитуд 7.7. Трусът в нощта срещу неделя е е най-силното земетресение в Румъния през последните 4 години. На 22 ноември 2014 г. във Вранча имаше земетресение с магнитуд 5.7. Между септември 2016 г. и февруари 2017 г. се случиха още три земетресения с магнитуд от 5 до 5,3 по скалата на Рихтер.", "date": "2018.10.28", "title": "Силният трус във Вранча възвести за промяната на часовото време в Русе"}
{"url": "https://www.24chasa.bg/novini/article/7124016", "text": "В Добричка област няма данни за нанесени щети от земетресението, разлюляло Румъния призори, съобщи дежурният в областния съвет по сигурност за БТА. Трусът е усетен в Добрич по високите етажи на жилищните блокове. Епицентърът на земетресението с магнитуд 5.8 е в района на Вранча. Трусът, продължил няколко секунди, е регистриран в 3.38 часа.", "date": "2018.10.28", "title": "В Добричко няма данни за щети след земетресението във Вранча"}
{"url": "https://www.24chasa.bg/novini/article/7123991", "text": "В събота военноморските сили на Китай и членовете на Асоциацията на страните от Югоизточна Азия (АСЕАН) приключиха съвместните морски учения в гр. Джандзян, провинция Гуандун, съобщи  В тях участваха осем военни кораба, пет наблюдатели и повече от 1200 офицери и войници от Китай и страните от АСЕАН. Ученията бяха разделени на три части, които включваха дейности на пристанището и брега, военни учения в морето и изводи от тях. Уан Хай, командир на южното командване на Народната освободителна армия, каза, че ученията са демонстрирали ново ниво на стратегическото сътрудничество между Китай и страните от АСЕАН, изградили са нова платформа за по-добра комуникация и са поставили солидна основа за бъдещото сътрудничество. През последните години Китай засили сътрудничеството с държавите от АСЕАН в областта на морското спасяване. Миналия ноември в Гуандун се проведоха съвместни учения за спасяване по море.", "date": "2018.10.28", "title": "Китай и АСЕАН завършиха военноморските учения"}
{"url": "https://www.24chasa.bg/novini/article/7124026", "text": "Папа Франциск закри късно снощи продължилата три седмици среща на католическите епископи от целия свят с призив католиците да защитят църквата от \"опетняващи я\" обвинения, предаде ДПА, цитирана от БТА. В момента сме подложени на сериозни обвинения, каза Франциск, допълвайки, че това се е превърнало в преследване на църквата. Църквата не бива да бъде опетнявана. Ние, децата, сме мръсни, но не и майката, каза духовният глава при закриването на Синода на епископите. Папата свика църковните лидери, за да обсъдят как по-добре да отговорят на нуждите на младите хора и да им помагат да намират житейското си призвание. Синодът обаче бързо бе превзет от дебати по проблем, който е особено важен за младежите в много части на света - скандала около сексуалните посегателства от свещенослужители, зачитане на хомосексуалистите и правата на жените, отбелязва Асошиейтед прес. Проблемът за включването на жените бе особено актуален, предвид че само седем монахини бяха поканени да участват в срещата наред с 267 кардинали, епископи и свещеници. Никоя от тях обаче нямаше право да гласува по заключителния документ. Петиция, подписана в кулоарите на форума, настояваща високопоставените жени в религиозната общност да получат право на глас, събра близо 9000 подписа. В окончателния текст обаче отпадна споменаването на проблема за неравенството между половете при следващи синоди, което бе включено в проект за заключителния документ. Запазен бе обаче силният език и една от редките преки препоръки в целия документ от 60 страници. \"Синодът препоръчва всеки да бъде осведомен за необходимостта от неизбежна промяна\", посочват духовните лидери. Документът препоръчва по-силно присъствие на жените в църковните структури на всички равнища, включително на отговорни позиции, макар свещеническото призвание да остава запазено за мъжете. Параграфите, посветени на ролята на жените в църквата, бяха сред най-спорните при окончателното гласуване снощи. Пълният текст обаче остана само с параграф, споменаващ хомосексуалността и сексуалните наклонности, макар в работен документ да бе включен акронимът ЛГБТ (лесбийки, гейове, бисексуални и транссексуални). Относно хомосексуалистите се посочва, че \"Бог обича всички хора, както и църквата\". Никой не бива да бъде дискриминиран заради сексуалността си, допълва документът. По темата за сексуалните посегателства епископите не стигнаха до директно единно извинение за десетилетията на сексуални злоупотреби с малолетни и прикриването им от висшестоящи. Макар тази част от документа да е озаглавена \"Търсене на прошка\" текстът споменава само, че никакво разкаяние не може да излекува травмата, причинена на жертвите. Папата е поставен под засилващ се натиск да вземе решителни мерки по проблема със сексуалните злоупотреби, извършвани от духовници, след поредица скандали в Чили, Австралия, Европа и САЩ, припомня ДПА. Самият Франциск се сблъска с безпрецедентен призив да подаде оставка от страна на архиепископ Карло Мария Вигано, който го обвинява, че е предпазил от наказание бивш кардинал, заподозрян в сексуални посегателства. Синодът на епископите е съвещателен орган към папата и обикновено се свиква на всеки три години.", "date": "2018.10.28", "title": "Папата: Не петнете църквата. Ние, децата, сме мръсни, но не и майката"}
{"url": "https://www.24chasa.bg/novini/article/7124035", "text": "\"Аз те бия, но те бия леко\". Това казвал клиентът на  Мъжът ударил главата й в плочките, започнал да я души и й казал, че ще я изнасили, разказа пострадалата пред Нова тв. Докато клиентът й я пребивал на вратата се звъннало два пъти. \"Надявах се някой да влезе или да извика полиция, но нищо не се случи. Знаех, че съпругът ми ще дойде да ме вземе в 17,30 ч, но мислех, че няма да съм жива дотогава\", каза адвокатката. \"Аз съм пострадала от престъпление, не съм извършител на престъпление. Няма от какво да се срамувам\", отговори тя и добави, че е разказала за случилото се, за да даде пример на други пострадали жени, че не бива да се срамуват.", "date": "2018.10.28", "title": "Пребитата от клиент адвокатка: Казваше ми, че ме бие леко"}
{"url": "https://www.24chasa.bg/novini/article/7124045", "text": "Политически компромиси ни попречиха да реализираме здравната реформа през 2008 г. - това разказа пред Би Ти Ви бившата депутатка от НДСВ Антония Първанова. Както \"24 часа\" написа преди дни, през 2008 г. кабинетът \"Станишев\" аха да приеме здравна реформа, подобна на тази, която се обсъжда сега. По нея са работили Антония Първанова, Йордан Цонев и Ивайло Калфин по времето на тройната коалиция. Тогава направихме преглед на здравните системи на всички страни членки на ЕС плюс водещите страни в областта на здравеопазването, разказа Антония Първанова. Малките здравноосигурителни фондове много искаха да участват в нея, но без да спазят някои от изискванията. Сега, 10 години по-късно тези модели са неприложими към сегашната ситуация в България. Моля ви колеги от Министерството на здравеопазването, моля ви колеги от ГЕРБ, не ги прилагайте така, както съм ги написала през 2008 г., каза Първанова.", "date": "2018.10.28", "title": "Антония Първанова: Моделът на здравна реформа, както го написахме през 2008 г., е неприложим сега"}
{"url": "https://www.24chasa.bg/novini/article/7124047", "text": "Остро осъждаме нападението над синагогата „Дървото на живота” в американския град Питсбърг. Тази трагедия показва, че антисемитизмът и ксенофобията, омразата и насилието спрямо другия, трябва да бъдат окончателно изкоренени. Това се казва в изявление на външното ни министерство, цитирано от пресцентър на ведомството. Историята на спасяването на 50 000 български евреи в най-мрачните времена на Втората световна война показва, че когато цениш човешкия живот толкова, че си готов да застанеш срещу най-силните, ти можеш да победиш злото. Затова и днес трябва да бъдем единни. В този тежък за еврейската общност момент нека и за секунда не забравяме какви последици може да има антисемитизмът - това е посланието от София, където синагогата, джамията, православният и католическият храм са разположени един до друг. Изразяваме съболезнования на близките на загиналите и пожелаваме бързо възстановяване на ранените.", "date": "2018.10.28", "title": "Външно осъди остро нападението над синагогата в Питсбърг"}
{"url": "https://www.24chasa.bg/novini/article/7124049", "text": "Норман Уинарски е създателят приложението „Сири”, което играе ролята на виртуален асистент, съобщава За рождена дата на приложението се смята 4 октомври 2011 г. На тази дата един от големите производители на мобилни устройства купува от компанията на Норман Уинарски неговото изобретение. И започва да го развива. „Сири” става първото приложение, което дава изкуствения интелект в ръцете на милиони хора. Както и първият личен гласов помощник. Целта е да помага на собственика на телефона или таблета да следи събития от календара си, да отваря имейли вместо него, да го навигира, докато кара кола, да търси информация в интернет. Норман Уинарски е създателят приложението „Сири”, което играе ролята на виртуален асистент. За рождена дата на приложението се смята 4 октомври 2011 г. На тази дата един от големите производители на мобилни устройства купува от компанията на Норман Уинарски неговото изобретение. И започва да го развива. „Сири” става първото приложение, което дава изкуствения интелект в ръцете на милиони хора. Както и първият личен гласов помощник. Целта е да помага на собственика на телефона или таблета да следи събития от календара си, да отваря имейли вместо него, да го навигира, докато кара кола, да търси информация в интернет. Математикът и преподавател в университета Станфърд обаче признава, че както всяка технология и изкуственият интелект разглезва хората – дава им информация наготово и пречи на общуването. „Изкуственият интелект кара хората да гледат повече екраните, отколкото да контактуват помежду си. Вярно е, че всяка технология има и добри, и лоши страни – хората гледат телевизия вместо да си говорят или да излизат заедно, карат коли, вместо да си общуват със съседите, но както ножът може да нарани, така може да лекува в хирургията”, коментира Уинарски. Норман Уинарски е гуруто на всички, които мечтаят да се занимават с технологии. Подкрепил е десетки проекти в различни области роботиката, компютърното зрение, киното. През 2000 г. той и екипът му печелят награда „Еми” за работата им по разработването на HD телевизия. Той вярва, че в близко бъдеще роботът ще стане най-добрият приятел на човека – ще му бъде личен асистент и помощник в дома. Автор е на бестселъра „Ако искаш да промениш света: пътеводител към създаването и ръководенето на революционни начинания”. А у нас преди дни проведе първия си семинар по покана на Българския център по предприемачество във Варненския свободен университет.", "date": "2018.10.28", "title": "Създателят на приложението „Сири”: Изкуственият интелект помага, но и разглезва"}
{"url": "https://www.24chasa.bg/novini/article/7124077", "text": "От водите на язовир \"Ястребино\" са извадени 150 метра бракониерски мрежи. Акцията е била рутинна в нощта срещу събота, съобщи за БТА ръководителят на доброволците от Централната рибноопазваща организация - клон Ястребино, Шенол Хасанов. Доброволците извършват обход на водоема, като край стената откриват мрежите - три броя. Уловената в тях риба от вида бяла и каракуда е върната във водата. Екипът е сигнализирал полицията и служителите на ИАРА в Търговище. Мрежите са нарязани, обясни Хасанов. По думите му доброволците засилват акциите си по различни язовири в областта, тъй като е приключил активният сезон на любителите - рибари. \"Досега ограничавахме обходите, за да не пречим на рибарите\", допълни той. До средата на следващия месец доброволците от ЦРОО ще извършват зарибяване на водоема. Средствата за зарибителния материал са събрани от дарителска акция.", "date": "2018.10.28", "title": "Извадиха 150 м бракониерски мрежи от водите на язовир \"Ястребино\""}
{"url": "https://www.24chasa.bg/novini/article/7124082", "text": "Временно ще бъде спряна водата в някои части на столицата утре - 29 октомври, съобщиха от \"Софийска вода\", цитирани от БТА. От 9.00 до 21.00 часа ще бъде спряно водоснабдяването в Банкя, кв. \"Вердикал\", в.з. \"Банкя\", кв. \"Свети Стефан\", кв. \"Изгрев\", с. Иваняне, в.з.\" Иваняне\". От 9.30 до 21.30 часа ще бъде спряна водата в района на кв. \"Бояна\" - ул. \"Радецки\", ул. \"Кумата\", ул. \"Севастократор Калоян\", ул. \"Скакавица\", ул. \"Герганица\", ул. \"Васил Чекеларов\", ул. \"Балканска война\", ул. \"Саша Попов\", ул. \"Панорамен път\", ул. \"Проф. Н. Державин\", ул. \"Елша\", ул. \"Явор\", ул. \"Горска теменуга\", ул. \"Калинка\", ул. \"Акад. Михаил Арнаудов\", ул. \"Витошки бор\", бул. \"Цар Борис III\", ул. \"Синята скала\", ул. \"Морени\", ул. \"Планинец\", ул. \"Прохлада\", ул. \"Маринковица\", бул. \"Александър С. Пушкин\", ул. \"Симеон Радев\", ул. \"Габровница\", ул. \"Околовръстен път\", ул. \"Даскал Стоян Попандреев\", ул. \"Радецки\" ул. \"Синята скала\" от бул. \"Цар Борис III\" до ул. \"Акад. Михаил Арнаудов\", ул. \"Десислава\" от ул. \"Църковна\" до ул. \"Герганица\". Вода няма да има и в кв. \"Княжево - ж.п. линия София - Перник, ул. \"Дъбрава\", ул. \"Дивна\" ул. \"Княжевска\", ул. \"Кореняците\", ул. \"Звездица\", ул. \"Войводина могила\", ул. \"Люлински път\", бул. \"Цар Борис III\", ул. \"Кавак\", ул. \"Войнягово\", ул. \"Петко войвода\". Засегнати ще са и жителите на в.з. \"Килиите\" - ул. \"Акад. Михаил Арнаудов\", ул. \"721\", ул. \"722\", ул. \"601\", ул. \"10-ти километър\", бул. \"Цар Борис III\" до бензиностанция OMV. Вода няма да има и в кв. Горна баня - ж.п. линията София-Перник, ул. \"Ехо\", ул. \"Извора\", ул. \"Топло изворче\", ул. \"Вечерница\", бул. \"Никола Петков\", ул. \"Георги Богоровски\", ул. \"Планиница\", ул. \"Перуника\", ул.\"Лотос\", ул. \"Гръсниче\", ул. \"Урал\", ул. \"Градище\", ул. \"Синьото езеро\", ул. \"Дон\", ул. \"Подлозище\", м. \"Подлозище\", ж.п.. линията София - Перник, ул. \"Валозите\". От 10.00 до 22.00 часа ще бъде спряно водоподаването в района на \"Западен парк\", ул. \"Западна\", ул. \"Кубан\", ул. \"Доростол\", ул. \"Иван Гарванов\", ул. 349, ул. 305, ул. 306, ул. 315, ул. 322, жп линията. От 10.00 до 17.00 часа ще бъде спряна водата в района на ул. \"Сирма войвода\", ул. \"Спас Вацов\", ул. \"Атанас Кирчев\", бул. \"Никола Мушанов\", бл. 40 и бл. 41. От 9.00 до 21.00 часа вода няма да има в района на кв. \"Гниляне\" - ул. \"Спортист\", ул. \"Тополите\", ул. \"Пенчо Славейков\", ул. \"Христо Ботев\", ул. \"Герой\", ул. \"Враня\". От 10.00 до 16.00 часа вода няма да има в района на бул. \"Възкресение\" , ул. \"Трънски майстор\", бул. \"Вардар\", ул. \"Тома Никлев\". От 9.00 до 18.00 часа ще бъде спряно водоподаването в района на кв. \"Орландовци\" - по ул. \"Мелодия\" от ул. \"Кирил Пърличев\" до ул. \"Тайга\", по ул. \"Петър Борисов Величков\" от ул. \"Нешо Бончев\" до ул. \"Гено Киров\". От 9.00 до 21.00 часа вода няма да има в района на жк. \"Свобода\" - бл. 21, бл. 40, ресторант \"Чанове\". От 9.00 до 21.00 часа вода няма да има в района на Промишлена зона \"Илиянци\" - ул. \"Петър Панайотов\". При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноски в близост до засегнатите райони. Повече информация може да се получи на телефон 0800 12121 или чрез Виртуалния информационен център на дружеството.", "date": "2018.10.28", "title": "Вижте къде спират водата в София утре"}
{"url": "https://www.24chasa.bg/novini/article/7123814", "text": "България е страната с най-много смъртни случаи от хронични заболявания при хората между 30 и 70 години в Централна и Източна Европа, а и на Балканите. На опашката в региона са също Македония и Унгария, но и те се представят по-добре от нас. Такъв е изводът от голямо изследване на британския “Импириъл колидж”, който по данни на СЗО, ООН и собствени проучвания посочи къде в света най-много се гине без време от 4 хронични незаразни болести (ХНБ) – рак, сърдечносъдови заболявания, белодробни проблеми и диабет. Монголия е страната с най-много смъртни случаи от такива заболявания при мъжете между 30 и 70 години, а Сиера Леоне – при жените. При мъжете тази смъртност е най-ниска в Исландия, а при жените – в Южна Корея. Нашата страна за малко да влезе в последната десетка за При дамите се въртим около 90-а позиция заедно с ОАЕ и Оман. Едва през 2040 г. ще достигнем целта на ООН тези видове смърт да намалеят до 3,4% до 2030 г. Само 30-ина държави са на път да осъществят това постижение. Специалистите са изчислили риска 30-годишни днес жители на 186 държави и територии да починат от рак, сърце, диабет или белодробни болести, преди да навършат 70 години. Резултатите са публикувани в авторитетното медицинско издание “Лансет”. “Хроничните незаразни болести са главната причина за преждевременна смърт в повечето държави в света. Бедността, прекомерната употреба на алкохол и цигари, пласирани без контрол от мултинационалните компании, некачествените здравни системи и услуги превръщат тези болести в по-голям бич за човека от традиционните негови душмани - бактериите и вирусите”, казва ръководителят на изследването проф. Маджид Езати. Проблемът е сериозен - хроничните болести отнемат живота на 41 млн. души годишно – 7 от всеки 10 починали. 17 млн. от тях умират преждевременно, тоест преди да са навършили 70 години. През 2015 г. ООН призова държавите за мерки, които до 2030 г. да стопят преждевременната смърт от незаразни болести на хората до 70-годишна възраст на 3,4 процента. Новият глобален анализ обаче сочи, че Южна Корея например почти я е постигнала с ранна женска смъртност от едва 4,7%. Но в повечето точки на света рискът да умреш от рак, диабет, сърдечносъдови и белодробни заболявания е по-голям, отколкото от епидемии като малария и СПИН. Според доклада България ще се доближи до стандарта на ООН едва след 2040 г. Такава е прогнозата и за още над 100 държави, сред които Германия и Гърция. Данните показват, че рискът от такава ранна смърт е по-малък в страни с високи доходи като Южна Корея, Япония, Исландия, Швеция, Норвегия, Швейцария, Австралия. Но и богати държави се нареждат в средата и на опашката. САЩ например, където здравната система куца като обхват и качество, са 53-и по ранна смърт при мъжете (17,5%) и 44-и (11,8%) – при жените. Прогнозата е, че – около 2040-а. Китай е 80-и в рейтинга при мъжете и 76-и при жените.  Проблемът е много сериозен в Централна Азия и някои страни от Източна Европа – Монголия, Казахстан, Русия, Беларус, Украйна. Шест държави в последната десетка на класацията за мъжете са от бившия СССР. Най-голям е рискът от ранна смърт при африканките от Сиера Леоне и Кот д'Ивоар, както и в страни като Гвиана, Афганистан, Йемен, Папуа-Нова Гвинея. В Европа държавите с нисък риск от ранна смърт са 18 - водят Исландия и Швейцария. Добре се представят някои средиземноморски страни - Испания и Италия дори влизат в топ 10 на нежния пол с едва 7,2% риск от ранна смърт. При европейските мъже рекорд в черната статистика държат Русия и Беларус. При жените най-зле са Молдова и Украйна. Дори държави назад в класацията като Румъния, Унгария, Черна гора, Армения имат по-ниска от нас смъртност от хроничните незаразни болести. Чехия, Словакия, Босна и Херцеговина и дори Македония, която сега има слаби резултати, се очаква да достигнат стандартите на ООН още през 2030 г. Полша, Словения, Черна гора, Сърбия, Хърватия, Турция, Албания ще смъкнат нивото на ранна смърт от ХНБ между 2031 и 2040 г. Класацията отчита мерките, които страните вземат в тази посока, затова държави с високи днес стойности са с по-добри шансове за бъдещето. Латвия например, която е като нас по смъртност при мъжете (32%), може да покрие норматива на ООН още през 2030 г. Положението се влошава и не се вземат достатъчно мерки в 24 страни за мъжете и в 15 – за жените. В държави с прилична смъртност от 4-те хронични болести като Великобритания, Франция, Германия например Индия, Китай и дори Австралия също няма да се класират за 2030 година при сегашната си политика по проблема, предупреждават авторите на проучването. Според тях засилването на контрола над алкохола и тютюнопушенето ще спаси живота на милиони хора. Също толкова важно е достъпното и качествено медицинско обслужване, диагнозата и лечението на хроничните болести на ранен етап, особено на високото кръвно налягане. “Десетки държави могат да постигнат тази цел с малко усилия, които да укрепят сегашните благоприятни тенденции там. Това значи правителствата и международните донори да инвестират в правилни политики”, казва проф. Езати. Иначе, допълва го Кейти Дейн от Асоциацията за превенция на ХНБ, ще вървим като сомнамбули към едно мрачно и болно бъдеще. ", "date": "2018.10.28", "title": "Картата на смъртта: Българските мъже мрат, без да доживеят 70"}
{"url": "https://www.24chasa.bg/novini/article/7124089", "text": "Над един милион души са подписали петиция за провеждане във Великобритания на втори референдум за Брекзит, съобщи снощи в. \"Индипендънт\", който е инициатор на петицията, предаде ТАСС, цитирана от БТА. \"През 2016 г. хората изразиха мнението си дали да останем в ЕС или да го напуснем. Сега, когато фактите се изясниха, дойде време хората да кажат решаващата дума по самото споразумение, докато не е станало твърде късно\", се посочва в петицията, която бе пусната на сайта change.org преди три месеца. В момента основният проблем в преговорите за излизане на Великобритания от ЕС е режимът на контрол по границата между Ирландия, която остава членка на блока, и Северна Ирландия, която е част от Обединеното кралство.", "date": "2018.10.28", "title": "Над милион се подписаха в петиция за втори референдум за Брекзит"}
{"url": "https://www.24chasa.bg/novini/article/7124094", "text": "\"Проучванията показват, че именно понеделник и вторник след промяната на времето са най-критични. Тогава има най-голям шанс за сърдечни атаки, депресия\", заяви кардиологът професор д-р Иво Петров в ефира на \"Събуди се\" по Нова телевизия. Той беше категоричен, че всяка голяма промяна е стрес за организма, но връщането на стрелките назад създава повече комфорт в сравнение с местенето им напред. Според кардиолога промяната към лятно часове време е по-неблагоприятна. Той сподели, че е привърженик на постоянното часово време. По негови думи смяната на времето е въведена в миналото от икономическа гледна точка, която не е актуална в момента. Въпреки това нямаме друг избор освен да се адаптираме. Сутрешната гимнастика и разходките сред природата биха спомогнали за по-бърза адаптация, каза още Петров.", "date": "2018.10.28", "title": "Кардиолог: Понеделник и вторник след смяната на времето са най-критични"}
{"url": "https://www.24chasa.bg/novini/article/7124291", "text": "Максимална температура 29,3 градуса е измерена в Силистра днес, съобщиха от Метеорологичната обсерватория в Силистра, цитирана от БТА. Според специалистите това е температурен рекорд за датата 28 октомври. От 70 години насам на тази дата е било най-топло през 1948 година - 28,5 градуса.                                                                                                                                                                                                                                                                                                                       ", "date": "2018.10.28", "title": "Падна температурният рекорд в Силистра - измериха 29,3 градуса"}
{"url": "https://www.24chasa.bg/novini/article/7122341", "text": "\"Аз съм потомствен адвокат като дядо си, той бе адвокат над 52 години. От дете ме водеше в съда и съм се учила да пиша на пишещата му машина искови молби още в детската градина.\" Това казва софийският адвокат Валентина Каменарска пред \"168 часа\". Твърди, че никога не е допускала, че някога и тя ще стане жертва на физическо или сексуално посегателство. Но именно с това се сблъсква, когато на 18 октомври един от нейните клиенти - 35-годишният Евгени Костов, се опитва да я изнасили в тоалетната на кантората, като натиска главата й към земята, запушва й устата и я души. Той й нанася и няколко удара през лицето. Валентина обаче проявява характер и успява да избегне ако не физическото, то поне сексуалното издевателство над нея, разсейвайки го с въпроси. Юристката проговори пред \"168 часа\" за инцидента, професията и семейството си. Тя казва, че вече я болят само ръцете, защото е с разтегнати сухожилия и все още е на успокоителни. Занимавам се с жени, жертви на насилие. Чела съм доста за насилниците и какво може да ги обърка, как да им противодействаме и какво е желателно да направим при нападение. Обяснявам си го като част от толерирането. Както не бяха чули Виола Николова, както не бяха чули Вероника Здравкова от Велико Търново, както не са чули много други загинали жени. Имам чувството даже, че българинът изпитва някакво задоволство от това, че видите ли, \"някоя си го получава\". Говоря за профила на този българин, в това число и българки, които смятат, че жените си имаме своето място, което следва да си знаем, а не за всеки български мъж или жена. Слава богу, моето близко обкръжение е от съвсем друг тип хора и научавам за този примитивизъм от интернет и от проблемите на клиентите си. Не е възможно да не са чули нищо, защото кооперацията е празна, в нея има само майстори, които в този момент работеха, и то не шумно. Аз чувах стъпките им и как си говорят. Аз крещях на няколко пъти с цяло гърло в банята. Знаем каква е акустиката в празна сграда. И още повече че по време на нападението на вратата ми се звъня два пъти - веднъж в 15,15 часа и веднъж в 15,35 часа. Така че са чули. Офисът е партерен, а вратата на балкона беше отворена. Ако бяха извикали полиция, даже нямаше да се налага никой да разбива нищо. Влиза се без проблем оттам. - Надявам се да понесе последствията, които предвижда за него законът. Още не съм чула защитната му позиция, вероятно след заседанието по мярката за неотклонение тя ще е ясна. Много зависи и от качеството на защитата му, която мой колега ще изгради. Зависи и от старанието на прокурора да докаже обвинението си. Аз също ще се конституирам като частен обвинител и ще ангажирам колега, както и ще направя всичко по силите си, за да не остане ненаказан. В зависимост от защитната позиция на това лице последиците ще са различни. Законът предвижда по-леки наказания за опит - съгласно чл. 58, вр. чл. 55 от НК, както и при съкратено съдебно следствие. Единственото, на което се надявам, е да бъде осъден. Наказанието ще е леко този път, но ако се осмели да извърши нещо подобно занапред, вече със сигурност ще понесе тежки последици. Затова не се мълчи. Ако не мълчахме, сега щеше да влезе в затвора, така както всички искат, включително и аз. Най-плашещото в моя случай е, че нападението е било дълго планирано. Предишните консултации с този - трудно ми е да го нарека човек - се провеждаха в офис, пълен с хора. От 1 септември тази година се отделих в самостоятелна кантора, в която извършителят е идвал в началото на октомври с документи за преглед - за имот, който е продал още на 14 август. Това, да се отделя в тиха, отдалечена от центъра и шума кантора, да осигуря паркоместа за клиентите си, беше мое отдавна взето и много трудно осъществено решение. Закупихме със съпруга ми имот именно защото исках да работя сама, на спокойствие и тишина. Кантората ми е направена така, че да я чувствам като свой дом, тъй като често работя в събота, неделя и до късно нощем. Обичам работата и клиентите си и мразя този човек, защото той ми отне всичко - сигурността на мястото, в което работя, и доверието в хората, които са ме избрали да ги защитавам. Не мисля, сигурна съм. Законът не може да спре нападателя да нападне. Тежестта на наказанията - също. Не тежкото наказание спира нормалния човек. Подобни посегателства са вследствие на личностни деформации и лошо възпитание. Не говоря за лошо възпитание тип \"няма обноски\". Говоря за възпитание в среда на насилие, възпитание, в което жената не е уважавана, в което не е признавана като равна, като човешко същество с достойнство и права. Много голяма част от обществото ни страда от този недъг. Включително и жени. Мълчанието на жертвите е другата причина. Нападателите знаят, че в нашето общество да споделиш подобно нещо, се смята за унизително. Нападателят знае, че много жертви ще бъдат посъветвани дори от семействата си да мълчат, за да \"не кажат нещо хората\" или \"какво ще си помислят съседите\". Нападателите знаят, че някои от полицейските органи ще гледат жертвата със скептицизъм и ще бързат да приключат случая или да го сложат в графа \"неизвестен извършител\". Нападателите го знаят, защото не живеят във вакуум и виждат, че насилието над жени буквално се толерира, защото толерирането не е само да кажеш \"Браво, изнасилвай\". Толерирането е да създаваш такава среда за жертвата, че да я стимулираш да мълчи. - До 18 октомври тази година никога не съм се сблъсквала с физическа агресия. Смея да твърдя, че клиентите ми ме уважават много. Имаше единичен случай, в който клиентка си позволи да ме заплашва, защото бях болна и не можех да се явя на делото й. Платих от собствения си джоб на друг колега, за да се яви и да я представлява вместо мен. Тя не прие и отношенията ни приключиха. Никога никой друг не си е позволил грубост или обида Разбира се, че професията е рискова. Дори клиентите ти да са доволни, в спора винаги има две страни и никога не си застрахован от саморазправа. В България умишлено се насажда неуважение към тази професия. Това е така, за да загубят хората доверие в единствените, които могат да защитят правата им. Незащитеното общество е лесно манипулируемо и с него може да се злоупотребява. Разбира се, не отричам, че в професията има много \"гнили ябълки\", които също спомагат за изграждането на това негативно реноме. -Получавала съм номинация за жена адвокат на годината и награда за социална ангажираност. - Хората са двама - синът ми и съпругът ми. И двамата са плътно зад гърба ми и страдат, че не са могли да ми помогнат. И двамата ще направят всичко възможно това да не се случи никога повече. Подкрепят ме напълно. Иначе мога да кажа, че вече се въоръжаваме. Закупиха средства за самозащита, ще се сложат също паникбутон и камери. Приказките за карате хватки и други измишльотини най-много могат да доведат до смъртта на жертвата, особено ако ситуацията е подобна - затворени в санитарно помещение от 3 кв. м, пълно с керамика - тоалетна и мивка. Аз съм 1,60 висока и тежа 45 килограма, а нападателят е 1,90 и тежи 85 килограма. Всякакви удари, ако не са смъртоносни за нападателя, ще доведат до зверска агресия и смърт за жертвата. - Случилото се с мен не е прецедент. Само за миналата седмица и само в Софийската районна прокуратура са задържани две лица за изнасилване и съответно опит за изнасилване. Скоро бяхме свидетели и на изключително брутално убийство, съпроводено с изнасилване. Това са случаите, които са съвсем пресни и които са \"на светло\". Много от жените, жертви на подобно посегателство, мълчат от срам. Не е трудно да се досетим защо. Можете да направите бърз преглед на коментарите под статиите, касаещи посегателството срещу мен. Под тях доста мъже и - учудващо за повечето, но не и за мен - жени, са изказали мнения, които не всеки може да понесе. Например, че си го заслужавам, защото съм адвокат и защитавам подобни изверги, че си го заслужавам, защото цените ми са високи, че си го заслужавам, защото \"всички адвокати са измамници\", че явно съм недоволна не от това, че съм била жертва на подобно посегателство, а затова, че не е имало полов акт, защото съм грозна, защото \"ми се е искало\", и други подобни. Аз съм адвокат, който предимно се съди с банки, колекторски фирми, \"Топлофикация\", мобилни оператори, работодатели и пострадали от ЧСИ. Клиентите ми са претърпели вреди - обиждани, бити и клеветени. В това число влизат също и мъже. Клиенти са ми и жени - жертви на насилие, деца, които не получават издръжка с години. Въпреки това аз съм измамник по дефолт, който заслужава да бъде изнасилен. Не всеки е способен да се бори както с травмите от самото нападение, така и с тези, които му нанася обществото. А то е с огромни липси по отношение на това какво е допустимо и какво - не, спрямо всяко човешко същество или пък по отношение на жените. В България е налице невероятен, примитивен сексизъм. Искам да кажа на жертвите на подобни посегателства, че мълчейки си, оставят на свобода един психопат, който освен всичко останало започва да се чувства и недосегаем. Моят нападател скоро ще е на свобода не защото не е приложен законът, не защото полицията или съдът не са си свършили работата, не защото прокуратурата не е повдигнала точното обвинение, а защото някоя жертва преди мен е решила да замълчи. Защото нападателят ми каза, че го е правил и друг път, че не му е за пръв път и не му пука дали ще се оплача в полицията. Каза: \"Казвай на когото искаш, оплаквай се където искаш.\" Това може да го каже или човек, който е сигурен в мълчанието на жертвата, или такъв, който се е отървал заради бездействието на властите. А бездействие на властите в такива случаи наблюдаваме най-често когато жертвата се оплаче много късно. Тогава е трудно да се съберат доказателства. Искам да посъветвам жертвите да си търсят отговорност винаги. Не само заради себе си и защото мълчанието им може отново да ги направи жертва на същия този нападател, а и заради другите жени. На всеки може да се случи подобно нещо. Пострадалата никога не е виновна. Всякакви твърдения за провокации, облекло, намеци, които са изтълкувани погрешно, заслужени наказания, заслужили по принцип подобно поведение жени заради професия, социален статус и други са твърдения на много болни, оскотели и дълбоко комплексирани личности. ", "date": "2018.10.28", "title": "\"168 часа\": Адвокатката, която клиент опита да изнасили: В сградата всички чуваха как крещя и никой не се обади на 112"}
{"url": "https://www.24chasa.bg/novini/article/7124312", "text": "Заводът \"Полимери\" е бил \"обезкостен\", а пари от сделки са отивали в офшорни фирми на семейство Баневи, вместо да постъпват в сметки на завода. Това съобщи зам.-главният прокурор Иван Гешев на брифинг пред журналисти днес. Той обясни, че по настоящото дело работата е започнала преди месец и към него са присъединени 4 стари дела. Има данни, че освен \"Полимери\" са източвани още 2 компании, посочи Гешев. Той обясни, че делото е образувано сега след справка от Главна дирекция \"Национална полиция\". В дома на Баневи в една от стаите са намерени документи за офшорни фирми. \"Предполагаме, че там са постъпвали пари, които е трябвало да отидат в сметките на \"Полимери\", посочи Гешев. Той обясни, че в имението на семейството имало множество злато и скъпоценности, а вратите били свръхмодерни. Наложило се от СДВР да викат спецотряда \"Кобра\" за отварянето им. Дори на тях им отнело 4 часа, заяви Гешев. Той обясни, че за момента са обвинени единствено Николай и Евгения Баневи, които бяха задържани в Ница в петък. Възможно било обаче към наказателна отговорност да бъдат привлечени и други лица, ако се съберат достатъчно доказателства срещу тях. На семейство Баневи са повдигнати обвинения за присвояване и данъчни престъпления в периода 2010-2011 г., като общият размер на присвоеното имущество е над 1.5 млн. лв., а общият размер на щетата за фиска е над 500 000 лв. Това обяви на брифинга наблюдаващият прокурор по делото Мария Дойчева. Тя уточни, че в обвиненията не са включени апортите. Това дело ще онагледи т. нар. бандитска приватизация, коментира заместникът на главния прокурор Иван Гешев. ", "date": "2018.10.28", "title": "Гешев: \"Полимери\" е \"обезкостен\", пари от сделки са отивали в офшорки на Баневи"}
{"url": "https://www.24chasa.bg/novini/article/7124317", "text": "Само ден след като излязъл от затвора циганин от врачанското с. Соколаре извършил ново престъпление. 19-годишният Цветелин Людмилов се прибрал в селото си в събота, а днес по обед пребил и ограбил 18-годишната Вероника Петрова от с. Бъркачево. С нея до влизането си за кражби и измами в пандиза живеел на семейни начала в родното си село. До нейното село пък младият циганин стигнал по черни пътища, карайки фиат без номера и без да е имал шофьорска книжка, твърдят жители на ромската махала в Бъркачево. Още от вратата Цветелин налетял с юмруци на бившата си изгора Вероника пред погледа на малкото й дете. След като я пребил, агресивният мъж задигнал наличните й 280 лв. и телефона й, след което отпрашил в неизвестна посока. Пострадалата Вероника успяла да извести от телефона на свой познат полицията в Бяла Слатина за случилото се, но екип от районното управление така и не отзовал на сигнала. Часове след побоя и грабежа с колата на свой роднина от селото пребитата сама отишла в Бяла Слатина да подаде писмена жалба.", "date": "2018.10.28", "title": "Ден след излизането си от затвора циганин преби и ограби бившата си изгора"}
{"url": "https://www.24chasa.bg/novini/article/7123466", "text": "През последните години „умно“ означава и „дигитално“. Такива са смартфоните ни, умните градове, новите начини, по които общуваме, работим или организираме почивките си. Почти всичко може да стане онлайн, защото е по-лесно и smart. Електронната търговия не прави изключение от тези процеси. Секторът се променя и расте с бързи темпове. Според проучване на Nielsen през 2019 г. той ще се удвои в световен мащаб в сравнение с 2015 г. Догодина 12% от всички продажби ще стават онлайн. Всичко това задава и нови рамки на клиентските очаквания – за по-големи отстъпки, по-богат асортимент, удобство на доставка у дома. Очакванията на специалистите от   са, че в следващите 5-7 години 70-80% от купувачите в развитите страни ще пазаруват онлайн. България също е част от този тренд, макар и с по-малък процент. Ето защо не е случайно, че много физически магазини и производители се стремят да установят онлайн присъствие на бизнеса си. Мащабът и възможностите са огромни, и то само на няколко клика разстояние. Да отвориш свой онлайн магазин не е толкова просто, тъй като технологията също непрекъснато се променя и развива. Ниският праг за стартиране на дейност в сектора на електронната търговия често създава заблудата, че подобен бизнес може да се поддържа без сериозни усилия, като да постнеш нещо във Facebook. Това води до появата на множество проекти, които не предлагат необходимото качество на обслужване, не отговарят на важни регулации или остават незабелязани от клиентите. За да е ефективен един онлайн магазин, трябва да се инвестират усилия в неговото дългосрочно развитие. Да се избере надеждна платформа и подходящо хостинг решение, да се съобрази спазването на Общата регулация за защита на личните данни (GDPR) и всички законови изисквания и регулации за защита на потребителите, да се осигурят различни разплащателни методи, да се обезпечи логистиката на доставките и връщането на стоките, да се инвестира в дигитален маркетинг и оптимизация… За модерната търговия онлайн присъствието е почти задължително, но за дребните и средни доставчици да направят, поддържат, рекламират и развиват свой електронен магазин често е ресурс, който не могат да отделят. И тук именно идва възможността да използват маркетплейс платформата на  , която им позволява да се фокусират върху основната си дейност, увеличавайки продажбите и пазара си. Развита и налична платформа за онлайн търговия, която всеки производител може да използва, за да продава продуктите си. Паралел с класическата търговия е като да наемеш магазин в популярен мол с голям трафик и налична инфраструктура, обясняват специалистите. Всичко обаче се случва онлайн, където достъпът до евентуални клиенти с пъти надвишава потенциала на една физическа локация. Ставайки част от добре развит и популярен маркетплейс, търговците си спестяват всички инвестиции в разработване и поддържане на собствен магазин. Те могат да се концентрират върху основната си дейност – да предлагат качествени стоки, да се грижат за логистиката и да увеличават продажбите си. Маркетплейс проектът на   вече помага на повече от 2500 търговци да предлагат стоките си на средно над 100 000 потребители на emag.bg всеки ден. Регистрацията за платформата е лесна и напълно безплатна; няма месечни такси или такси и ограничения за броя на качените продукти. Комисионната се начислява само и единствено при реализирани продажби. Чрез   търговците получават и излаз на три големи международни пазара - Румъния, Унгария и Полша. Не на последно място, те могат да се възползват от рекламния инструментариум на   и да следят статистиката на продажбите си.", "date": "2018.10.28", "title": "Маркетплейс – смарт решение за електронна търговия"}
{"url": "https://www.24chasa.bg/novini/article/7124328", "text": "Въпреки че според народния календар вече настъпва зимата, в четири града в Североизточна България има нови температурни рекорди. Към 14 часа във Варна термометрите на НИМХ БАН филиал Варна показаха рекордните 26.2 градуса. Предишната най-висока температура за 28 октомври е била измерена през 1966-а година - 25.5 градуса. Разград също е с нов рекорд от 26.1 градуса, като предишният е бил измерен пред 1956-а година - точно 25 градуса. Безспорно в Силистра се е върнало лятото с уникалните за октомври месец 29.3 градуса. Предишният рекорд от 28.5 градуса е измерен пред 1948 година. Добрич също подобри рекорда си от 2004-а година. Тогава термометрите са показвали 24.2 градуса, а сега те са 24.5 градуса.", "date": "2018.10.28", "title": "Четири града с температурни рекорди в Североизточна България"}
{"url": "https://www.24chasa.bg/novini/article/7124330", "text": "Международен екип от учени установи, че продължителното пребиваване в космоса влияе върху функционирането на мозъка, а възстановяването може да продължи около година, съобщи \"Юрик алърт\", цитиран от БТА. Било изследвано здравословното състояние на 10-има космонавти, които прекарали средно по 189 дни на борда на Международната космическа станция (МКС). Участниците се подложили на магнитно-резонансна томография преди полета до МКС, веднага след връщането си на Земята и 7 месеца след приключването на мисията. Оказало се, че у върналите се на Земята космонавти обемът на сивото вещество се е свил в сравнение с първото сканиране. Седем месеца по-късно този показател не се върнал към първоначалните си стойности. Освен това вследствие на продължителното въздействие на микрогравитацията се увеличило съдържанието на гръбначномозъчна течност във вентрикулите на главния мозък, както и в субарахноидалното пространство. Този приток съкращава обема на бялото вещество, като това се наблюдава дори месеци след връщането от МКС. Специалистите отбелязват, че засега не е ясно дали въпросните изменения влияят върху когнитивните способности на членовете на екипажа на МКС. Известно е обаче, че при дълго пребиваване в състояние на безтегловност се намалява остротата на зрението. Това може да е свързано с увеличаване на налягането на гръбначномозъчната течност върху ретината и зрителния нерв.", "date": "2018.10.28", "title": "Пребиваването в космоса влияе върху мозъка"}
{"url": "https://www.24chasa.bg/novini/article/7124354", "text": "Папа Франциск осъди днес атаката в синагога в американския град Питсбърг, щата Пенсилвания, вчера, при която бяха убити 11 и ранени 6 души, предаде Ройтерс, цитирана от БТА. Говорейки пред богомолците, събрали се на площад \"Свети Петър\" във Ватикана, главата на Римокатолическата църква призова за унищожаване на \"разсадниците на омраза\" и за по-силни морални и граждански ценности. \"Всички ние, в действителност, сме ранени от този нечовешки акт на насилие\", каза Франциск. Молете се за семействата на убитите и за възстановяване на ранените при атаката, обърна се папата към събралото се множество. Той изрази солидарност с всички жители на Питсбърг \"и по-специално с еврейската общност, поразена от ужасяваща атака срещу синагога\". Папа Франциск често е осъждал антисемитизма. Той освен това е написал книга съвместно с равин, с когото родом са от Буенос Айрес, отбелязва Ройтерс.", "date": "2018.10.28", "title": "Папата осъди атаката в синагога в Питсбърг"}
