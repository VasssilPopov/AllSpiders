{"url": "https://www.24chasa.bg/novini/article/6963545", "text": "Президентът на САЩ Доналд Тръмп замина от Великобритания за среща на върха в Хелзинки с руския лидер Владимир Путин, като на финала изпрати язвителен туит за медиите, които са \"враг на народа\", предаде ДПА. \"На път за Хелзинки, Финландия - с нетърпение очаквам среща с президента Путин утре\", туитна Тръмп след излитането от летище Глазгоу-Престуик на борда на \"Еър форс 1\", информира БТА. \"За съжаление, колкото и добре да се справя на срещата, дори ако ми дадат великия град Москва като възмездие за Русия заради всичките й грехове и злини, пак биха ме посрещнали с критики, че това не е било достатъчно - че е трябвало да взема Санкт Петербург вместо това. Голяма част от медиите са всъщност враг на народа, а демократите знаят само да се противят и да пречат. Ето защо има толкова много омраза и разногласия в нашата страна - но в един момент тя ще се излекува!\", написа Тръмп. ", "date": "2018.07.15", "title": "Тръмп замина за срещата с Путин с прощално заяждане с медиите"}
{"url": "https://www.24chasa.bg/novini/article/6963196", "text": "Френският президент Еманюел Макрон, който бе прите в Кремъл два часа преди финала на Световната купа в Москва, поздрави руския си колега Владимир Путин за перфектното домакинство на Мондиал-2018 г., предаде Франс прес, цитирана от БТА. Бих искал да Ви поздравя за прекрасното представяне на отбора на Русия, който стигна до четвъртфинал и игра с голям кураж, заяви Макрон в началото на срещата с Путин. \" Поздравявам Ви също като страна организатор за доброто протичане на тези събития - те не само бяха гледани от целия свят, но и бяха посетени от целя свят, добави френският президент. И да се извърши това в условията на сигурност и перфектна организация е огромен залог, така че браво за това!\", заяви Макрон. На свой ред Путин поздрави Франция за излизането на финала. сигурен съм, че ще гледаме интересен, интензивен, напрегнат мач, който ще достави удоволствие на милиони зрители по света., каза Путин. \"Дойдохме, за да вземем купата!\", заяви Макрон, който присъства на финалния мач със съпругата си Брижит. Путин, чуждестранни лидери, кинозвезди също са на стадиона.", "date": "2018.07.15", "title": "Макрон поздрави Путин за перфектното домакинство на Мондиал-2018"}
{"url": "https://www.24chasa.bg/novini/article/6963223", "text": "Пожар бушува в електрическа компания в турския окръг Анкара, съобщава частната телевизия НТВ, цитирана от БТА. На мястото са изпратени пожарни екипи, които се борят с огъня, но все още не са успели да го овладеят. Електрическата компания, обхваната от пламъци, се намира в района на град Гьолбашъ. Там е пристигнал и местният околийски управител Байдар Билгихан.", "date": "2018.07.15", "title": "Пожар бушува в електрическа компания в турския окръг Анкара"}
{"url": "https://www.24chasa.bg/novini/article/6963229", "text": "Президентът на САЩ Доналд Тръмп напусна голф-курорта Тръмп-Търнбъри (Trump Turnberry) на западното крайбрежие на Шотландия и замина за международното летище Глазгоу-Престуик, откъдето президентският самолет ще излети за Хелзинки, предаде ТАСС, цитирана от БТА. Телевизия Скай нюз показа кортежа на президента от 25 автомобила, движещ се по тесните провинциални пътища в околностите на градчето Търнбъри.", "date": "2018.07.15", "title": "Тръмп отпътува от голф-курорта в Шотландия за Хелзинки"}
{"url": "https://www.24chasa.bg/novini/article/6963232", "text": "Омбудсманът Мая Манолова ще участва утре от 10.00 часа в Министерството на труда и социалната политика в заседанието на работната група, която изготвя проекта на Закон за хората с увреждания, съобщиха от екипа на обществения защитник. Оттам припомнят, че омбудсманът внесе в парламента законопроект за личната помощ, който изработи съвместно с майки на деца с увреждания. Общественият посредник заяви подкрепата си и за другите два проекта - на Закон за хората с увреждания и на Закон за социалните услуги и ще следи те да бъдат приети в разумни срокове от Народното събрание, каквото е и искането на хората с увреждания, се посочва в съобщението.", "date": "2018.07.15", "title": "Манолова ще участва в заседанието на работната група по законопроекта за хората с увреждания"}
{"url": "https://www.24chasa.bg/novini/article/6963302", "text": "По разпореждане на министър-председателя Бойко Борисов се създава оперативен щаб, който ще координира борбата срещу разпространението на чумата по дребни преживни животни в страната и изпълнението на конкретните мерки, които се взимат в регионите с огнища. Това съобщиха от пресслужбата на Министерския съвет. Щабът ще следи подкрепата, която се оказва на стопаните, чиито животни са засегнати, ще съдейства на компетентните органи за максимална координация на действията и ще работи до овладяване на ситуацията. В състава на щаба влизат министърът на вътрешните работи Валентин Радев, министърът на земеделието, храните и горите Румен Порожанов, изпълнителният директор на БАБХ Дамян Илиев, председателят на ДАНС Димитър Георгиев, директорите на областните дирекции на МВР в Бургас и Ямбол и представители на ГД \"Гранична полиция\".", "date": "2018.07.15", "title": "Борисов създаде оперативен щаб за борба с чумата по овцете и козите"}
{"url": "https://www.24chasa.bg/novini/article/6963237", "text": "Централният банкер на Германия Йенс Вайдман е предупредил министерския съвет за нарасналите рискове от охлаждане на икономиката на правителствено заседание на 6 юли. Това съобщи днес германският бизнес всекидневник \"Ханделсблат\", цитиран от Ройтерс. Германската централна банка Бундесбанк (Bundesbank) миналия месец понижи прогнозите си за икономическия растеж на страната за текущата година. Институцията посочи, че опасенията за търговията и политиката са направили перспективите за все още силната германска икономика по-несигурни. През юни Бундесбанк прогнозира растеж от 2 на сто за 2018 година, което е доста под прогнозата за 2,5 на сто, оповестена през декември, информира БТА. Вайдман е предупредил кабинета да се подготви за по-тежки времена, посочва \"Ханделсблат\", позовавайки се на правителствени източници. На заседанието в началото на месеца, в което той е участвал като гост, централният банкер е заявил, че правителството ще трябва да се намеси, когато настъпи новият спад. По думите му също така Европейската централна банка едва ще успее да реагира, а за нормализиране на паричната й политика ще е необходимо повече време.", "date": "2018.07.15", "title": "Бундесбанк предупреди германското правителство за засилващи се икономически рискове"}
{"url": "https://www.24chasa.bg/novini/article/6963256", "text": "Адвокатът Васил Тончев се е самоубил в къщата си в кв. \"Бояна\", потвърдиха за \"24 часа\" негови близки. Той е бивш прокурор, но напусна системата през 2004 г.  Васил Тончев се е застрелял в главата със законния си пистолет. В последните години е страдал от нелечимо заболяване. Категорично става дума за самоубийство,  казват от МВР.  Васил Тончев работеше в Районнатат прокуратура в София до 2004 г. тогава го хванаха да шофира пиян по Околовръстното шосе. По време на проверката избухнал скандал между него и полицаите. След това никола Филчев го предложи за уволнение.  След това Тончев стана адвокат. ", "date": "2018.07.15", "title": "Бивш прокурор се самоуби в \"Бояна\" (Обзор)"}
{"url": "https://www.24chasa.bg/novini/article/6963279", "text": "Щетите от силните поройни дъждове и последиците им - наводненията и свлачищата из Западна Япония, възлизат на 43,69 милиарда йени (близо 397 милиона долара). Това сочат публикувани днес изчисления на японското министерство на земеделието, горите и риболова, предаде ТАСС, цитирана от БТА. Оценката не е оканчателна, уточнява ведомството. По последни данни жертви на проливните дъждове и предизвиканите от тях други стихийни бедствия в Япония са станали 216 души, а десетки са регистрирани като безследно изчезнали. Пороите връхлетяха Япония миналата седмица след тайфуна Прапирун, който се разсея над Японско море. Това е най-големият брой загинали при наводнения в Япония от 1953 г. насам. Тогава на западния остров Кюшу загинаха 759 души, а над 450 000 останаха без подслон. Веждувременно поне двама човека починаха и почти две хиляди бяха хоспитализирани днес в Япония, получили топлинен удар заради горещото влажно време, което обхвана цялата страна. Температурата през деня стабилно надвишава 30 градуса по Целзий, а на места достига 39 градуса.", "date": "2018.07.15", "title": "Щетите от дъждове, наводнения и свлачища в Япония възлизат почти на 400 млн. долара"}
{"url": "https://www.24chasa.bg/novini/article/6963477", "text": "Чешкият премиер Андрей Бабиш каза, че неговата страна не желае да приеме никого от 450-те кандидати за убежище, които бяха спасени от рибарско корабче в Средиземно море и очакват разрешение да стъпят в Европа, предаде Асошиейтед прес, цитирана от БТА. Италия отказва да разреши на два военни кораба, качили мигрантите, да влязат в нейно пристанище, докато други страни от ЕС не се съгласят да споделят тежестта от грижи за хора, които са спасени при опита им да пресекат Средиземно море. Бабиш каза днес, че приемането на част от спасените би било \"път към ада\" и само ще мотивира трафикантите на хора да се опитват да отправят повече хора на смъртноопасното презморско пътуване. \"Нашата страна няма да приеме никакви мигранти\", писа премиерът в Туитър. Той добави, че на кораби, превозващи мигранти, трябва да бъде отказван достъп. \"Трябва да помагаме на мигрантите в техните собствени страни, извън Европейския съюз\", подчерта Бабиш.", "date": "2018.07.15", "title": "Андрей Бабиш отхвърли искането на Италия да приеме мигранти"}
{"url": "https://www.24chasa.bg/novini/article/6963532", "text": "Неуспехът на световните сили да договорят приемане на еврейските бежанци, бягащи от преследвания на нацистите през 1938 година, е довел до създаване на договор след Втората световна война, с който страните са обвързани и днес. Това заяви германският министър на външните работи Хайко Маас, цитиран от Асошиейтед прес и БТА. Женевската конвенция за бежанците от 1951 г. \"е отговор на този неуспех и остава най-голямата мярка за хуманността ни\", посочи Маас в туит. Коментарът му бе направен на фона на дебатите в Европа за отговора, който трябва да бъде даден на масовата миграция от Африка и Близкия изток и точно 80 години, след като международната конференция в Евиан, Франция, приключва без повечето от 32-те страни участнички в нея да поемат ангажимент за прием на повече бежанци. Много евреи, убити по-късно в Холокоста, са се опитвали да емигрират в страни като САЩ, но им е бил отказан достъп. Министерството на вътрешните работи на Германия посочи днес, че федералната полиция и полицията на провинция Бавария са постигнали споразумение да патрулират по границата, проверявайки за мигранти, които влизат в страната. Баварската полиция ще може да извършва проверки по южната граница с Австрия \"по молба или със съгласието на федералната полиция\". Консервативното правителство на Бавария настоява за по-строг граничен контрол преди регионалните избори есента, в които се очаква миграцията да има важно място, припомня АП. Броят на хората, преминаващи незаконно германско-австрийската граница намаля силно след прилива на мигранти през 2015 година.", "date": "2018.07.15", "title": "Хайко Маас: Конвенцията за бежанците от 1951 година се прилага и днес"}
{"url": "https://www.24chasa.bg/novini/article/6963129", "text": "Самоубийствен атентат бе извършен в края на работния ден пред министерството на селскостопанското развитие в Кабул,  Поне десет души са убити или ранени, предаде АФП, като се позовава на говорителя на афганистанската полиция Шашмат Станиказай. Атентатор камикадзе се самовзриви пред входа на министерството. За нещастие има загинали наши служители, е заявил за агенцията представител на министерството.", "date": "2018.07.15", "title": "Атентат в Кабул, има загинали"}
{"url": "https://www.24chasa.bg/novini/article/6963105", "text": "\"Човешкото гробище в селото не изглежда така зловещо, както масовият гроб на избитите животни. Хората са съсипани, имахме над 1500 животни, останаха само 160-те козички на баба Дора.  Но и те ще бъдат избити, няма как, щом има още огнища в нашия край\", сподели пред 24 часа кметът на ямболското село Шарково Иван Апостолов. Днес в селото пристигнаха около 100 доброволци от Бургас и региона, коити се обявиха в защита на фермерите, чийто животни масово се убиват заради открити огнища на чума в района. В селото пристигна и лидерът на БСП Корнелия Нинова, а по-късно на страницата си във фейсбук написа, че е говорила с главния  прокурор Сотир Цацаров. \"Помолих МВР да оттеглят полицаите, за да не се стига до сблъсъци. Пускаме спешно жалба до Прокуратурата, с която искаме спиране на заповедта за избиване на животните. Тук съм с народните представители от региона и няма да си тръгнем, докато не се изясни истината\", публикува Нинова.  Кметът Апостолов уточни, че към 15,30 ч. доброволците, пристигнали рано сутринта в Шарково, започнали да се разотиват. В селото е пълно с ветеринари и жандармерия, хората плачат, трагедията е голяма, разказаха местни.  Според кмета Апостолов са избити няколко стада овце, като най-голямото било от 800 животни, собственост на местен животновъд. Дано поне увеличат обезщетенията за пострадалите стопани, допълва кметът на Шарково.", "date": "2018.07.15", "title": "Кметът на Шарково: Човешкото гробище е нищо пред това на убитите животни"}
{"url": "https://www.24chasa.bg/novini/article/6962922", "text": "Британският премиер Тереза Мей заяви днес, че американският президент Доналд Тръмп я посъветвал да съди Европейския съюз, вместо да преговаря за излизането на Великобритания от блока, предаде Асошиейтед прес, цитирана от БТА. \"Той ми каза, че трябва да съдя ЕС. Не преговаряй, съди ги!\", разказа Мей в телевизионно предаване на Би Би Си. \"Ние обаче ще преговаряме\", подчерта тя. Нна съвместната си пресконференция с премиера по време на посещението си във Великобритания Тръмп каза, че е дал на британския лидер съвет, който тя оценила като \"твърде брутален\". \"Може би някой ден тя ще го направи. Ако британците не сключат споразумение (за излизането от ЕС), тя може да направи онова, което й препоръчах, но това не е лесна работа\", добави президентът на САЩ, без да разкрие каква е била препоръката му. В интервю за таблоида \"Сън\" Тръмп бе заявил, че на мястото на британския премиер би преговарял \"по много различен начин\". \"Всъщност казах на Тереза Мей как да го направи, но тя не се съгласи\", каза той. Според него Мей е поела по път, който не отговаря на вота на британците за излизане от ЕС на референдума от 2016 г. \"На тази пресконференция президентът каза още, че не бива да прекъсваме преговорите: \"Не напускайте преговорите, защото тогава ще ви притиснат до стената\", добави Тереза Мей пред Би Би Си. Тя отново повтори, че се стреми да договори с Брюксел възможно \"най-доброто споразумение\" с оглед излизането на кралството от ЕС, предвидено за 29 март 2019 година. Правителството в Лондон представи миналата седмица Бяла книга, където излага на 98 страници плана на Великобритания за бъдещите й отношения с Европейския съюз, след като страната излезе от него, като демонстрира и стремежа си да поддържа тесни отношения с общността, с което разочарова настояващите за безусловен Брекзит. Лондон разполага с твърде малко време, за да защити своя план - очаква се преговарящите да стигнат до споразумение до края на октомври, за да може европейските парламенти и британският да ратифицират документа преди Брекзит през март, отбелязва АФП.", "date": "2018.07.15", "title": "Тереза Мей: Тръмп ми каза да съдя ЕС заради Брекзит (Обновена)"}
{"url": "https://www.24chasa.bg/novini/article/6963135", "text": "Турският президент Реджеп Тайип Ердоган се закани, че Турция ще изличи всяка клетка на Фетхуллахистката терористична организация (ФЕТО), обвинявана за опита за преврат в страната, извършен на днешната дата преди две години, предаде турската частна телевизия СиЕнЕн-Тюрк. Ердоган говори след прием в президентския дворец Бештепе в Анкара, на който присъстваха близки на загиналите и участници в съпротивата срещу преврата. По думите на президента също като Кюрдската работническа партия (ПКК) и \"Ислямска държава\", ФЕТО полага усилия да навреди на единството и бъдещето на Турция. Всяко дете, което не познава собствената си религия, националност език или държава е потенциална цел на терористичните групировки, каза още държавният глава, цитиран от Анадолската агенция и БТА. \"Няма да забравим и няма да допуснем да се забрави 15 юли\", изтъкна той. Ердоган подчерта, че чувства жертвите и участниците в съпротивата срещу преврата като свои собствени братя. \"Злините, сторени на тях, са злини, сторени на мен. Трябва да отглеждаме децата си със съзнание, така че никога повече да няма 15 юли\", заяви турският лидер. Днес в цяла Турция има възпоменателни прояви по случай годишнината. Ердоган участва тази сутрин в молитвите в джамия край президентския дворец, а по-късно ще присъства на честване на единия от мостовете на Босфора, където в нощта на преврата бяха убити цивилни, които се опитвали да попречат на пуча. Танкове и тежко въоръжени войници пристигнаха на 15 юли 2016 г. на първия мост над пролива Босфор между европейската и азиатската част на Истанбул, където се изправиха пред групи граждани, решени да им се противопоставят. След опита за преврат мостът, който преди това се наричаше \"Богазичи\", т.е. Босфор, бе преименуван на \"Мост на мъчениците от 15 юли\". Общо близо 250 души бяха убити, а около 2200 ранени при опита за преврат в Турция, за който Анкара обвинява ислямския проповедник Фетхуллах Гюлен и неговото движение, наричано в Турция ФЕТО - \"Фетхуллахистка терористична организация\".", "date": "2018.07.15", "title": "Ердоган: Турция ще изличи всяка клетка на ФЕТО"}
{"url": "https://www.24chasa.bg/novini/article/6963153", "text": "Шотландската полиция съобщи, че е арестувала парапланерист, участвал в акция на \"Гриийнпийс\" и нарушил зоната, забранена за полети, над голф курорта на американския президент Доналд Тръмп на западното крайбрежие на Шотландия, предадоха световните агенции, цитирани от БТА. Парапланеристът прелетял в петък вечерта над личния хеликоптер на Тръмп и покрива на сградата на сравнително ниска височина с банер, на който било изписано \"Тръмп: доста посредствено\" (Trump: Well Below Par) в знак на протест срещу екологичната политика на американския държавен глава. След появата на парапланера Тръмп е видян да преминава през тревата, бързо насочвайки се към входа на комплекса. На друга снимка се вижда как той проследява парапланериста с поглед и му помахва с ръка. В момента на полета на покрива на сградата имало снайперисти и местно издание отбелязва, че пилотът е имал късмет, че те не са реагирали на появата му. Според шотландската полиция 55-годишният парапланерист е извършил криминално нарушение, навлизайки в зоната, забранена за полети. Екоорганизацията твърди, че предварително е информирала властите за акцията.", "date": "2018.07.15", "title": "Арестуваха парапланерист, прелетял над голф курорта на Тръмп"}
{"url": "https://www.24chasa.bg/novini/article/6963107", "text": "Близо 20 планински спасители от Банско и Добринище в момента са на акция в Пирин. Около 14 ч е получен сигнал за млада жена, която е с наранен глезен и не може да се придвижва. Тя се намира в района на Самодивските езера над хижа \"Безбог\". Към мястото са се отправили спасителите от Добринище, като колегите им от Банско са изпратили подкрепление. Това е поредният случай, в който планинските спасители оказват помощ на пострадал в планината, който няма планинска застраховка. Цената й за един уикенд е около 4-5 лв. и няма разумно обяснение защо тръгващите на преходи не си правят застраховка.", "date": "2018.07.15", "title": "Спасителна акция в Пирин! Жена бедства над хижа \"Безбог\""}
{"url": "https://www.24chasa.bg/novini/article/6963119", "text": "Мъж се самоуби в столичния кв. \"Бояна\",  Мъжът е бил болен и се е самоубил, уточниха от пресцентъра на МВР. От там поясниха още, че става дума за самоубийство с огнестрелно оръжие. Очаквайте подробности.                                                                                                                                                                                                                                                                                                                       ", "date": "2018.07.15", "title": "Мъж се самоуби в столичния кв. \"Бояна\""}
{"url": "https://www.24chasa.bg/novini/article/6963113", "text": "Германия се съгласи да приеме 50 от 450-те мигранти, спасени от рибарски кораб в Средиземно море, които Италия и Малта отказаха да допуснат на своя територия, съобщават ДПА и Асошиейтед прес, цитирани от БТА. Берлин и Рим се договориха Германия да приеме 50 мигранти по този случай като част от продължаващите преговори за по-засилено двустранно сътрудничество по въпросите на представяне на убежище, посочи говорителка на германското правителство. Франция и Малта също са се съгласили да приемат по 50 мигранти от кораба. Италия поиска помощ от останалите страни от ЕС, призовавайки ги да споделят бремето за поемане на мигрантите, идващи през Средиземно море. 450-те души в момента са на кораб на европейската гранична служба Фронтекс и на съд на италианската брегова охрана, след като бяха спасени от двупалубно дървено корабче, с което се опитвали да пресекат Средиземно море от Либия. Няколко жени и деца са транспортирани за медицинско лечение до италианския остров Лампедуза.", "date": "2018.07.15", "title": "Германия ще приеме 50 от 450-те мигранти, спасени в Средиземно море"}
{"url": "https://www.24chasa.bg/novini/article/6963124", "text": "Близкоизточни авикомпании спират или пренасочват полети до иракския град Наджаф, информират Ройтерс и ДПА. Стотици иракчани нахлуха в летището и блокираха авиотрафика до града, който е свещен за мюсюлманите шиити в петък след дни на протести срещу лошото качество на услугите и корупцията в Южен Ирак. По-късно протестиращите се оттеглиха и въздушният трафик бе възобновен, информира БТА. Полетите от Иран са пренасочени към Багдад, съобщиха иранските власти, без да уточнят колко полета са засегнати. Авиокомпания Флайдубай (Flydubai) спря полетите си до Наджаф до 22 юли. Авиопревозвачът обслужва всекидневно двупосочния маршрут Дубай-Наджаф. Йорданската Ройъл Джордейниън (Royal Jordanian) спря полетите от Аман до иракския град за днес. Компанията извършва четири полета седмично по този маршрут.", "date": "2018.07.15", "title": "Близкоизточни авикомпании спират или пренасочват полети до иракския град Наджаф"}
{"url": "https://www.24chasa.bg/novini/article/6963121", "text": "Главният секретар на МВР Младен Маринов отрече появилата се информация, че хора от ямболското село Шарково са \"влачени и дърпани от полицията\". Маринов допълни, че в момента положението е спокойно. \"Нашите действия там са вследствие на искано съдействие от Агенцията по безопасност на храните. Нашата компетентност е да оказваме съдействие на служителите на Агенцията по безопасност на храните в това да се извършват законовите действия, които са им разпоредени в заповедта на директора. Към момента по доклад от областния директор на Областната дирекция на МВР Ямбол сме уведомени, че тази дейност е преустановена, така че ние в момента чакаме, ако поискат отново съдействие. Разпоредил съм на директора да не се стига до използване на физическа сила и помощни средства. Той ме убеди, че такава не е използвана. Разпоредил съм да бъде изготвена справка по случая и да се спазват законите и компетентността, която имаме в такива случаи\", ", "date": "2018.07.15", "title": "Младен Маринов отрече хора от ямболското село Шарково да са \"влачени и дърпани от полицията\""}
{"url": "https://www.24chasa.bg/novini/article/6963167", "text": "Неясно по каква причина между предпоследния и последния тунел на “Хемус” в посока София пътят е стеснен. Хиляди коли попадат в капана още от тунелите. В същото време няма никакви строителни дейности, никакви полицейски сили. Шофьори, които позвъниха в “24 часа”, са категорични, че задръстването е можело да бъде избегнато, ако автомобилите, които се движат в посока Варна, са били пренасочените само в едната лента. “Нормално е някой да се сети, че в неделя трафикът ще е засилен към София”, коментират водачите. Тежко е положението в целия участък между двата последни тунела. Втора тапа има само 3-4 километра след предпоследния тунел - движението е пренасочено само в едната тръба. Повече от час се преминават десетината километри. Има поне 30-40 прегрели коли, които са спрели в аварийното платно с вдигнати предни капаци и те допълнително задръстват пътя. Най-високата скорост, с която се движат автомобилите, е между 6 и 11 км в час.", "date": "2018.07.15", "title": "Пак безумно решение на “Хемус”, пак безумно изнервящо задръстване (Видео)"}
{"url": "https://www.24chasa.bg/novini/article/6963169", "text": "Ако ми я поиска веднага ще яподам. Това каза д-р Дамян Илиев, изпълнителен директор на Българска агенция по безопасност на храните в отговор на въпрос дали обмисля да подаде оставка,  Според Закона Българската агенция по безопасност на храните се ръководи и представлява от изпълнителен директор, който се назначава от министър-председателя по предложение на министъра на земеделието, храните и горите. „За оставката съм абсолютно готов, но съм твърд за това, че ние го правим правилно и професионално. Всички други коментари не мога да приема. Да, сигурно не сме ви информирали добре, сигурно не всички стопани сме информирали, това е”, заяви той. Дамян Илиев посочи, че няма как мерки, които не могат да се приемат лесно да бъдат така разтръбявани, обяснявани предварително, защото не всеки човек ги разбира и почват да вземат мерки. „Мерките са такива - да си скрият животните, да ги няма, да ги продадат. Нещо, което може да провокира и разпространи заболяването. Не винаги информацията ни помага на нас, за да ограничим заболяванията. Но не се крия зад това нещо. Да, сигурно не сме обяснили повече, ама не съм много медиен”, заяви той. От БАБХ обясниха, че в Шарково има от порядъка на 400 животни още, които колегите могат да ефтанизират, тъй като има живи вериги, протести на хора, така че там остава в Шарково да бъдат ефтанизирани последните животни. На въпрос дали има хора, които не са ветеринарни лекари от там казаха, че има хора, които трябва да помагат на ветеринарните лекари. На ветеринарните лекари им трябва помощен персонал, който да помага при самата манипулация. Там има преместване на животните, има отделяне на животните, има държане на животните, после има товарене, посочиха експертите.", "date": "2018.07.15", "title": "Шефът на БАБХ: Готов съм за оставка, но го правим правилно и професионално (Видео)"}
{"url": "https://www.24chasa.bg/novini/article/6963159", "text": "Вицепрезидентът ще открие 41-то издание на Международния летен семинар по български език и култура. Това съобщиха от прессекретариата на президента. Това ще стане утре, от 10.30 ч., в аулата на Великотърновския университет \"Св. св. Кирил и Методий\". Участниците в него са от 33 държави на три континента - Европа, Азия и Северна Америка.", "date": "2018.07.15", "title": "Йотова ще открие 41-вия Международен летен семинар по български език и култура"}
{"url": "https://www.24chasa.bg/novini/article/6963175", "text": "Гръцкият външен министър Никос Кодзиас изрази увереност, че споразумението за името ще получи зелена светлина от депутатите от гръцкия парламент, включително от депутатите от по-малкия коалиционен партньор Независими гърци, съобщи МИА. \"Споразумението със Северна Македония ще бъде одобрено в парламента. Но нека бъда ясен, ние имаме за цел мнозинство от над 150 гласа и ще получим това. Вярно е, че Независими гърци няма да гласуват, но има депутати от тази партия, които вярват, че споразумнието е добро\", заяви Кодзиас в интервю за \"Франкфуртер алгемайне цайтунг\", цитиран от БТА. Министърът спомена в интервюто за писма със заплахи и пакети с куршуми и изцапано с кръв, които му били изпратени. В този контекст попитан дали би тръгнал на разходка в Солун без охраната си, Кодзиас каза, че би го направил, но бодигардовете му никога няма да позволят това. Коментирайки проучвания на общественото мнение, според които мнозинството от гражданите са против споразумението за името, гръцкият външен министър каза, че проучвания, възложени от гръцкото външно министерство, показват различна картина. \"Проучвания, извършени за гръцкото външно министерство сочат, че близо 55 процента са против споразумението, а 37 процента го подкрепят. Това е добра начална точка с оглед на факта, че споразумението в парламента бе подкрепено само от СИРИЗА\", каза Кодзиас.", "date": "2018.07.15", "title": "Кодзиас: Парламентът на Гърция ще приеме\nспоразумението за името без проблеми"}
{"url": "https://www.24chasa.bg/novini/article/6963178", "text": "Компанията \"УиУърк\" оповести, че вече няма да поднася червено или бяло месо на организирани от нея събития, предаде Асошиейтед прес. Нейният съосновател Мигел Маккелви заявява в имейл до служителите й, че \"УиУърк\" вече няма да сервира свинско, пилешко или червено месо. Рибата обаче ще остане в менюто. \"Тази промяна означава, че компанията ще използва по-малко вода и ще произвежда по-малко въглероден диоксид, а освен това ще бъде спасен животът на много животни\", пояснява Маккелви, цитиран от БТА. От компанията увериха, че служителите ще могат да носят всякаква храна на работното си място. Мярката влиза незабавно в сила и ще бъде приложена също на летния лагер на компанията във Великобритания през август. Маккелви отбеляза, че компанията може да спаси живота на 10 000 животни, изваждайки месото от менюто на предстоящия летен лагер. За нея работят 6000 служители, около 5000 от които посетиха миналогодишния летен лагер.", "date": "2018.07.15", "title": "Американска компания извади червеното месо от менюто за организирани от нея \nсъбития"}
{"url": "https://www.24chasa.bg/novini/article/6963198", "text": "Ново, първично, огнище на птичи грип, е открито в Добричко - в село Миладиновци, става ясно от заповед на изпълнителния директор на Българската агенция по безопасност на храните д-р Дамян Илиев. Тя е издадена на 10 юли. В нея се посочва, че е констатирано огнище на болестта инфлуенца тип А /грип/ по птиците в животновъден обект за отглеждане на пилета бройлери в село Миладиновци, община Добричка, след лабораторни резултати. Стопанството е тип “заден двор” и в него се отглеждат бройлери, като заповедта е да се унищожат всички засегнати и контактни птици, които са 50. Разпоредено е труповете на животните да бъдат унищожени под официален надзор и да се извърши механично почистване и многократна дезинфекция на помещенията, транспортните средства, дворовете и улиците около птицевъдния обект, посочват от БАБХ. Определена е 3-километрова предпазна зона, в която влизат селата Миладиновци и Ловчанци. В 10-километровата наблюдавана зона попадат селата Карапелит, Полковник Иваново, Смолница, Малка Смолница, Самуилово, Златия, Козлодуйци, Медово, Гешаново, Енево, Орлова могила, Долина и Тянево. От началото на годината у нас са потвърдени 12 огнища на птичи грип – две във ферми за кокошки носачки и девет във ферми за патици. Това е четвъртото огнище на птичи грип в област Добрич, само през тази година. 140 хиляди носачки бяха ликвидирани във фермата на фирма в Ген. Тошево, където през март бе открит птичи грип. На 23 май, инфлуенца (тип А) повторно бе установена във ферма за патици в село Стефаново. Там бяха унищожени 57 000 птици. През октомври м. г.а в същата ферма бяха унищожени 11 000 птици.", "date": "2018.07.15", "title": "Нова огнище на птичи грип в Добричко"}
{"url": "https://www.24chasa.bg/novini/article/6963201", "text": "39-годишен турист от Словакия е издъхнал днес следобед в Поморие, след разходка с туристически автобус, съобщиха източници на \"24 часа\". Мъжът се е строполил на земята в центъра на града, в района на сградата на общината, веднага след като е слязъл от автобуса. Най-вероятно той е получил инфакрт в горещия юлски ден, в който термометрите по морето показваха над 30 градуса. Предстои аутопсия да установи точната причина за смъртта на летовника.", "date": "2018.07.15", "title": "39-годишен словак издъхна в жегата в Поморие"}
{"url": "https://www.24chasa.bg/novini/article/6963106", "text": "Разкриха кражба на пенсията на възрастен човек в Каменово – съобщават от ОДМВР-Разград. 78-годишен мъж от село Каменово подал сигнал в РУ-Кубрат на 13 юли, че е ограбен. Потърпевшият Г.Г. заявил, че на 11 юли, след като взел пенсията си от пощата в селото, е бил пресрещнат на улицата от млад мъж, който го блъснал, съборил на земята и взел със сила сумата от 255 лв. След проведени оперативно-издирвателни действия извършителят на грабежа е установен и задържан. Срещу 20-годишния Я.К. от Каменово е образувано бързо производство.", "date": "2018.07.15", "title": "Разкриха кражба на пенсия в Каменово"}
{"url": "https://www.24chasa.bg/novini/article/6962977", "text": "Опозиционната в Гърция Нова демокрация отново призова за предсрочни избори, заявявайки, че правителството на Алексис Ципрас отслабва и единственото решение за страната са предсрочни избори, съобщи гръцката агенция АНА-МПА. С всеки ден правителството става все по-нестабилно. Безпрецедентно за парламента е основни решения да се взимат без най-малкото 151 гласа. Единственият изход за страната са предсрочни избори, заяви Нова демокрация, предава БТА.", "date": "2018.07.15", "title": "Опозицията призова за предсрочни\nизбори в Гърция"}
{"url": "https://www.24chasa.bg/novini/article/6963077", "text": "47 студенти от Ттехническия университет от Западния индийски регион ще получат утре в Добрич сертификати за успешно завършване на обучение по магистратура в лятната бизнеспрограма на Висшето училище по мениджмънт с предмети „Международен бизнес” и „Стратегически мениджмънт”. То продължи около един месец. От висшето училище в Добрич уточняват, че вече десета година обучават студенти от различни краища на света в т. нар. магистратура на магистратурите – магистър бизнесадминистрация. Те ще бъдат наградени от ректора на висшето училище – доц. д-р Тодор Радев, и д-р Сарика Сривастава от Техническия университет на Гуджарат. След края на официалната част, облечени в традиционни носии, студентите ще танцуват традиционни индийски танци По време на обучението си, което е по програма „Еразъм+”, студентите са имали възможност да посетят някои от най-големите компании в Североизточна България, да се запознаят в подробности с мениджмънта на организациите, планирането и пазарите, на които работят. Освен това, младежите са пътували из България и съседна Румъния, за да се запознаят със забележителности, бит, култура и традиции. Извън програмата, че индийската група бе инициатор на отбелязването на Международния ден на Йогата с масова демонстрация на упражнения.", "date": "2018.07.15", "title": "47 индийски студенти учиха един месец мениджмънт в Добрич"}
{"url": "https://www.24chasa.bg/novini/article/6963072", "text": "Три лица бяха ранени в престрелка в Тетово и са откарани в болничен комплекс в Скопие със сериозни наранявания, съобщи МИА. Двама от тях са с прострелни рани в корема, а единият е приет в клиниката по неврохирургия с тежки рани в главата. Ранените в областта на корема са оперирани и са в стабилно състояние. Те се намират в отделението за интензивно лечение. От полицията засега не съобщават подробности за инцидента, предава БТА.", "date": "2018.07.15", "title": "Трима ранени при престрелка в македонския град Тетово"}
{"url": "https://www.24chasa.bg/novini/article/6962718", "text": "В студиото на „Денят започва с Героги Любенов“ по   президентът на България в периода 2002 - 2012 г. Георги Първанов заяви, че Българското европредседателство е било успешно, особено в частта си за евроинтеграцията на Западните Балкани. Той допълни, че Скопие гледа към ЕС и НАТО заради компромиси от страна на България и изтъкна, че американската дипломация е новият лидер на Балканите. Георги Първанов засегна темата за модернизацията на Българската армия и заяви, че т.нар. „голям шлем“ от енергийни проекти е бил най-доброто решение за инвестиционни проекти през всичките години на прехода. Българското европредседателство е успешно, заяви Георги Първанов, президент на България между 2002 - 2012 г.. Той добави, че всяко едно председателство е успешно, защото такава е рутината на ЕС, без да иска да омаловажава постиженията, сред които е поставянето на темата за Западните Балкани. \"Очаквах да има шаблонни, стандартни документи, но слава Богу видяхме европейска перспектива за някои от нашите съседки, което може да ни радва\", каза Първанов. Скопие гледа към Европа заради компромисите на София, заяви Георги Първанов. Според него името „Северна Македония“ угажда на Гърция, защото снема претенциите на Македония към античната ѝ история, но претенциите към българската история продължават.Георги Първанов, президент на Р България (2002 - 2012 г.): Събитията показаха, че на Балканите има нов лидер. Това е американската дипломация. Вижте последните дни срещите на Ципрас с вицепрезидента на САЩ. Очевидно, че Щатите са в основата на всичко това, което се случи - дано да е за добро. Георги Първанов заяви, че добавянето на географски локации към името на Македония остава неприемливо.", "date": "2018.07.15", "title": "Първанов: Американската дипломация е новият лидер на Балканите"}
{"url": "https://www.24chasa.bg/novini/article/6962723", "text": "Въоръжените сили на САЩ планират да създадат нови военни бази на териториите на Ирак и Кувейт, съобщи вчера тв каналът \"Прес ТВ\", цитиран от ТАСС. Американците смятали да създадат военновъздушна база в иракската провинция Анбар с цел да бъде контролирано шосето, свързващо Багдад и Дамаск, както и за да се следи какво става в западните райони на Ирак. Това би била трета военна база в тази провинция наред с авиобазите Айн ал Асад и Хабания, предава БТА. Американските военни щели да открият база и в Кувейт, която да стане главен пункт за материално-техническо снабдяване и за прехвърляне на военни сили в Близкия изток. САЩ изтеглиха силите си от Ирак през декември 2011 г. и се върнаха в страната през август 2014 г., след като обширни иракски територии бяха завзети от екстремистката групировка \"Ислямска държава\". Премиерът на Ирак Хайдер ал Абади обяви победа над ИД през декември 2018 година.", "date": "2018.07.15", "title": "САЩ планират нови военни бази в Ирак и Кувейт"}
{"url": "https://www.24chasa.bg/novini/article/6962746", "text": "„Американският президент Доналд Тръмп отново ни показа, че политиката не е това, което беше”, каза бившият посланик на България Елена Поптодорова пред  . По думите ѝ няма такъв казус, при който САЩ да цели да притиска НАТО. „Американският президент иска да дисциплинира алианса, това показва и абсолютното съгласие по всичките 79 точки в декларацията, която беше приета на срещата”, коментира тя. На тази среща България, представлявана от президента Румен Радев, също подкрепи тези точки. Поптодорова също е присъствала и смята, че убеждението на всички участници е, че НАТО остава най-добрият чадър за сигурност за всички, каквито бяха и думите на германския министър на обраната. Утре ще се състои среща между Владимир Путин и Тръмп в Хелзинки. „За Тръмп е много важно Иран да бъде спрян, но аз не мисля, че ще получи такава концесия от Путин”, обясни тя.", "date": "2018.07.15", "title": "Елена Поптодорова: Тръмп отново показа, че политиката не е това, което беше"}
{"url": "https://www.24chasa.bg/novini/article/6962687", "text": "Властите в Китай са изискали броят на посетителите в планината Фандзиншан (провинция Гуейджоу) да бъде ограничен като част от мерките за опазването на най-новия природен обект на страната, включен в списъка на ЮНЕСКО за световното наследство, съобщава  . Според план за периода 2018-2030 г, одобрен от управата на провинцията, броят на посетителите в природната забележителност не трябва да надвишава 23480 дневно. Проекти свързани с настаняване, кариерно дело и строежи, неотговарящи на целите на защитата на околната среда, също са забранени в района. Планината се простира на площ от 70 кв. км и бе вписана по-рано този месец в списъка по време на 42-то заседание на Комитета за световното наследство провело се в бахрейнската столица Манама.", "date": "2018.07.15", "title": "Най-новият обект на световното природно наследство в Китай ограничава броя на посетителите"}
{"url": "https://www.24chasa.bg/novini/article/6962422", "text": "С 5 нови макета е обогатена колекцията на парка на миниатюрите “Търновград - духът на хилядолетна България” под Балдуиновата кула на Царевец. Вече са експонирани миникопията на паметника “Създателите на българската държава” - Шумен, мемориалният комплекс “Бранителите на Стара Загора”, по-известен като “Самарското знаме”, бургаската катедрала “Св. св. Кирил и Методий, Националната художествена галерия и софийската джамия “Баня Баши”. Всъщност старозагорският мемориален комплекс е най-високият макет под Царевец - над 2 метра. Изработеният в мащаб 1:25 паметник е посветен на 100-годишнината от боевете при връх Шипка и Стара Загора и е открит през 1977 г., разказват украинските инвеститори Александър и Наталия Меншикови. С новите попълнения колекцията “Мини-България” вече представя 60 исторически и природни забележителности от страната. Единствената у нас подобна атракция бе открита на 30 септември м.г. и наброяваше 42 миниатюри. Всички са точни копия до последния детайл на оригиналите и са в този мащаб освен Царевец, припомня Меншиков. Доскоро всичко се изработваше във фамилната фабрика в Киев и пристигаше с тирове във Велико Търново. Сега обаче ателие е обособено и в самия парк, където двама макетчици - украинци с дългогодишен опит, работят върху скалния манастир “Св. Димитрий Басарбовски” - с. Басарбово, и Мадарския конник. 31-годишният Алексей, архитект по образование, прецизно пресъздава миниатюрната трапезария, иконите и пещерата костница в прочутата света обител. От 5 години е завладян от красотата на миниатюрите и вместо да проектира нови сгради, педантично пресъздава умалени копия. Казва, че за него работата е вътрешно състояние. “Не работя сам, а цяла бригада, но съм направил много макети, не само български, и забележителности от Киев, Москва, Полша”, казва Алексей. В българския парк най-много му харесва църквата “Св. 40 мъченици”, защото е направена с душа. Другият шедьовър със своето съвършенство е храм-паметникът “Св. Александър Невски”, смята макетчикът. Харесват също сградата на гарата във Варна, старозагорския монумент, паметника на Света Богородица в Хасково, добили завършен вид от неговите ръце. Оформянето на уникалната сбирка е под личното ръководство на украинския инвеститор и съпругата му, които стопанисват общински терен за 10 години. Електроинженер по образование, Александър Меншиков е реализирал такива атракции освен в родната Украйна също за Полша, Холандия, Грузия, Русия. У нас той се е докоснал лично до всяка една българска светиня, подредена в парка му. “Бяхме заедно с нашите художници, проектанти, фотографи. Работи се със спътник, но и на място се заснема всеки детайл, определят се размери. Макетите се изработват много, много дълго. Най-сложните - като храм-паметника “Св. Александър Невски”, се работят и повече от година. Компютърните ни специалисти разработват проекта, но след това всичко се сглобява ръчно, до най-малката подробност”, обяснява Меншиков. Фигурите на сгради, крепости, снежни върхове, хилядолетни забележителности са изработени от специална пластмаса, която издържа на дъжд, сняг, слънце. “Не мислете, че веднъж построен, макетът остава завинаги, той постоянно трябва да бъде обслужван, защото цветовете прегарят, птица кацнала, клъвнала нещо, непрекъснат процес е”, обяснява Меншиков. Разкрива, че в Киев в момента се работи върху миниатюри на Дряновския и Троянския манастир, Доходното здание в Русе, Паметника на свободата в дунавския град. Нещо повече - идеята е в Търново да бъдат събрани и знакови български забележителности, които са извън границите на страната. “Желязната църква в Турция е уникално произведение. Ние ходихме, разглеждахме я, много е красива. Ще експонираме и манастира “Св. Наум” край Охридското езеро. Така българите ще могат да видят и нещата, които са зад граница, малко хора все пак могат да пътуват и да ги опознаят”, обяснява Наталия Меншикова. Уникалното в “Мини-България” е, че и незрящи могат да “видят” с ръцете си емблематичните български забележителности, опипвайки макетите. От екипа на парка разказват как млад столичанин, сляп по рождение, се просълзил, когато опипал кубетата на “Св. Александър Невски”. “Аз минавам всеки ден покрай храма, познавам всеки звук, звъна на всяка камбана, но едва сега можах да си представя колко величествен е всъщност”, казал мъжът. В парка на миниатюрите има и безплатна туристическа анимация Атракцията е част от практическите занимания на учениците от 11-и клас, специалност “Туристическа анимация” на Професионалната гимназия по туризъм във Велико Търново. Като опълченец, розоберачка, болярин, пират учениците представят културно-историческите забележителности чрез беседата “Миналото оживява чрез героите от приказката България”. В процес на разработка е специален образователен проект, който ще позволява в парка да се провеждат уроци по история и география. Учениците ще виждат на практика обектите, а обучението ще е атрактивно - с анимации. Украинските инвеститори не съжаляват, че са избрали старата българска столица, за да реализират проекта си. Казват, че на територията му от близо 15 декара могат да съберат 70-80 макета.", "date": "2018.07.15", "title": "В “Мини-България” нареждат  Желязната църква в Истанбул и  манастира “Св. Наум” в Охрид"}
{"url": "https://www.24chasa.bg/novini/article/6962781", "text": "Археолози откриха неизвестни досега следи от древни съоръжения във Великобритания, които изглеждат като отличителни знаци върху полета, съобщи Лента като цитира Сайънс алърт. Откриването им станало възможно благодарение на горещините, заради които тревата над руините, скрити под тънък слой почва, израсла по различен начин в сравнение с тази в местността наоколо, предава БТА. Отличителните знаци показват местоположението на останки от основите на замъци, крепости, фермерски домове и вили, свързани с различни периоди, като например желязната епоха или първата половина на 20-и век. Някои находки са известни на учените, но продължителната суша, каквато не е имало от 70-те години на миналия век, даде възможност да се открият и нови археологически паметници. Съществуват няколко механизма за образуване на подобни отличителни знаци. В резултат на горещините растения могат да изсъхнат, ако растат директно върху каменни стени или основи, които пречат на натрупването на достатъчно количество влага в почвата. Възможно е също вода да се стича в запълнени с почва ровове и тогава тревата над тях расте по-добре, отколкото на други места. Различията стават забележими при относително дълги периоди на суша. Затова в обичайни условия руините остават скрити в разстояние на много години или десетилетия. Сушата през 1976 г. допринесе да бъдат открити редица нови археологически обекти. Смята се, че от археологическа гледна точка 2018 г. ще е не по-малко продуктивна.", "date": "2018.07.15", "title": "Откриха следи от древна цивилизация във Великобритания"}
{"url": "https://www.24chasa.bg/novini/article/6962790", "text": "Мъж и 11-годишно момче пострадаха при тежка катастрофа на АМ \"Хемус\". Пътният инцидент е възникнал след тунела Витиня в посока София тази сутрин минути след 9.00 часа. По първоначални данни автомобил, с румънска регистрация, се е блъснал в мантинелата. От удара са пострадали шофьорът и 11-годишно момче, пътувало в колата. Те са откарани в столична болница. Това съобщиха от МВР. На място са екипи на пътна полиция, извършва се оглед, изясняват се причините за инцидента. Движението на моторни превозни средства се осъществява в активна и аварийна лента по АМ Хемус, посока София, затворена за движение е изпреварващата лента.", "date": "2018.07.15", "title": "Мъж и 11-годишно момче пострадаха при тежка катастрофа на АМ \"Хемус\""}
{"url": "https://www.24chasa.bg/novini/article/6962799", "text": "Двама палестинци загинаха, а един е ранен при експлозия в жилищна сграда в град Газа, съобщи местното здравни министерство, цитирано от Ройтерс. Взривът е станал само часове след договореното между Израел и палестински групировки спиране на огъня в ивицата Газа, предава БТА. Полицията разследва обстоятелствата около експлозията, отнела живота на 35-годишен мъж и 13-годишния му син и ранила трети човек, посочва ДПА. По първоначални данни бащата, Ахмад Хасан, бил член на въоръженото крило на движението Фатах - \"Бригадите на мъчениците от Ал Акса\", а взривът е станал при техническа грешка на Хасан, докато правел бомба. Раненият при експлозията е в критично състояние, посочи здравното министрество в палестинския анклав.", "date": "2018.07.15", "title": "Двама убити и един ранен при експлозия в сграда в Газа"}
{"url": "https://www.24chasa.bg/novini/article/6962802", "text": "Доналд Тръмп и Владимир Путин ще се срещнат утре в президентския дворец във финландската столица Хелзинки, където през 1990 г. разговаряха техните предшественици Джордж Х. У. Буш и Михаил Горбачов, предаде Асошиейтед прес. Тръмп и Путин са се срещали два пъти досега по време на международни форуми, но това ще е първата им самостоятелна среща. В началото на деня Тръмп и американската първа дама Мелания са поканени на закуска от финландския президент Саули Нинистьо и съпругата му в Мантиниеми - друга президентска резиденция в Хелзинки, където държавният глава и семейството му живеят през по-голямата част от времето, предава БТА. Нинистьо ще има двустранна среща и с президента Путин. Наред с двамата държавни глави в президентския дворец, построен през 19-ти век, утре ще имат среща и първите дипломати на Русия и САЩ - Сергей Лавров и Майк Помпейо. Поради географското си положение и неутралитета си Финландия - страна с население от 5,5 милиона души - има дългогодишен опит като домакин на американско-съветски и американско-руски срещи на върха. Последната такава среща се състоя през март 1997 г. между президентите Бил Клинтън и Борис Елцин, които тогава обсъдиха контрола над оръжията и разширяването на НАТО. Президентът Джералд Форд и съветският ръководител Леонид Брежнев се срещнаха във финландската столица през 1975 г., за да подпишат историческото Хелзинкско споразумение, което бележи поврат за мира, сигурността и човешките права. Финландия стана член на Европейския съюз през 1995 г., но подобно на съседна Швеция остава извън НАТО като военно необвързана държава.", "date": "2018.07.15", "title": "Тръмп и Путин се срещат в датиращия от 19-ти век президентски дворец в Хелзинки"}
{"url": "https://www.24chasa.bg/novini/article/6962836", "text": "\"Жителите на с. Шаркото направиха жива верига пред полицаите и ветеринарите. Поисках официално документи, на база на които се избиват животни. Беше ми връчена заповед RD11-1245. В нея пише, че решението за изпълнение на комисията е от 4.07.2018, а протоколът за лабораторните резултати е от 9.07.2018 г.\" Това каза Корнелия Нинова, която е в с. Ширково, информираха от пресцентъра на БСП. \"Разговарях с главния прокурор Сотир Цацаров. Помолих МВР да оттеглят полицаите, за да не се стига до сблъсъци. Пускаме спешно жалба до Прокуратурата, с която искаме спиране на заповедта за избиване на животните. Тук съм с народните представители от региона и няма да си тръгнем, докато не се изясни истината\", каза още тя.", "date": "2018.07.15", "title": "Нинова в Шарково: Пускаме жалба до прокуратурата за избиването на животните"}
{"url": "https://www.24chasa.bg/novini/article/6962867", "text": "Един човек е загинал при тежка катастрофа в Кресненското дефиле. Инцидентът е станал преди половин час на главен път Е-79 в отсечката между Кресна и разклона за Стара Кресна. На завой са се блъснали лек автомобил и товарен камион-цистерна. На място е загинал шофьорът на леката кола. Пътят за Гърция бе затворен, няма обходен маршрут и се образуваха огромни колони от чакащи автомобили в двете посоки.  Към 13 часа движението бе пуснато, колите се придвижват бавно, видя репортер на \"24 часа\". Задръстването е било до последния тунел на Кресненското дефиле преди Черниче.  Към 14 часа движението бе възстановено напълно, съобщиха от АПИ.", "date": "2018.07.15", "title": "Катастрофа със загинал в Кресненското дефиле затвори пътя за Гърция (Обновена, видео)"}
{"url": "https://www.24chasa.bg/novini/article/6955175", "text": "33,6 милиона повече мъже, отколкото жени имаше в Китай през 2016 г. Експерти посочват, че неравновесието отчасти се дължи на позорната политика за едно дете в страната. Затова десетки любовни треньори се юрнаха да правят школи специално за мъже, в които ги учат как да разбират жените и да пленят сърцата им. Цената на онлайн курсове започва от $ 50, а индивидуалните семинари могат да стигнат и до $ 4500. През юни м.г. Комунистическата младежка лига - тренировъчната площадка за много висши чиновници в Китай, дори организира масови бързи срещи за 2000 млади самотници в източната провинция Джъдзян. Същия месец Федерацията на жените от Цял Китай в северозападната провинция Гансу помогна да се организира подобно събитие за “изостаналите мъже и жени” - термин, използван в Китай, който се отнася до несемейните хора в края на 20-те им години. В продължение на десетилетия китайските бракове бяха уреждани от доброжелатели или от семейства. На някои места и лампи. Бракът бе утилитарен, извършван само за да могат хората да могат да създадат семейство. Дори когато идеята за “свободата на любовта” стана популярна след 1950 г., имаше доста малко обществени места, на които хората свободно се запознаваха и общуваха. До края на 90-те години сексът извън брака бе незаконен. Милионите самотни мъжки сърца в страната станаха причина за новия тренд - училища за свалячи. Още със създаването си през последните години школите по запознанства се натовариха с нелеката мисия да обучат младите китайци как да омаят успешно потенциални партньорки, а обучението включва широк кръг от умения чрез поредица от интензивни онлайн и индивидуални курсове. Изискване за минимален опит на курсистите няма, тъй като школите преподават всичко - от курсове за как да водим разговор до уроци по танци и трикове на първа среща. Такова е и училището “Да се влюбиш - емоционално образование”, което дава насоки как да подобриш външния си вид, как да заговориш жена и в крайна сметка да влезеш в списъка ѝ с контакти. Броят на курсистите в школата “Емоционалното образование” расте всяка година, като около 90% от завършилите си намират приятелка след края на обучението. Не само държавната политика е виновна за самотните сърца в Китай. Както може да се очаква, запознаването в Китай е малко по-различно, отколкото в повечето западни страни. Основните положения са едни и същи - хората са хора навсякъде - но все още има няколко разлики по отношение на културата и социалните контакти. Заради ужасно тежките приемни изпити в Китай ходенето по срещи не се толерира сред гимназистите. Това не означава, че китайските тийнейджъри нямат забежки или дори връзки, но те най-често са пазени в дълбока тайна. Като цяло обаче китайските ученици се дипломират с много по-малко романтични преживявания, отколкото техните европейски връстници. За много китайци сериозните връзки се случват едва след като завършат училище. Още повече много китайци гледат на запознанствата от прагматичната страна - не толкова в търсене на любов, а за намиране на потенциален брачен партньор. Както директно заяви участничка в тв шоу за запознанства: Огомно значение китайците отдават и на отношението на родителите към партньора им. Ако избраникът на детето не отговаря на изискванията на мама и тате, то в бъдеще връзката е почти сигурно обречена на провал. Що се отнася до физическата близост, по принцип сексът преди брака в Китай се случва много рядко. Нагласите към секса обаче се променят, особено в космополитни градове като Пекин и Шанхай. Повечето китайки обаче виждат секса като знак, че връзката се насочва към брак. Много мъже пък открито заявяват, че предпочитат да се оженят за жена, която не е правила секс с друг. Обществото оказва огромен натиск върху младите да се задомяват рано. Точно затова запознанствата и уменията за общуване се приемат толкова сериозно, а младите не си позволяват да се учат на принципа проба-грешка.", "date": "2018.07.15", "title": "Школи за свалячи учат китайци как да омайват нежния пол"}
{"url": "https://www.24chasa.bg/novini/article/6962873", "text": "Турция публикува президентски декрети, с които се преструктурират основни политически, военни и административни институции като част от трансформацията към силна изпълнителна президентска власт, съобщи Ройтерс. Турският президент Реджеп Тайип Ердоган встъпи в длъжност в понеделник и сега има големи правомощия, които му позволяват да издава декрети и да назначава и уволнява висши държавни служители, предава БТА. Турският държавен вестник публикува днес седем декрета, засягащи много държавни институции. Промените съвпадат с втората годишнина от опита за преврат в страната, в който бяха убити 250 души.", "date": "2018.07.15", "title": "Турция публикува президентски декрети, преструктурират се институции в страната"}
{"url": "https://www.24chasa.bg/novini/article/6962917", "text": "В Пакистан днес е обявен ден на траур в памет на жертвите на терористичните атаки през последната седмица, които отнеха живота на над 160 души, предадоха ДПА и Асошиейтед прес. Националният флаг ще бъде спуснат на половина в знак на почит към загиналите при нападенията в Пешавар, Мастунг и Бану, съобщи вчера кабинетът на премиера, предава БТА. В петък самоубийствен бомбен атентат в района Мастунг уби 128 души в провинция Белуджистан по време на политически митинг. Това е нападението с най-много жертви тази година. Отговорността за него поеха едновременно групировката \"Ислямска държава\" и фракция на пакистанските талибани. Четирима души загинаха същи ден в северозападния град Бану при нападение срещу предизборен конвой, а друг нападател камикадзе атакува политическо събрание в югозападната част на Пакистан. На 25 юли в страната ще има избори, а насилието около изборния процес от страна на ислямистки групи е обичайно явление. През 2008 г. бившият премиер Беназир Бхуто бе убита при атентат с бомби и огнестрелно оръжие след предизборен митинг, припомня ДПА.", "date": "2018.07.15", "title": "Ден на траур в Пакистан в памет на жертвите на атаки срещу предизборни прояви"}
{"url": "https://www.24chasa.bg/novini/article/6962920", "text": "Адриан Арифай, съветник на косовския президент Хашим Тачи заяви, че цялостната нормализация на отношенията между Косово и Сърбия подразбира взаимно признаване, което според него \"мълчаливо вече съществува и само трябва да се формализира\", съобщи МИА. Това становище Арифай сподели снощи в интервю за програмата на сръбски език на косовската държавна телевизия РТК2. Решението е в нормализиране на отношенията между Косово и Сърбия, помирение и взаимно признаване, заяви Арифай, предава БТА. Според съветника на Тачи тихото признаване на Косово от страна на Сърбия вече е осъществено, така че диалогът се води за признаване на независимостта на Косово от страна на Сърбия \"де юре\" и \"де факто\". Разбира се, необходимо е и признаване на сръбската държава от страна на Косово във формален смисъл, заяви Арифай.", "date": "2018.07.15", "title": "Хашим Тачи: Сърбия мълчаливо вече е признала Косово"}
{"url": "https://www.24chasa.bg/novini/article/6962926", "text": "Учени от Орегонския университет в САЩ установиха, че мутации в митохондриални гени могат да станат причина изолирани популации от един и същ вид бързо да развият репродуктивна несъвместимост и да се превърнат в отделни видове, съобщи Лента като цитира сайта Юрик алърт. Митохондриите са органели, които произвеждат нужната за дейността на клетките енергия, предава БТА. Учените прибегнали до секвениране, т.е. установили нуклеотидната последователност на целия геном на ракообразното Tigriopus californicus. То е използвано като модел за изследване на вътревидовата диференциация в резултат на географска изолация. Вътревидовата диференциация е смятана за ранен стадий на поява на нови видове. Учените анализирали измененията в митохондриалните и ядрените геноми. Оказало се, че популациите T. californicus се отличават една от друга по мутациите в митохондриалните гени. ДНК на тези органели е тясно свързана с ДНК в клетъчното ядро. Затова генетични изменения в митохондриите могат да предизвикат намаляване на метаболичната ефективност на клетките. В резултат хибридното потомство, получено при кръстосването на популациите, страда от намалено производство на аденозинтрифосфат, забавено развитие и ниска плодовитост.", "date": "2018.07.15", "title": "Учени идентифицираха механизъм, свързан с еволюцията"}
{"url": "https://www.24chasa.bg/novini/article/6961222", "text": "В повече от 100 скривалища се е крил Васил Левски от потерите при обиколките си из България, след като започва революционната си дейност през 1862 г. до края на 1872 г., когато е заловен в Къкринското ханче. Голяма част от тайниците са били най-обикновени долапи или дупки под пода, разказа пред \"168 часа\" Дора Чаушева, директор на музея на Апостола в Карлово. Други са в килии на манастири. Много от тях не са запазени до днес, а къщите са разрушени и не може да бъдат показани на туристите. Изследователите са търсели дълги години кое е мистериозното последно убежище на Левски, преди да попадне в ръцете на заптиетата. От личните му записки се знае, че е живял в това жилище между 10 и 25 декември 1872 г. пише Апостола в тефтера, в който си води отчет за похарчените пари. Има няколко предположения за кой дом става въпрос - че Апостола е прекарал две седмици в колибите наоколо, в къщата на Никола Сирков в Ловеч, в тази на Христо Цонев-Латинеца в Къкрина или в с. Микре. Известният вече на турската полиция революционер тръгва през декември 1872 г. за Ловеч, но не стига дотам, защото получава информация, че нещата не са добре и се застоява цели две седмици в тайната къща. Най-сериозните историци, между които изследователите проф. Иван Унджиев и Александър Бурмов, посочват, че това е домът на Найден Хасъмски от троянското с. Черни Осъм. Тогава селото се е казвало Колибито. Именно там написва последните си писма. Сега е обявена дарителска сметка за възстановяването на къщата. На стената е окачена табелка: \"Дом на Найден Иванов Хасъмски (Терзията), многократно посещаван от Апостола на свободата В. Левски\". Къщата се намира само на 1 км от Троянския манастир \"Успение Богородично\", където в най-обикновена килия е едно от малкото запазени скривалища на Апостола, което днес функционира като музей. Последно бил там преди Рождество Христово на 1872 г. \"Когато идвал в манастира, по традиция пеел т.нар. Охридски разпев на \"Достойно ест\" пред чудотворната икона \"Света Богородица троеручица\". Дякона е бил лиричен тенор и всички са се възхищавали на певческото му изкуство\", разказа пред \"168 часа\" игуменът на Троянския манастир епископ Сионий. Неговият предшественик отпреди 150 г. хаджи Макарий и още четирима монаси са били посветени в революционното дело лично от Апостола на 7 януари 1872 г. Обителта мнокократно дава подслон на Апостола. революционен комитет - обясни още отец Сионий. - Има няколко случая, в които излизал в гората, когато са му съобщавали, че към манастира идват заптиета. Скривалището е направено така, че от едната му стран Не са малко светите храмове, в които се е криел неуловимият Апостол. Негово знаково скривалище има и в Сопотския девически манастир \"Въведение Богородично\". Там Левски е укриван от игуменията Христина, която е негова родна леля, обясни пред \"168 часа\" историкът Виктор Комбов от музея на Васил Левски в Карлово. Килията на майката монахиня се намира на първия етаж на сградата, а под нея е тайникът на Апостола, който е отворен за посетители и може да се види откъм двора.", "date": "2018.07.15", "title": "\"168 часа\": 100-те скривалища на Левски"}
{"url": "https://www.24chasa.bg/novini/article/6962632", "text": "Организираният в Русия световен шампионат по футбол премина успешно и един от резултатите е разрушаването на антируските митове и предубеждения, заяви на откриването на гала-концерт в Болшой театър снощи руският президент Владимир Путин, цитиран от ТАСС. Русия се е готвила старателно за шампионата и искрено се радваме, че той успя да обедини милиони хора, подчерта президентът. Според него усилията на страната са били оценени по достойнство от състезателите, представителите на медиите и запалянковците. \"Радваме се, че нашите гости видяха всичко със собствените си очи, че митовете и предубежденията рухнаха\", добави той, предава БТА. Путин обеща да обмисли въвеждането на максимално комфортен визов режим за запалянковците, които искат да продължат запознанството си с Русия. Преди откриването на гала-концерта президентът на ФИФА Джани Инфантино заяви, че ще започне да учи руски и със сигурност ще посети отново Русия.", "date": "2018.07.15", "title": "Путин: Световното по футбол помогна за разрушаване на митовете за Русия"}
{"url": "https://www.24chasa.bg/novini/article/6962634", "text": "Британецът Върн Ънзуърт, участвал в спасителната операция в пещера в Тайланд, където бяха блокирани 12 деца и техния треньор, заяви, че предложената от Илън Мъск миниподводница е била начин да се привлече вниманието на медиите, предаде ДПА, цитирайки излъчено снощи интервю на експерта по гмуркане в пещери пред Си Ен Ен. \"Може да си пъхне подводницата, където боли\", заяви Ънзуърт, предава БТА. \"Това просто нямаше никакъв шанс да проработи. Той нямаше представа как изглежда проходът на пещерата\", заяви британецът, експерт по гмуркане в пещери. \"Подводницата беше дълга около 168 см и твърда\", така че не е можела да заобикаля препятствия. \"Нямаше да стигне и на 50 метра в пещерата...просто начин за пиар\", подчерта той. Децата и техният треньор бяха извадени от наводнената пещера с помощта на водолази.", "date": "2018.07.15", "title": "Спасител от тайландската пещера: Подводницата на Мъск беше само за вниманието на медиите"}
{"url": "https://www.24chasa.bg/novini/article/6962637", "text": "Президентът на САЩ Доналд Тръмп заяви вчера в интервю, че планира да се кандидатира за втори мандат на изборите през 2020 г., предаде Ройтерс, цитирайки британският в. \"Мейл он сънди\". В отговор на въпрос на журналиста Пиърс Броснан дали ще се кандидатира, Тръмп заявява, че има такова намерение. \"Изглежда, всички искат да го направя\", добави президентът на САЩ. Той не смята, че има представител на Демократическата партия, който може да го победи на изборите, предава БТА. Нарушавайки британския протокол, Тръмп разкри също, че е обсъдил Брекзита с британската кралица Елизабет Втора. \"Тя заяви, че това е много - и е права - много сложен проблем. Мисля, че никой не знаеше колко точно сложен ще се окаже\", обясни президентът на САЩ. \"Всички мислеха, че ще е \"О, това е просто, присъединяваме се или не се, или нека да видим какво ще се случи\", добави той. \"Тя е невероятна жена, толкова е умна, толкова прекрасна, като казвам прекрасна - имам предвид вътрешно и външно. Това е прекрасна жена\", добави Тръмп, описвайки кралицата. В отговор на въпрос дали тя го е харесала, той заяви, че не би искал да говори от нейно име, но може да каже, че той е харесал нея. \"Разбирам се прекрасно с него, да\", потвърди още президентът на САЩ, визирайки севернокорейския лидер Ким Чен-ум. \"Той е много силен, има страхотен характер, забавен и твърд е, добър в преговорите\", заяви Тръмп. В отговор на уточняващ въпрос дали Ким е безжалостен диктатор, той заяви \"Разбира се, че е, безжалостен е, но има и други като него\". Президентът на САЩ беше по-сдържан по отношение на предстоящата си среща с руския си колега Владимир Путин. \"Мисля, че вероятно можем да се разберем много добре\", подчерта той. \"Някой ме попита дали сме врагове или приятели? Аз казах, че е прекалено рано да се каже\", заявява Тръмп. \"Точно в момента бих казал, че сме съперници, но за САЩ, а честно казано и за Великобритания и други места, да се разбираме добре с Русия, Китай и всички тези други места...това е нещо добро, а не лошо. Това е нещо наистина хубаво\", подчерта той.", "date": "2018.07.15", "title": "Тръмп ще се кандидатира за втори\nмандат през 2020 година"}
{"url": "https://www.24chasa.bg/novini/article/6962653", "text": "Британската премиерка Тереза Мей предупреди членове на управляващата Консервативна партия, че може да не се стигне до Брекзит, ако пречат на плана й за напускане на ЕС, предадоха ДПА и ТАСС, цитирайки статия на министър председателката във в. \"Мейл он сънди\". \"Посланието ми към страната този уикенд е просто: трябва да не изпускаме от поглед целта\", пише премиерката. \"Ако не го направим, рискуваме да се окажем без никакъв Брекзит\", добави тя, предава БТА. През изминалата седмица Мей се опитваше да получи подкрепа за своя план за създаване на зона за свободна търговия с ЕС след Брекзита, на фона на оставки на членове на правителството й и критики от президента на САЩ Доналд Тръмп. В статията си тя подчертава, че засега не е видяла работеща алтернатива на този план, защото напускането на ЕС не бива да доведе до появата на твърда граница между Великобритания и Северна Ирландия. Мей обеща също да заеме твърда позиция по преговорите. В четвъртък Тръмп заяви пред в. \"Сън\", че според него позицията на Мей в преговорите с ЕС \"не е споразумението, за което хората гласуваха\". ", "date": "2018.07.15", "title": "Тереза Мей: Рискуваме да се окажем без Брекзит, ако изпуснем от поглед целта"}
{"url": "https://www.24chasa.bg/novini/article/6962657", "text": "Израелската армия обяви, че е нанесла тази вечер въздушен удар срещу цели на ислямисткото движение Хамас в ивицата Газа, предаде Франс прес. Операцията е била реакция на изстреляни към Израел снаряди. Хамас обяви снощи сключването на прекратяване на огъня, след като Израел нанесе най-тежките въздушни удари срещу ивицата Газа след войната през лятото на 2014 г., припомня АФП. Общо от Газа са били изстреляни два снаряда, единият от които е бил прехванат от израелската система за противовъздушна отбрана, съобщава се в изявление на армията. В отговор израелските въоръжени сили са нанесли ответен удар по няколко цели на Хамас в град Газа, включително сграда, служеща за тренировъчен център. Пететажната сграда е служела и за национална библиотека. \"Хамас продължава да използва гражданска инфраструктури за военни цели, излагайки на опасност мирни граждани\", се казва в изявлението на израелската армия. Групировките Хамас и Ислямски джихад съобщиха късно снощи, че са постигнали споразумение за прекратяване на огъня с Израел, предаде ДПА, цитирайки техни изявления. До споразумението се е стигнало след преговори с помощта на посредници, съобщи Хазем Касем, говорител на движението Хамас, което управлява ивицата Газа. По непроверени данни на местни медии са посредничили високопоставен представител на египетското разузнаване и специалният пратеник на ООН Николай Младенов, предава БТА. Говорителят на Хамас Фаузи Бархум потвърди пред Ройтерс, че до прекратяването на огъня се е стигнало с намесата на Египет, който се е опитвал да спре ескалацията на насилието. Палестинската групировка Ислямски джихад потвърди сключването на споразумението в отделно изявление. Високопоставен представител на израелското отбранително ведомство заяви, че бъдещите действия на Израел ще зависят от фактическото състояние на терена. Израелските сили нанесоха вчера десетки въздушни удари срещу управляващата палестинския анклав групировка Хамас, а въоръжени палестинци изстреляха над 100 ракети и снаряди по израелска територия. Загинаха двама палестински тийнейджъри, припомня Ройтерс.", "date": "2018.07.15", "title": "Израел нанесе въздушен удар по ивицата Газа след споразумение за прекратяване на огъня (Обновена)"}
{"url": "https://www.24chasa.bg/novini/article/6962659", "text": "Индексът на тържищните цени /ИТЦ/, който отразява цените на хранителните стоки на едро, падна тази седмица с 2 процента до 1,341 пункта, сочат данните на Държавната комисия по стоковите борси и тържищата /ДКСБТ/. Базовото ниво на индекса - 1,000, е от 2005 година. Оранжерийните домати поевтиняха тази седмица с 11,2 на сто и се продават по 1,27 лева за килограм. Оранжерийните краставици поскъпват с 9,1 процента до 1,80 лева средно за килограм. Ранните картофите поевтиняват със 6,4 на сто и се търгуват по 0,73 лева за килограм на едро. Цената на зелените чушки пада с 14,5 на сто до 1,42 лева за килограм. Тиквичките поевтиняват с 16,7 на сто до 0,70 лева за килограм. Ябълките поевтиняват с 3,5 на сто и се продават по 1,66 лв./кг. Кайсиите се търгуват по 186 лева за килограм на едро, а прасковите поевтиняват с 13,2 на сто до 1,25 лв./кг. Цената на дините пада с 24,5 на сто до 0,37 лв. кг, а пъпешите се търгуват по 0,97 лв./кг. Кравето сирене се търгува по 5,94 лв./кг; кашкавалът, тип \"Витоша\" се купува по 9,96 лв./кг, а олиото по 1,96 лева за литър. Каймата поевтинява с 0,9 на сто и се търгува по 4,55 лева за килограм. Пакетче краве масло от 125 грама се търгува за 2,27 лева. Пилешкото замразено месо поевтинява с 0,8 на сто до 3,94 лева за килограм на едро.Захарта поскъпва с 0,9 на сто и се търгува по 1,07 лв./кг, а брашното тип \"500\" се продава по 0,82 лева. Яйцата се продават по 0,20 лева за брой на едро в края на седмицата.", "date": "2018.07.15", "title": "Оранжерийните домати поевтиняха, продават се за по 1,27 лв./кг"}
{"url": "https://www.24chasa.bg/novini/article/6962636", "text": "\"Уикенд винетката ще струва около 10 лв. Около тази цена са сметките, но още не е потвърдена цената\". Това каза пред   председателят на управителния съвет на АПИ инж. Светослав Глосов. Той обясни, че стикерите за уикенда, както и електронните винетки ще бъдат въведени от 1 януари.  \"Електронна винетка засега ще има само за леките автомобили. Тя ще бъде на цената на стикерите. При заплащането, системата веднага свързва номера на автомобила със закупената винетка и при проверка, служителят на КАТ ще се устонявава, че колата има закупена винетка\", уточни Глосов. Според него еднодневна винетка не трябва да има, защото е нерентабилна. Според него такава практикат няма никъде. \"Който пътува по пътищата, трябва да си плаща. Винетките в България са най-евтините в Европа\", каза шефът на АПИ. Според Глосов с въвеждането на толсистемата ще влязат много приходи в хазната, а и заплащането за ползването на пътищата ще стане по-справедливо. \"Толсистемата е много справедлива система, защото няма да се плаща на време, а на километри. В момента един турски тир плаща 20 лв. на влизане в България, а в Сърбия това му струва 100 лв.\", кава Глосов.", "date": "2018.07.15", "title": "Шефът на АПИ: Дневна винетка няма да има, нерентабилна е"}
{"url": "https://www.24chasa.bg/novini/article/6962663", "text": "В навечерието на парламентарните избори в САЩ тази година, няма признаци, че Русия води кампания със същия мащаб, с който го е правила по време на президентските избори през 2016 г., заяви министърката а вътрешната сигурност на САЩ Кирстен Нилсен, цитирана от Асошиейтед прес. Нилсен направи това изявление на среща на държавните секретари на отделни щати. Обикновено подобни събития не привличат общественото внимание и се занимават с технически въпроси. Но след обвиненията, че Русия е опитала да повлияе на изборите през 2016 г., въпросите за сигурността на изборите предизвикват засилен интерес, предава БТА. Нилсен обеща, че нейното министерство ще помогне на щатите да защитят системите си от кибератаки от Русия и други места. Тя добави, че служителите на американското разузнаване забелязват постоянни руски усилия за всяване на разделение и конфликт сред американците, които обаче не подкрепят конкретни политици. За целта Москва използва социални медии, говорители и други средства. Русия отрича да се е опитвала да повлияе на изборите в САЩ през 2016 г., припомня АП.", "date": "2018.07.15", "title": "Министърка от САЩ: Русия използва социалните медии, за да разделя американците"}
{"url": "https://www.24chasa.bg/novini/article/6962667", "text": "Гневни хора се събраха снощи на протест в Чикаго и някои от тях влязоха в сблъсък с полицията, след като снощи полицай простреля един мъж в квартала Саут сайд, предаде Асошиейтед прес. Четирима протестиращи са арестувани и няколко полицаи са леко ранени при сблъсъци, избухнали след инцидента, съобщи началникът на патрулите в Чикаго Фред Уолър на пресконференция. Той добави, че събралите се след инцидента са станали агресивни, хвърляйки бутилки и скачайки по полицейски автомобил. Няколко патрулни автомобила са повредени, уточни той. Говорителят на чикагската полиция Антъни Гулиелми съобщи в Туитър, че мястото на инцидента е било разчистено. По-рано той заяви, че инцидентът се е случил, когато патрулиращи в квартала полицаи са опитали да разпитат мъж, който е изглеждал въоръжен. При инцидента не са пострадали полицаи, предава БТА. На мястото на стрелбата е открито оръжие, добави говорителят, но не уточни, дали мъжът го е държал в ръка, когато е бил застрелян. Простреляният е бил отведен в болница, където са го обявили за мъртъв, добави Лари Мерит, говорител на пожарната. По-късно на мястото на стрелбата се стигна до сблъсък между скандиращи лозунги протестиращи и полицаи с палки. Видеозаписи показаха как двете страни се блъскат и повален мъж, заобиколен от полицаите. След падането на мрака протестиращи продължиха да обикалят квартала, крещейки обиди по полицаите и замервайки ги с бутилки.", "date": "2018.07.15", "title": "Протести в Чикаго, след като полицай простреля мъж"}
{"url": "https://www.24chasa.bg/novini/article/6962671", "text": "Дрога с кодовото име „Амнезия” залива пазара. За това предупреждават от МВР и обясняват, че тревата е обработена с химически вещества, още докато расте. Опиянението от наркотика е в пъти по-голямо, казват специалисти, цитирани от  . Най-опасна е така наречената „билка”, която е евтина, но никой не знае какво има в нея. Наскоро 14-годишно дете бе прието в болница в прединфарктно състояние след предозиране с опиата. При \"Амнезията\" има силно активно вещество – тетрахидроканабинол. Има сортове, които растат страшно бързо – от 35 до 55 дни. Криминалисти казват, че всеки, който пуши трева, е склонен да я продава. А най-уязвими са децата. Те дори стават дилъри, за да опитат от скъпата трева. Амфетамините са едни от най-евтините наркотици. Това е новата синтетика, позната като дизайнерска дрога. Най-масовият амфетамин, който полицията засича, е кристалът. Една доза се предлага от 10 до 30 лева. Най-евтиният от наркотиците е т.нар. „друсан чай”. Струва между 2 и 10 лева. Любим е за подрастващите. Има случаи на непълнолетни, приети в болница в прединфарктно състояние след употребата на въпросния наркотик. Познатият от 70-те години наркотик GHB, известен още като денс наркотик, силно набира скорост на пазара. На улицата го наричат „Джони”. Едно мусче от него стига на двама – трима души да се дрогират в бар. Това е 100% синтетика.", "date": "2018.07.15", "title": "Нова опасна дрога залива пазара"}
{"url": "https://www.24chasa.bg/novini/article/6962669", "text": "Франция и Малта ще приемат по 50 мигранти от общо 450, блокирани на борда на два кораба в италиански води, съобщи премиерът на Италия Джузепе Конте, цитиран от Франс прес и Ройтерс. Италия отказва да ги допусне на своя територия мигрантите, които бяха спасени в Средиземно море и по-рано ги прехвърли на свои съдове. Конте добави на страницата си във Фейсбук, че очаква и други страни от ЕС да приемат мигранти. Той подчерта, че цял ден е комуникирал с лидери на останалите 27 страни по телефона и писмено и им е припомнил \"логиката и духа на споделяне\", съдържащи се в резултатите от срещата на Европейския съвет в края на юни, предава БТА. Италианският премиер добави към този резултат копие от писмо, адресирано до председателите на Европейския съвет Доналд Туск и на Европейската комисия Жан-Клод Юнкер. \"В този контекст, при който Италия е на първа линия пред необходимостта да се спасяват човешки животи в морето, искам от Вас ясен знак за споделяне на отговорността за справянето с миграционния феномен и да обмислите възможността да приемете в свое пристанище или да поемете отговорността за част от 450-те спасени лица\", пише Конте в писмото, изпратено и до други лидери на страни от ЕС. Малтийският премиер Джоузеф Мускат потвърди, че малкият остров ще приеме 50 души. \"Малта не само иска солидарност, а и показва такава\", подчерта той в Туитър.", "date": "2018.07.15", "title": "Франция и Малта приемат по 50 мигранти, блокирани в Средиземно море от Италия"}
{"url": "https://www.24chasa.bg/novini/article/6962672", "text": "Много добре разбирам какво работи баба Дора, това е една много неприятна тема. Тази чума по овцете тръгна от Африка и за съжаление достигна Турция. Вече има 5 огнища в крайграничните райони, потвърдени са в лаборатория. Това каза земеделският министър Румен Порожанов пред Би Ти Ви за  от Шарково, чиито животни ще бъдат умъртвени заради опасността от чума. \"В село Шарково също има положителна проба. Болестта наистина е много опасна. Когато животните не са били оградени, трябва да се евтанизират. Баба Дора е права за себе си и не мога да я упрекна. Разговаряхме много дълго вчера и мисля, че тя ме разбра\", добави министърът. \"Полезните ходове са свързани с това да бъде ограничено разпространението на болестта. Мисля, че стопаните разбраха, ще има обезщетение, което ще бъде нормално. Вчера беше направена оценка около 150 лева на животно, ще предложа увеличение до 190 лева\", каза още Порожанов. \"Недостатъчно добре Агенцията по храните работи с хората. Трябваше да им се обясни на място. Вчера жители са замеряли служители с камъни\", добави той. \"Ние сме запознали Брюксел с болестта. Тази седмица ще дойде най-добрият вирусолог\", добави той. \"Ако не спрем болестта, ще има санкции, ще се забрани износа. Изключително важно е да не се разнасят животни напред назад. Неслучайно предприемаме обезщетения и на хора с живи животни\", каза земеделския министър. \"Притеснен съм. Човек при такава ситуация не може да не е притеснен\", каза Порожанов. \"Още при стартирането трябваше да бъде обяснено всичко на хората. Мъката е голяма, но трябва да се спре болестта\", добави той. Към момента единствено стадото на баба Дора е останало живо в село Шарково. Въпреки безизходицата от предстоящата евтаназия, баба Дора напои животните си и ги нахрани, както всеки ден.", "date": "2018.07.15", "title": "Порожанов: Предлагам обезщетенията да станат 190 лева, говорих с баба Дора и ме разбра"}
{"url": "https://www.24chasa.bg/novini/article/6962640", "text": "\"Труден момент. В такива случаи трябва да се действа бързо! Въобще не се замислих! Затова дарявам депутатска заплата - 3000 лева, за спасението на дъщерята на прекрасната наша поетеса Маргарита Петкова - моя приятелка, която трябва да лекува детето си. Да се бори то да оживее\", каза за \"24 часа\" Вежди Рашидов - председател на комисията за култура и медии при НС и бивш министър на културата. Дъщерята на Маргарита Петкова Надежда Огойска е майка на две деца и от 2 г. живее с най-ужасната диагноза - рак. На младата жена са необходими 78 хил. паунда, за да се пребори за живота си, след като са открити разсейки в белия дроб и в черния дроб. Тя живее в Лондон с децата си и няма как да получи финансова подкрепа чрез DMS. Нейни приятели се организираха във Фейсбук и отправиха апел за дарения, за да бъде събрана сумата. За седмица бяха дарени 50 хил. лв., които са достатъчни само за първата операция, която е планирана за 16 юли. \"Правил съм жестове за Велко Кънев, за Крикор Азарян, за децата от онкологичната клиника... - цял живот помагам. Малцина го знаят. Но сега не искам да остана анонимен. Защото едни хора много говорят, а нищо не правят. Затова трябва да застанем с името си зад делата си. Затова чрез \"24 часа\" с името си обявявам, че дарявам за това прекрасно дете. Вече и майка. Иначе говоренето е чиста демагогия\", убеден е известният скулптор, който преди дни откри с голям успех сензационна изложба в лондонската хит галерия \"Галиарди\".", "date": "2018.07.15", "title": "Вежди: Дарявам депутатската си заплата за спасението на дъщерята на поетесата Маргарита Петкова"}
{"url": "https://www.24chasa.bg/novini/article/6962676", "text": "Държавният секретар на САЩ Майк Помпейо заяви, че е много важно срещата между президентите на Русия и Америка Владимир Путин и Доналд Тръмп да се състои утре, както е планирано, въпреки разкритията, че по време на президентските избори през 2016 г. 12 служители на руското разузнаване са проникнали чрез хакерски действия в имейли на Демократическата партия на САЩ, предадоха Асошиейтед прес и ТАСС. Помпейо добави, че е уверен, че след срещата САЩ ще са в по-добро положение. Много е важно двамата президенти да се срещнат, подчерта първият дипломат на САЩ. Очаква се той също да присъства на срещата на върха в Хелзинки утре, предава БТА. В петък лидери на Демократическата партия в Конгреса на САЩ призоваха Тръмп да отмени предвидената за понеделник среща с Путин. Очаква се на срещата да бъдат обсъждани и въпросите на ядрената сигурност, включително удължаването на договора за контрола над ядреното въоръжаване СТАРТ, който изтича през 2021 г., отбелязва АП.", "date": "2018.07.15", "title": "Помпейо: Много важно е срещата между\nТръмп и Путин да се състои"}
{"url": "https://www.24chasa.bg/novini/article/6962678", "text": "Премиерът на Хаити Джак Ги Лафонтан обяви вчера, че е подал оставка, предадоха Франс прес и ТАСС, цитирайки негово изявление пред парламента. \"Преди да дойда тук, подадох оставка пред президента. Той я прие\", заяви Лафонтан, който беше призован пред парламента от депутатите, които имаха намерение да гласуват вот на недоверие, предава БТА. Преди седмица карибската страна беше обхваната от масови безредици, съпроводени с насилие. Повод за тях стана решение на правителството за рязко повишаване на цените на автомобилните горива, припомня ТАСС.", "date": "2018.07.15", "title": "Премиерът на Хаити подаде оставка"}
{"url": "https://www.24chasa.bg/novini/article/6962680", "text": "Над 30 милиона иранци намират начини да заобикалят интернет забраните в страната, съобщи вчера главният прокурор Абдолсамад Хорамабади, цитиран от ДПА. Иранците заобикалят забраните за достъп до приложения като чат услугата \"Телеграм\", която е незаконна от май, в повечето случаи като използват т. нар. VPN мрежа. По думите на Хорамабади е непростимо законите на страната да бъдат игнорирани по такъв начин, информира агенция Исна. Според главния прокурор отговорност за неспазването на закона носи и министърът на информацията и комуникацията Мохамад Джавад Азари Джахруми, предава БТА. 36-годишният Джахруми е най-младият министър в правителството на президента Хасан Рохани и публично е изразявал мнението си, че интернет забраните са абсурдни. Никой не може да блокира достъпа до информация на хората в 21 век, твърди той. \"Телеграм\" и други социални мрежи като \"Инстаграм\", \"Туитър\" и \"Фейсбук\" причиняват проблеми на иранските власти от години. Те имат централна роля при протести и социални сътресения, служейки като основно средство за комуникация на демонстрантите. Информация, видеозаписи и снимки от протестите се разпространяват чрез тях в страната и чужбина и биват излъчвани от международните медии. Консервативните лидери на Иран настояват всички социални мрежи да бъдат блокирани за цялата територия на страната.", "date": "2018.07.15", "title": "Над 30 млн. иранци намират начини да заобикалят интернет забраните"}
{"url": "https://www.24chasa.bg/novini/article/6962683", "text": "Пенсионерки от Пловдив - на 80 и 90 години, вдигнаха под тревога полицаи и спасители, след като се загубиха в планинска местност край асеновградското село Червен в петък вечерта, съобщава \"Дарик\". Жените били част от 45-членна група, тръгнала на екскурзия, обикаляйки параклисите и църковните храмове в района. Възрастните туристки решили да минат по друга пътека и се отделили от останалите. Не след дълго от групата забелязали липсата им и съобщили на телефон 112. Цяла нощ три спасителни екипа са издирвали заблудените туристки, като ги открили невредими едва сутринта в манастир в местността Гонда вода.", "date": "2018.07.15", "title": "Спасители търсиха цяла нощ възрастни туристки в планина край Асеновград"}
{"url": "https://www.24chasa.bg/novini/article/6962685", "text": "1500-годишна глава от статуя, открадната от пещерите Юнган, провинция Шанси, беше върната на Китай. Високият 26.5 см и широк 12 см артефакт беше дарен в петък на Музея на Шанси от Джон С.К Уан и съпругата му, съобщава  . Статуята датира от периода на династия Северна Уей (386-535) и е била открадната около 1925 година от една от пещерите в Юнган, по думите Джао Куъню, експерт от местния изследователски институт. 71-годишният Джон С.К Уан е учител по калиграфия. Той намира артефакта в периода, когато е бил съветник в аукционна къща. „Бях изумен от деликатната резба“, казва Уан и добавя, че е закупил предмета от колекционер трето поколение, който не оценявал антиката толкова колкото предците му. За втори път г-н Уан дарява артефакти с произход от Юнган. През 2016 г, той връчи на музея глава от статуя на Буда. Над 59000 статуи са издялани в 45 пещери в Юнган, които са вписани в списъка на ЮНЕСКО за световното наследство през 2001 г.", "date": "2018.07.15", "title": "Открадната глава от статуя на 1500 години беше върната на Китай"}
{"url": "https://www.24chasa.bg/novini/article/6962696", "text": "Куба представи вчера нови подробности по плановете си да преструктурира администрацията, съдилищата и икономиката с конституционна реформа, която се очаква да бъде одобрена от парламента този месец, предадоха Асошиейтед прес и ТАСС. Реформата на конституцията ще създаде пост министър-председател наред с президента, разделяйки ролите на държавния глава и ръководителя на правителството. Президентът ще се избира от Националното събрание сред депутатите за пет години, с право на не повече от два последователни мандата, предава БТА. Конституцията запазва Комунистическата партия като единствена политическа сила в страната и посочва, че комунистическата държава ще остане доминираща политическа сила. Проектът обаче дава ново признание на свободния пазар и частната собственост в кубинското общество и въвежда презумпцията за невинност в правосъдната система. В новата конституция за първи път ще бъде включена и забрана на дискриминацията по полов признак. На 21-23 юли кубинското Национално събрание ще се събере на заседание за обсъждане на реформата и след евентуалното одобрение на депутатите проектът за нова конституция ще бъде изнесен за гласуване на референдум. Действащата конституция на Куба е приета през 1976 г. и изменяна през 1992 г. и 2002 година. С реформата от 1992 г. Куба е обявена за светска, а не за атеистична държава, припомня ТАСС.", "date": "2018.07.15", "title": "Куба реформира управлението и икономиката с нова конституция"}
{"url": "https://www.24chasa.bg/novini/article/6962698", "text": "Трима души са загинали при пътни произшествия в страната през изминалото денонощие, съобщават от пресцентъра на МВР. В страната са станали общо 19 пътни инцидента. Ранени са 23-ма души. В София е имало 36 леки пътни произшествия без пострадали.                                                                                                                                                                                                                                                                                                                       ", "date": "2018.07.15", "title": "3 жертви на катастрофи в страната за денонощие"}
{"url": "https://www.24chasa.bg/novini/article/6962706", "text": "Присъда от 1 до 6 години затвор грози Васил Тончевски, използвал канабис с медицински цели. В края на юни той е заловен от полицията с 55 грама марихуана - най-голямото количество, намирано досега у човек, който използва масло от растението за лечебна цел, съобщава  През 2008 г. Васил чупи гръбнака си при катастрофа, причинена от шофиране с превишена скорост по пътя Синеморец – Резово. След това Тончевски е прикован на легло. Следват четири сложни операции, след които през годините той успява да се изправи и да ходи отново с помощта на патерици. Многото лекарства, които Васил приема в хода на лечението, му създават и допълнителни проблеми. Заразява се и с Хепатит С. „След втората операция започнах да се чувствам по-добре. Изхвърлих всички лекарства. Впоследствие започнах да си правя и масло от марихуана. Оттогава се чувствам жив и мога да работя”, разказа Васил. Преди да започне да употребява маслото, мъжът търпи нечовешки болки. Организмът му привиква към успокоителните и те спират да действат. Съдия в САЩ отхвърли иск на църква марихуаната да се признае за причастие Разбира обаче, че така важното за него масло не е законно у нас. Полицаи влизат в караваната му и откриват там марихуана. Така започват проблемите на Васил с правосъдието. Повдигнато е обвинение за притежание на 55 грама канабис. Васил може да получи присъда от 1 до 6 години затвор. Суровото наказание е заради предишни провинения – кражби, за които мъжът има условна присъда. Според законодатеството на България , без съдебна намеса, той може да бъде реабилитиран през ноември 2018 г. Васил обаче силно вярва, че няма да бъде вкаран в затвора.", "date": "2018.07.15", "title": "Мъж е заплашен от затвор заради масло от марихуана, с което се лекува"}
{"url": "https://www.24chasa.bg/novini/article/6962702", "text": "Вносът на твърди отпадъци в Китай е намалял с 56,3 процента през първата половина на 2018 година, след като страната наложи строги нови ограничения и започна инициатива срещу контрабандата, съобщи вчера агенция Синхуа, цитирана от Ройтерс. Общият внос на отпадъци и скрап е достигнал 9,98 млн. тона за шестмесечния период. Китай започна да внася големи количества боклук за рециклиране преди 30 години, разрешавайки на корабите, доставящи стоки до Европа и САЩ, да натоварят отпадъци, преди да се върнат у дома. През 2015 г. общо са внесени 47 млн. тона боклук, предава БТА. Китайските власти обаче се отдръпнаха от тази политика в опит да ограничат замърсяването и да се изкачат в световната снабдителна верига. Правителството забрани вноса на 24 вида боклук от чужбина, включително пластмаса, и наложи строги ограничения за качеството на други материали за рециклиране, включително скрап. Министерството на околната среда определи решението като \"символична мярка\" за създаване на зелен и чист Китай и допълни, че ще разшири забраната до още 16 вида метален скрап и химически отпадъци до края на годината. Китайските митнически служби също поставиха борбата с незаконния внос на отпадъци като приоритет и вече арестуваха стотици за контрабанда на скрап. Множество местни рециклиращи компании прехвърлиха заводите си в Югоизточна Азия, за да заобиколят ограниченията, а забраните принудиха Европа и САЩ да преосмислят стратегиите си в областта на рециклирането.", "date": "2018.07.15", "title": "Вносът на твърди отпадъци в Китай е намалял с 56% след ограниченията"}
{"url": "https://www.24chasa.bg/novini/article/6962709", "text": "Хиляди се събраха в 15 македонски града вчера, за да отпразнуват получаването на покана към балканската страна да стане 30-ия член на НАТО, съобщи Асошиейтед прес. Миналата седмица лидерите на НАТО отправиха официална покана към Македония да започне преговори за членство, с условието, че членството в НАТО няма да бъде финализирано, преди да бъдат приложени изцяло всички споразумения по договора за решаване на спора за името с Гърция. Миналия месец двете страни подписаха споразумение, според което Скопие ще промени името на страната на \"Република Северна Македония\", предава БТА. Десетки музиканти участваха в организирани от правителството концерти в Скопие и на други места, за да отбележат постигането на целта, която Македония преследва от десетилетия. В обръщението си към присъстващите граждани на концерт в Битоля македонският премиер Зоран Заев заяви, че всички политически партии трябва да се обединят, въпреки различията между тях, около стратегическите цели на страната - членството в ЕС и НАТО. Същевременно в градския парк група граждани протестираха против членството на Македония в НАТО. Те носеха плакат, на който пишеше \"НАТО = Война, Кръв, Сълзи, Смърт\". Консервативната опозиционна ВМРО-ДПМНЕ порица празненствата, заявявайки, че \"Македония не се нуждае от празненства, а от извинение (от правителството) за капитулацията\" по въпроса за името. Някои скопски медии твърдят, че концертите в македонските градове не са изпълнили очакванията по отношение на масовост на гражданите и обвиняват правителството, че напълно ненужно е похарчило държавни пари, отбелязва Танюг. Регистрирани са били няколко дребни инцидента.", "date": "2018.07.15", "title": "Македония празнува поканата за НАТО (Снимки)"}
{"url": "https://www.24chasa.bg/novini/article/6962930", "text": "Абонатите на турската телекомпания Тюрк телеком ще ползват безплатен интернет на 15 юли тази година. Това е бонус по случай втората годишнина от осуетения опит за преврат на днешната дата през 2016 г., за който Анкара обвинява мрежата на мюсюлманския проповедник Фетхуллах Гюлен. Абонатите на Тюрк телеком в страната надхвърлят 30 млн. души. Годишнината от опита за преврат се отбелязва с прояви в цялата страна под наслов \"15 юли - Ден на демокрацията и националното единство\". Кулминацията ще бъде на моста над Босфора /първия мост/, който след пуча бе наречен \"Мост на мъчениците от 15 юли\" в памет на 250-те души, които бяха убити при метежа преди две години. Сред загиналите бе и съветникът на Ердоган Олчок Ерол, чийто син също изгуби живота си по време на събитията. На моста, който свързва Европа с Азия, е издигнат Паметник на мъчениците. За днес е предвидено шествие, в което ще участва турският президент Реджеп Тайип Ердоган. Шествието ще посети паметника, където Ердоган ще произнесе реч. В близост до паметника се изгражда Музей на мъчениците от 15 юли на площ от 1500 кв.м. В чест на втората годишнина Ердоган ще открие част от музейната експозиция. В навечерието на годишнината общината на Юскюдар на азиатския бряг на Истанбул организира молебен с вечеря за 1300 души, роднини и близки на загинали при пуча и войници. В нощта на 15 юли 2016 г. танкове на метежниците блокираха първия мост на Босфора, избухнаха сблъсъци с противници на преврата, много хора загубиха живота си, а още повече бяха ранени. По време на събитията изтребители Ф-16 бомбардираха сградата на парламента в Анкара и бе извършен опит да се убие президентът Реджеп Тайип Ердоган, който по това време бе на почивка със семейството си в Мармарис. Десетки военни бяха осъдени за участие в пуча и се намират в затвора. На много от тях са издадени доживотни присъди. Основното ядро на пучистите се състои от офицери от Военновъздушните сили, сподвижници на Фетхуллах Гюлен. Голяма част от военните обаче не се включиха в пуча и де факто съдействаха за неговото осуетяване. След преврата мрежата на Гюлен бе обявена за терористична организация, наричана ФЕТО (Фетхуллахистка терористична организация). Нейният лидер, който живее в САЩ, е съден задочно в Турция. Анкара полага усилия да издейства Гюлен да й бъде предаден от американските власти, но до този момент те са безрезултатни. Тези дни американска делегация пристигна в Турция за разговори, които се очаква да засегнат и този проблем. Десетки хиляди хора бяха уволнени заради подозрения, че са свързани с ФЕТО, а за над 180 хиляди души има издадена забрана да напускат страната.", "date": "2018.07.15", "title": "Безплатен интернет в Турция за втората годишнина от осуетения опит за преврат"}
{"url": "https://www.24chasa.bg/novini/article/6962957", "text": "Близо две трети от германците смятат президента на САЩ Доналд Тръмп за по-голяма заплаха за световния мир от руския му колега Владимир Путин, показва проучване на \"ЮГав\" за ДПА. В понеделник се очаква двамата да се срещнат във финландската столица Хелзинки за дискусия, която да заздрави отношенията между съперничещите си световни сили. Повечето от участвалите в проучването 2052 души смятат, че Путин е по-приятен, по-компетентен и по-влиятелен от Тръмп, предава БТА. Само 5 на сто от участниците заявяват, че Тръмп е по-компетентния лидер, 56 на сто са подкрепили Путин, а останалите не са отговорили. 43 на сто от участниците смятат Путин и за по-влиятелен, в сравнение с 25 на сто за Тръмп, въпреки че САЩ превъзхождат Русия в икономически и военен план, отбелязва ДПА. Общо 64 на сто от запитаните са окачествили Тръмп като по-голяма заплаха за световния мир. Само 16 на сто са по-притеснени от Путин.", "date": "2018.07.15", "title": "Близо две трети от германците смятат Тръмп за по-голяма заплаха от Путин"}
{"url": "https://www.24chasa.bg/novini/article/6962955", "text": "Израелският премиер Бенямин Нетаняху съобщи днес, че е разговарял по телефона за Сирия и Иран с президента на САЩ Доналд Тръмп, преди срещата му с Владимир Путин в Хелзинки, предаде Ройтерс. На правителствено заседание Нетаняху каза, че двамата са обсъдили въпроси свързани със сигурността и дипломатически въпроси, възникнали вследствие на развоя на събитията в района, главно Сирия и Иран, предава БТА. Премиерът отбеляза, че е благодарил на Тръмп за твърдата му позиция против Иран. Президентът за пореден път потвърди категорично ангажираността си със сигурността на Израел и желанието да помага на страната в различни области, допълни той. Миналата седмица Нетаняху беше в Москва за разговори с Путин, които се фокусираха върху настояването на Израел иранските сили да напуснат Сирия.", "date": "2018.07.15", "title": "Нетаняху е обсъдил по телефона с Доналд Тръмп Сирия и Иран"}
{"url": "https://www.24chasa.bg/novini/article/6962968", "text": "Ако не реализираме проектите за модернизация на въоръжените ни сили сега и се забавим още годинадве, тези проекти ще ни струват по-скъпо, заяви пред   вицепремиерът и министър на отбраната Красимир Каракачанов. \"Дори вземете тези португалски F-16: преди седем години, когато са ни предлагани за първи път, са били със стойност с 600 млн лева по-малко. Нещата във времето няма да стават по-евтини. И ако сега ние забавим проектите поради други възникнали приоритети в държавата, поради неразбиране или лобиране, което може да ги стопира (защото лобиране има и няма какво да се лъжем - то е и вътрешнополитическо и вътрешнополитическо), ако поради някоя от тези причини ние не спрем проектите, те ще ни излязат на цените, които сме гласували като суми - за самолети, за бронирани машини и за кораби\", каза той. Големите икономики като Испания, Италия и Германия отделят около 1% от БВП за отбрана, посочи Каракачанов в анализа си на постигнатото на срещата на НАТО в Брюксел и решението разходите за отбрана да нарастват и да достигнат между 2 и 4%. \"Всъщност критиката не беше насочена към много страни като България или пък Румъния, която е изпълнила своя план \"предсрочно\", или Гърция, която също харчи повече от 2 процента от своя брутен вътрешен продукт за отбрана. Беше един дебат предимно между големите европейски икономики - и това беше аргументът на Тръмп и на Съединените щати - визията за това кога трябва да се достигне този процент\", каза министърът на отбраната. \"Не отделяме двата процента с усилие. При разсрочените плащания, които се предвиждат и в трите проекта за модернизация това няма да са непосилни разходи за българския бюджет, увери още министър Каракачанов. „Няколкостотин милиона лева на година не са непосилни. Те са възможни и реални. Смятам, че двата процента, които България е заделила, на този етап са достатъчни. Ако самите проекти за модернизация на армията вървят с нормалния си ход, ако свършим и другата работа по поддръжка на част от техниката, която имаме, може би ще ги достигнем и преди 2024 година“, каза още той. САЩ поставят въпроса за разходите в НАТО и справедливото им поделяне още от създаването на алианса, но по времето на Студената война не е бил толкова актуален. От 2011 година Америка дава ясни сигнали в тази посока – че ако Европа не тръгне да плаща повече НАТО или ще стане по-слабо, или излишно. ", "date": "2018.07.15", "title": "Каракачанов: Ако се забавим с проектите за въоръжените сили, ще ни струват по-скъпо"}
{"url": "https://www.24chasa.bg/novini/article/6962980", "text": "Президентът на САЩ Доналд Тръмп заяви пред телевизия Си Би Ес, че не очаква негативни последици от срещата си с руския лидер Владимир Путин, насрочена за утре в Хелзинки, предаде ТАСС. \"Според мен срещите са нещо продуктивно. Вярвам, че са полезни срещите с Русия, Китай, Северна Корея. Нищо лошо няма да излезе от това, а може да излезе и нещо хубаво\", цитира телевизията част от интервюто с Тръмп на своя сайт, предава БТА. При все това американският лидер добавя, че \"няма големи очаквания\" за резултата от срещата с Путин. \"Не мога да кажа какво ще стане, но мога да разкажа за какво ще питам. Ще видим какво ще излезе от тази работа\", допълва Тръмп. Двамата президенти преговаряха за пръв път на 7 юли 2017 г. в кулоарите на Г-20 в Хамбург. През ноември същата година Путин и Тръмп разговаряха по време на форума на АТИС във Виетнам и одобриха съвместно изявление във връзка със Сирия. Откакто американският лидер встъпи в длъжност преди година и половина, двамата с руския държавен глава са провели и няколко разговора по телефона, напомня ТАСС.", "date": "2018.07.15", "title": "Тръмп: Нямам големи очаквания за срещата с Путин"}
{"url": "https://www.24chasa.bg/novini/article/6963083", "text": "Хиляди иракчани от южните провинции излязоха и днес на демонстрации в градовете с искане властите да им осигурят работни места и да се справят с недостига на електричество и вода. Антиправителствените демонстрации, често прерастващи в сблъсъци с полицията, продължават вече седмо денонощие, предаде ТАСС. По данни на телевизия \"Скай нюз - Арабия\" днес демонстрантите за пореден път са се опитали да щурмуват сградата на провинциалната администрация в Басра, а силите на реда са отвърнали с предупредителна стрелба във въздуха и сълзотворен газ. Пострадали са четирима. Подобна е и ситуацията в провинциите Ди Кар и Кербала. Протестиращи в иракската провинция Мутана опожариха днес щабове на големи политически партии, съобщи телевизия \"Ал Хадас\", предава БТА. Демонстрантите запалили офиса на шиитската партия \"Ислямски призив\" на бившия премиер Нури ал Малики, атакували местен филиал на алианса \"Ал Хикма\" на Амар ал Хаким - един от шиитските лидери, и представителство на военизираното формирование \"Бадр\", което влиза в състава на шиитската милиция \"Ал Хашд аш Шааби\". Също като в други южни провинции, протестиращи в Мутана се опитват да превземат държавни учреждения, а полицейската охрана е принудена да използва специални средства срещу тълпата. Има пострадали и от двете страни, отбелязва ТАСС. По нареждане на премиера Хайдер ал Абади силовите структури са поставени в пълна бойна готовност. В провинциите Басра, Кербала, Наджаф и Майсан е въведен комендантски час. Според твърдения на местни медии властите се опасяват от разширяване на протестите, затова са блокирали достъпа до интернет и социалните мрежи. В градовете, обхванати от протестното движение, са затворени държавните учреждения и са поставени допълнителни полицейски кордони. Независимо че премиерът огласи план за излизане от кризата, антиправителствените акции не стихват. В отговор на исканията Абади нареди например незабавно да се отпуснат от държавния бюджет 3 милиарда долара, а по-рано властите заявиха, че ще осигурят работа на 10 000 души. Започнали в Басра, мирните демонстрации обхванаха днес на практика всички южни провинции на Ирак. Миналата седмица демонстранти се опитаха да нахлуят в петролния комплекс \"Западна Курна-2\" в Басра, в петък стотици хора изпълниха международното летище в Наджаф, а вчера протестиращи блокираха единствения КПП на границата с Кувейт. В ред случаи протестите прераснаха в сблъсъци със силите на реда, десетки хора бяха ранени, има и загинали, посочва ТАСС.", "date": "2018.07.15", "title": "Антиправителствените протести в Южен Ирак продължават вече седмица"}
{"url": "https://www.24chasa.bg/novini/article/6963100", "text": "Сигурно не сме информирали добре хората и не всички стопани, но това, което правим е правилно и професионално. Това коментира на извънредна пресконференция директорът на Българската агенция за безопасност на храните /БАБХ/ Дамян Илиев. Според него министърът на земеделието и храните Румен Порожанов е прав, че БАБХ не е информирал достатъчно добре хората. Ако ми поиска оставката, веднага ще я дам, заяви Илиев.  Той посочи, че наличието на заболяването чума по дребните преживни животни е доказано при нас и потвърдено и от Франция. Заболяването е открито на територията на шест села и две общини, с около 4 000 животни. Това са страшни икономически загуби, но в същото време зад нас са 1 млн. и 300 хиляди животни в цялата страна, коментира директорът на БАБХ, съобщава БТА. В Шарково има още 400 животни, които не могат да бъдат евтаназирани, заради протеста на хората, обясни Дамян Илиев, т.е. там огнището още не е ликвидирано. Той посочи, че от днес има три-четири случая в 10 километровата зона около огнищата на изнасяне на животни от съседните села в багажници на автомобили, за да бъдат продадени. От БАБХ обясниха, че така заболяването може да бъде пренесено във вътрешността на страната. Европейските власти са наложили икономически санкции за общините, в които са огнищата, и за срок от 6 месеца млякото и месото от кози и овце в 10-километровата зона около тях трябва да се преработва там. Сурово мляко не може да напуска тази територия, обясниха от БАБХ.", "date": "2018.07.15", "title": "БАБХ: Пробите, доказващи чума по животните са пратени във Франция - резултатът е потвърден (Видео)"}
{"url": "https://www.24chasa.bg/novini/article/6963088", "text": "Екип на турската държавна телевизия ТРТ е бил за кратко задържан в гръцкия град Александруполис снощи, предаде Анадолската агенция. Операторът Уфук Карагюл, репортерът Фатих Сабунджу и още един служител на медията - Метин Талу са били задържани по време на пробно излъчване по повод втората годишнина от опита за преврат на 15 юли 2016 г. Три часа и половина по-късно тримата са били освободени, предава БТА. Пред Анадолската агенция Сабунджу заяви, че не е имало причина за задържането и че те са били оставени в полицейския арест, без да бъдат разпитани. \"Работил съм в много държави, но не съм виждал подобно отношение в страни, които човек би нарекъл най-изпадналите в света\", коментира той, добавяйки, че намира за \"шокиращо\" подобно отношение в една европейска страна. Турция отбелязва днес втората годишнина от опита за преврат, за който обвинява мрежата на ислямския проповедник Фетхуллах Гюлен. Общо близо 250 души бяха убити, а около 2200 ранени при опита за преврат в Турция, за който Анкара обвинява ислямския проповедник Фетхуллах Гюлен и неговото движение, наричано в Турция ФЕТО - \"Фетхуллахистка терористична организация\".", "date": "2018.07.15", "title": "Екип на турската телевизия ТРТ е бил задържан за кратко в Гърция"}
