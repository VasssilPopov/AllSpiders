{"url": "https://www.24chasa.bg/novini/article/7210526", "text": "Офертите на САЩ за самолети F-16 блок 70 и на Швеция за “Грипен” са класирани наравно от експертната комисия на военните, след като и двете държави изпратиха подобрения на предложенията си да продадат на България нови изтребители за Военновъздушните сили, научи “24 часа”. През миналата седмица първо американците обявиха, че са готови да намалят цената на предлаганите от тях самолети, защото първоначалната им оферта надхвърляше предвидените от България 1,8 млрд. лв. След това пък Швеция предложи вместо 8 да продаде на България 10 изтребителя “Грипен”, като се вмества в предвидения бюджет. Третата оценявана оферта е на Италия за втора ръка изтребители “Юрофайтър”. До края на вчерашния ден министърът на отбраната Красимир Каракачанов очакваше да получи от ВВС финалното им заключение. То ще бъде внесено в Министерския съвет за одобрение във вида, в който Каракачанов го получи от военните, обясни той. След внасянето на предложението в Министерския съвет, което може да е още в петък, има 2 седмици за обществено обсъждане и до средата на януари може да бъде взето решение, обясни Каракачанов. При равно класиране ще трябва премиерът Бойко Борисов и останалите министри да вземат решение дали ще се преговаря със САЩ, или с Швеция за закупуването на новите изтребители. Премиерът вече коментира, че пилоти са му казали, че най-добрият самолет за българските нужди бил F-16, въпреки че уточни, че не се намесва в избора. САЩ са готови да работят заедно с българското правителство, за да определят окончателните параметри на потенциална продажба на F-16, така че да отговарят на бюджетните и оперативните изисквания, обяви пък в сряда вечерта държавният секретар на САЩ Майк Помпео. Той конкретизира за какво е разговарял ден по-рано по телефона с премиера Бойко Борисов. “Съединените щати очакват да приключат окончателните преговори с българското правителство”, завършва съобщението, което бе разпространено от американците. За разлика от Държавния департамент българската правителствена пресслужба не конкретизира разговора между Борисов и Помпео, а само съобщи, че са били обсъдени теми от сферите на сигурността и енергетиката. В последните 25 години САЩ са предоставили 200 млн. долара под формата на помощ, свързана със сигурността на България, се казва още в съобщението на държавния секретар Майк Помпео. Специално се припомнят и инвестициите от 100 млн. долара в полигона Ново село и летище Граф Игнатиево.", "date": "2018.12.20", "title": "Последна дума! Военните оставят Борисов да избере F-16 или “Грипен”"}
{"url": "https://www.24chasa.bg/novini/article/7210612", "text": "ВМРО иска реакция от Министерството на външните работи на България по повод на съобщение за спрян от сръбските гранични власти бус с подаръци за децата от българската общност в района на Босилеград. Това се заявява в позиция на партията, изпратена до медиите, цитирана от БТА. ВМРО заявява още, че за случая ще бъдат сезирани и европейските институции. Според съобщението на партията подаръците са изпратени от отдел \"Култура\" на Столичната община. Позицията й е във връзка с прессъобщение на Културно-информационния център - Босилеград, който е неправителствена организация на българската общност в региона. Посочва се, че микробусът с подаръците е задържан и върнат обратно от сръбските митнически власти на ГКПП \"Олтоманци-Рибарци\".", "date": "2018.12.20", "title": "Спрели бус с подаръци за българчета в Босилеградско, ВМРО иска реакция от Външно"}
{"url": "https://www.24chasa.bg/novini/article/7210563", "text": "Средната годишна цена до 20 декември на енергийната борса е 39,71 евро за мегаватчас. Сравнени с останалите борси в Европа, тези нива са най-ниски, заяви енергийният министър Теменужка Петкова пред ресорната комисия в парламента. Тя допълни, че на унгарската борса цената за мегаватчас е 50,68 евро, на румънската - 46 евро, а на гръцката - 60,03 евро. Министърката обясни, че от началото на 2018 г. АЕЦ “Козлодуй” е провела 127 търга, 48 завършили, без да е проявен интерес към предлаганото количество. ТЕЦ “Марица - изток 2” е провела 65 търга, 28 са завършили, без да е проявен интерес. НЕК е провела 24 търга, 4 от тях са завършили, без да са реализирани количества и да има продажба. Шефът на комисията Делян Добрев подчерта, че няма място за паника от страна на бизнеса, след като по време на заседанието част от индустриалците посочиха, че ако високите цени на тока се задържат, ще са пагубни за тях. Добрев допълни, че основната причина за поскъпването са по-високите квоти за въглеродни емисии. Той извади справка за сегмента “ден напред” за последните 2 седмици. Средната цена в България била 59,60 евро, в Румъния - 68,22, в Унгария - 67,3, в Словакия - 59,23, в Чехия - 55,65 евро.", "date": "2018.12.20", "title": "Петкова: Токът на борсата у нас е най-евтин за 2018-а (Обзор)"}
{"url": "https://www.24chasa.bg/novini/article/7210567", "text": "Президентът Румен Радев не е подписвал декларацията от Силезия за солидарност и справедлив преход. Имената на ръководителите на делегациите са автоматично включени в декларацията, която отразява желанието на Председателството на COP24 за постигане на напредък в борбата с климатичните промени. Това заяви пред “24 часа” шефът на “Връзки с обществеността” в президентството Кирил Атанасов по повод информация на екоорганизацията WWF, че президентът е подписал декларацията по време на срещата на ООН за климата в полския град Катовице. В документа се призовава за намаляване на въглищната зависимост и справедлив енергиен преход. Според експерти България трябва да закрие въгледобивните си мини и тецовете на въглища. “Това е съпътстващ форума документ с пожелателен характер, който не е обсъждан, гласуван и подписван в рамките на срещата на държавните и правителствените ръководители в Катовице”, обясни Атанасов. На конференцията всеки лидер изрази позицията, специфичните интереси и степента на ангажираност на своята държава. Националната позиция на България на срещата на върха в Катовице, в която президентът категорично открои социалния аспект и националните интереси на страната ни във връзка с борбата с климатичните промени, беше представена от него в присъствието на участниците във форума и на български и международни медии, се казва в позицията на \"Дондуков\" 2.", "date": "2018.12.20", "title": "Името на Радев било автоматично включено под декларацията за въглищата"}
{"url": "https://www.24chasa.bg/novini/article/7210576", "text": "750 хил. лв. и 120 златни турски монети с лика на Ататюрк откри спецпрокуратурата в банкови сейфове при акция срещу банда данъчни измамници, обяви зам.главният прокурор Иван Гешев днес. Касетите дори не се водели на името на нито един от членовете на групата. Арестувани са 2-ма мъже и две жени. Те регистрирали фирми на името на бедняци. След това дружествата участвали в обществени поръчки за саниране и ремонти в малки общини в цялата страна. За извършените дейности фирмите издавали фактури и общините им превеждали парите по банкови сметки. Фактурите обаче не се осчетоводявали и не са подавани данни към НАП, съответно не е плащано и дължимото ДДС, данък печалба и др. Предполага се, че 750-те хил. лв., открити в банкови сейфове, са точно от данъците, които е трябвало да платят в хазната. Само едно от 20-те дружества, контролирани от бандата, е спестило по този начин над 380 хил. лв., уточни прокурор Кирил Пейчинов. Офертите, преговорите и всичко около организацията на фирмите се извършвало от 4-мата. Данъчните задължения обаче оставали за дружествата, които се водят на името на бедняци. Задържаните са действали в сянка от 2 г., поясниха от ГДБОП и прокуратурата. Били изненадани, когато щурмоваците на ГДБОП ги задържали в София. “Това е, защото са се мислели за недосегаеми”, разказа участник в акцията.  Двама от тарторите са задържани за постоянно от съда. Издирва се пети участник. Те не са осъждани и не са попадали в полезрението на прокуратурата и службите. Запознат с разследването каза, че бандата се спирала и на свои далечни роднини, които да използва за бушони. Обществените поръчки, в които участвали фирмите на бандата, били в малки общини в цялата страна като Главиница, Лисичево и Върбица. “Това, че общините са малки, не значи, че там не се правят сделки със 7-цифрени суми”, каза зам. главният прокурор Иван Гешев. Поне 50 обществени поръчки с общини имат контролираните от бандата фирми. Сключвали са и договори за аварийни ремонти, които се правят без търгове. Иван Гешев не изключи възможността колегите му да започнат ново разследване, което да разкрие дали има корупция в кметствата, където дружествата са работили. Разследването започнало през октомври м.г. “Това е поредна успешна акция за дисциплиниране на фирмите”, отчете директорът на ГДБОП Ивайло Спиридонов.", "date": "2018.12.20", "title": "750 000 лева и златни монети с Ататюрк в банкови сейфове на данъчни измамници (Видео, обзор)"}
{"url": "https://www.24chasa.bg/novini/article/7210543", "text": "Картините “Лодки” и “Пристан”, нарисувани от двама ученици в художествената гимназия “Илия Петров”, впечатлиха главния прокурор Сотир Цацаров. Навръх големия празник Игнажден той и вътрешният министър Младен Маринов откриха петата изложба на възпитаниците на училището в Съдебната палата. “В тази сграда малко хора влизат за добро и излизат с добро. Затова едно от най-хубавите неща, които се случват, е вашата изложба”, каза Цацаров. Той подари на директорката на гимназията Донка Павлова книгата за Цанко Лавренов, издадена от КК “Труд”. “Подарявам я с убеждението, че един ден и за някого от вас ще бъде направен такъв албум”, обърна се Цацаров към младите художници. Неговият избор се спря на две платна - “Пристан” на десетокласника Севар Георгиев и “Лодки” на съученичката му Рада Скумова. 4 картини бяха купени още при откриването. На изложбата, която ще продължи месец, са представени 63 платна на 40 ученици.   ", "date": "2018.12.20", "title": "“Пристан” и “Лодки” на Севар и Рада ще красят кабинета на Цацаров"}
{"url": "https://www.24chasa.bg/novini/article/7210591", "text": "23 полицейски коли ще бъдат оборудвани със специални скенери, които ще разпознават номерата на автомобилите и ще правят справка в реално време за това дали са крадени. Проектът е финансиран от българо-швейцарската програма за сътрудничество с 1 милион франка. 85% от тях са осигурени от Швейцария. Скенерите ще следят всички коли по пътищата на страната. Те ще проверяват за крадени автомобили в няколко информационни системи - интерпол, шенгенската, СИРЕНЕ, както и в националната база на България и ще сигнализират веднага, когато попаднат на издирвана кола. 80 български криминалисти вече са преминали обучения в полицейските управления на Женева и Нюшател. Реализираният проект беше представен в четвъртък от зам.директора на националната полиция старши комисар Благородна Макева, началникът на Пътна полиция Росен Рапчев и главен инспектор Живко Костурков, шеф на сектор “Кражби” в Криминална полиция. Гости бяха зам.-директорът ан ГДБОП Стефан Джолев, шефът ан Автомобилната администрация бойко Рановски и експерти по сигурност от Швейцария. ", "date": "2018.12.20", "title": "МВР лови крадени коли в реално време със скенери за 1 млн. франка от Швейцария"}
{"url": "https://www.24chasa.bg/novini/article/7210597", "text": "От 1 февруари такситата в София ще возят за минимум 77 стотинки на километър през деня и 88 ст. през нощта. Тези във Варна пък ще са с дневна тарифа от 0,88 лв. и нощна от 0,98 лв. Това приеха общинските съвети на двата града вчера. Съгласно Закона за автомобилните превози общинският съвет е длъжен да определи долен и горен праг на тарифите за таксиметров превоз. А в столицата сега е определен само таван на тарифите - 1,30 лв. дневна и 1,60 лв. нощна. “Решението е обосновано от това, че голяма част от таксиметровите услуги сега са в диапазона 77-79 стотинки”, обясни вносителката на доклада и шефка на транспортната комисия в СОС Екатерина Йорданова. Максималната цена във Варна се запазва и тя е 2 лв. през деня и 3 лв. през нощта. Без промени остават също първоначалната такса и цената за минута престой. От 2016 г. насам цената за един километър пробег във Варна бе 0,75 лв. през деня и 0,85 за нощната тарифа. Само за месец таксиметровите шофьори организираха протести и в двата града с искания да се фиксират по-високи минимални цени. Според бранша в столицата услугата трябваше да поскъпне с 30%. И двата общински съвета приеха план-сметките за чистота. В София ще се чисти с над 200 млн. лв., Варна ще похарчи 30 млн. догодина.", "date": "2018.12.20", "title": "Решено: такситата в столицата - от 77 стотинки на километър от 1 февруари, във Варна най-евтиното ще вози за 88 (Обзор)"}
{"url": "https://www.24chasa.bg/novini/article/7210557", "text": "Въведоха нови минимални цени на таксиметровите услуги в София, съобщи Нова телевизия. Столичният общински съвет реши, че най-ниската такса на километър ще бъде 77 стотинки през деня, и 88 през нощта. Целта на промяната е да не могат таксиметровите фирми да подбиват пазара. Максималните стойности остават същите - до 1,30 лв. дневна тарифа и 1,60 лв. - нощна. Таксиметровите шофьори обаче остават недоволни от решението на общинарите. Преди месец те излязоха на протест с искане за увеличение на услугата. Настояха минималната цена на километър през деня да бъде 0,98 лв., а през нощта - 1,14 лв.", "date": "2018.12.20", "title": "Въведоха нови минимални цени на такситата в София"}
{"url": "https://www.24chasa.bg/novini/article/7210561", "text": "Британската премиерка Тереза Мей и полският й колега Матеуш Моравецки обявиха, че страните им засилват сътрудничеството си за борба срещу руската дезинформация, предаде Франс прес, цитирана от БТА. \"Днес решихме да защитим нашите демокрации чрез провеждани всяка година дискусии за вредната роля на Русия и чрез по-тясно сътрудничество между нашите служби за отбрана и сигурност\", заяви Тереза Мей, уточнявайки, че първата подобна дискусия ще се състои в началото на следващата година. \"И двамата сме силно притеснени от опитите на Русия да подкопае системата, основаваща се на международните правила\", добави тя. \"Ще обменим нашият опит, за да създадем в Полша нова агенция, която ще противодейства пряко на руската дезинформация\", подчерта Мей на пресконференция с Моравецки. Очаква се новата агенция да открива бързо извършителите на действия, които вредят на националните или търговски интереси. Мей благодари на Варшава за подкрепата след извършения през март в Солсбъри опит за отравяне на бившия руски двоен агент Сергей Скрипал и дъщеря му Юлия с нервнопаралитично вещество. Лондон обвинява Москва за нападението. Полша и Великобритания, които са съюзници и в НАТО, подписаха преди година нов договор за отбрана и сигурност. Двамата правителствени ръководители обсъдиха и Брекзита. Моравецки подчерта, че споразумението за напускане на ЕС, договорено между Лондон и Брюксел в края на миналия месец, би било от полза и за двете страни. Мей увери, че близо милион поляци, живеещи във Великобритания, ще могат да останат и след Брекзита. Британската премиерка заяви на полски \"Да, със сигурност можете да останете!\"", "date": "2018.12.20", "title": "Лондон и Варшава заедно срещу руската дезинформация"}
{"url": "https://www.24chasa.bg/novini/article/7210565", "text": "Глоба от 5000 до 10 000 лв. ще бъде налагана на кметове, ако не вземат мерки срещу замърсяване на въздуха в общината им. Това обясни шефката на екокомисията и депутат от ГЕРБ Ивелина Василева след окончателно приети промени в Закона за чистотата на атмосферния въздух. Тя допълни, че между първо и второ четене по-ясно са дефинирани отговорностите на институциите. До 6 месеца след влизането в сила на закона земеделският министър трябва да изготви наредба за изискванията за дървесината, която се използва за отопление. Глоба до 10 хил. лв. се предвижда за продавачи на въглища, които не отговарят на изискванията. Ако деянието се повтори, санкцията може да достигне до 50 хил. лв. С разписаните промени се предвижда шефът на агенцията за метрологичен надзор да поддържа регистър на лицата и обектите, разпространяващи твърди горива. Ако те не отговарят на изискванията, държавата ще има право да ги конфискува. Депутатите решиха, че ако са годни за употреба и не представляват опасност за здравето или околната среда, ще се предоставят на болници, детски градини или държавни звена безвъзмездно. По време на гласуването от БСП искаха в определението за “твърди горива” да бъдат включени освен въглищата “дърва, брикети от дърва, пелети и брикети от биомаса и други сходни”. Те мотивираха предложението си с това, че горенето на дърва с ниско качество, най-често с висока влажност, е един от най-сериозните замърсители на въздуха от нас. Предложението им беше отхвърлено.", "date": "2018.12.20", "title": "10 000 лева глоба за кметове заради мръсен въздух"}
{"url": "https://www.24chasa.bg/novini/article/7210503", "text": "Търновският бизнесмен Георги Вълев, който бе осъден на доживотен затвор заедно с Петър Стоянов - Сумиста и Васил Костов-Кеца от бандата на Килърите, е бил наказан от управата на ловешкия затвор. Тя го лишила от правото да получава хранителни пратки от близки хора в продължение на 3 месеца заради неразрешени вещи в затвора. Така за Коледа осъденият ще разчита на постните гозби в стола на затвора. Само за 4 месеца в килии на Вълев са открити 4 джиесема, потвърдиха от Министерството на правосъдието. Първият път бизнесменът бил в спално помещение с още двама. Надзирателите намерили 2 телефона в общите части. Имало подозрения, че Вълев ги ползва за връзки с външния свят, но не се установило категорично на кой от затворниците са и не последвали наказания. Бизнесменът бил преместен в самостоятелна килия. Не след дълго там били открити още 2 джиесема. Този път Вълев получил петото по степен дисциплинарно наказание от общо 8, предвидени в закона. Най-лекото е предупреждение, а най-тежкото - изолиране в наказателна килия. Вълев бе осъден окончателно от ВКС на 1 декември м.г. като поръчител на 2 убийства и побои, а също - за лихварство. Той е третият от групата на “Килърите”, хванат със забранени вещи в затвора. По-рано телефон бе намерен и в бельото на Янко Попов-Туцо, който е осъден по делото на 10 г. затвор. През октомври пък Петър Стоянов - Сумиста бе преместен в затвора в Белене заради 7-метров маркуч, открит в помещение, ползвано от него в софийския затвор. Сумиста твърдял, че с маркуча “поддържа спортна форма”, но полицаи заподозряха, че е подготвял бягство.", "date": "2018.12.20", "title": "Георги Вълев от Килърите с 4 GSM-а в килията, наказват го"}
{"url": "https://www.24chasa.bg/novini/article/7210582", "text": "Ученици с астма и доказани белодробни болести в столицата могат да отсъстват в петък от занятия заради опасно мръсния въздух. Същото важи и за децата в детските градини. Прогнозата за днес е за умерено мръсен въздух в столицата. Очаква се на станциите “Дружба”, “Хиподрума” и “Надежда” нивото на фини прахови частици да достигне до 100 микрограма на кубичен метър. Това е причината още на 19 декември образователният министър Красимир Вълчев да издаде заповед до директорите на училища и детски градини да предприемат действия за опазване н а здравето на учениците на датите 20-и и 21-и. Директорите са длъжни да уведомят родителите на деца с доказани хронични белодробни заболявания. Родителите обаче трябва да уведомят класния, че детето няма да ходи на училище заради мръсния въздух. Отсъствията се зачитат по уважителна причина, но само ако заболяванията са вписани в амбулаторната карта или се предостави друг документ от лекар. Зелен билет от 1 лев за градския транспорт в столицата обаче няма да има. Причината е, че нивата все още не са критични. Мярката се въвежда при превишение на концентрациите на фини прахови частици над 200 микрограма на куб. метър в поне две от шестте градски станции за измерване в два последователни дни. Зелен билет се пуска и при прогнози за температурни инверсии - продължаващо безветрие, ниски температури и ниско атмосферно налягане. От Столичната регионална здравна инспекция съветват да се ползва градски транспорт, да не се тича на открито и при възможност да се сложи маска.", "date": "2018.12.20", "title": "Децата с астма освободени от училище в София (Обзор)"}
{"url": "https://www.24chasa.bg/novini/article/7210491", "text": "Редки бутилки с шотландско уиски достигат феноменални цени на търгове, но впоследствие много от лотовете се оказват фалшиви. Това кара експертите да използват радиовъглеродно датиране за отсяване на ментетата, съобщава Ройтерс. Учени от Изследователския център на Шотландските университети използвали метода, за да анализират 55 бутилки скоч от вторичния пазар и се натъкнали на шокиращи открития. Двадесет и един бранда се оказали отявлени ментета или пък отлежаването им не отговаряло на годината, указани на етикета, предаде БТА. Продажбата на търг на колекционерски марки скоч става все по-популярна, като през месец октомври тази година бутилка от 60-годишната напитка The Macllan Valerio Adami намери купувач за 1,08 милиона долара. Изследователите се съсредоточават при тестовете си върху минималните количества радиовъглерод, погълнат от ечемика, с който се приготвя уискито. По този начин специалистите установяват истинската му дата на дестилиране и колко е отлежало. Тези с по-високи нива на радиовъглерод трябва да са били произведени преди 1950-те години и началото на атомната ера за човечеството. Точността е толкова висока, че изследванията допускат грешка от най-много 2-3 години. При своите тестове експертите изхождат от презумпцията, че всяко уиски, представено като произведено преди 1900 година, е фалшиво. До доказване на противното с радиовъглеродните тестове. Те ще зачестяват, тъй като колекционерският интерес към редките брандове расте лавинообразно.", "date": "2018.12.20", "title": "Чрез радиовъглеродно датиране експерти отсяват уискитата ментета"}
{"url": "https://www.24chasa.bg/novini/article/7210489", "text": "ГЕРБ, ДПС и който и да е в парламента имат национален приоритет – борба с корупцията. Това обяви в предаването „Лице в лице” по   депутатът от ДПС Хамид Хамид. Той каза това в отговор на критиките в социалните мрежи, че ГЕРБ и ДПС налагат странни правни норми, с които да се тероризират хората чрез промените в антикорупционния закон. Относно задържането на деца и възрастни, без да бъдат уведомени близките им, в промените в Наказателния кодекс, той коментира, че това ще се прилага в изключителни случаи. И напомни, че задържаните ще имат право на контакт с адвокат веднага. Хамид повтори тезата, че промените се правят във връзка с директива на Европейската комисия. Нашето законодателство ще е по-либерално от това на други държави, уточни той.", "date": "2018.12.20", "title": "Хамид Хамид: И за ГЕРБ, и за ДПС приоритет е борбата с корупцията"}
{"url": "https://www.24chasa.bg/novini/article/7210499", "text": "Може би промените в Наказателния кодекс трябва да се прецизират, мотивацията обаче трябва да остане. За спомагане на разследването на много тежки престъпления, като тероризъм например. Това коментира пред   депутатът от ГЕРБ Тома Биков по повод вчерашното вето на президента Радев. В този закон не се изключва адвокат, но по принцип задържаният би могъл да се обади, да информира свои съучастници, че е задържан и че те трябва да се покрият. Депутатът от ГЕРБ коментира, че от партията нямат проблем с егото си и за тях не е проблем да оттеглят някое свое предложение, добави той. Според Биков е имало и самоцелни вета на президента, за да се позиционира като опозиционен лидер. Българското общество много дълго време живее с усещането за несправедливост, това е мотивацията на предложенията на ГЕРБ за прецизиране, коментира Биков.", "date": "2018.12.20", "title": "Тома Биков: Може би промените в Наказателния кодекс трябва да се прецизират"}
{"url": "https://www.24chasa.bg/novini/article/7210438", "text": "„Всички ние трябва да сме благодарни на тези мъже и жени в униформи, които представят по достоен начин Българската армия в мисии зад граница“. Това заяви министърът на отбраната Красимир Каракачанов днес, 20 декември, след видеоконферентната връзка с националните командири на българските военни контингенти, които изпълняват задачи в операции и мисии зад граница. Той поздрави личния състав на контингентите по повод предстоящите коледни и новогодишни празници и им пожела, здраве, късмет, успех и благополучно завръщане в Родината. Над 200 военнослужещи от Въоръжените сили на нашата страна изпълняват задачи в операции и мисии на НАТО и Европейския съюз извън пределите на страната ни. Традиционната видеоконферентна връзка с националните командири на българските военни контингенти в Афганистан, Босна и Херцеговина, Косово и Мали беше ръководена от заместник-командващия на Съвместното командване на силите генерал-майор Иван Лалов. В разговорите с националните командири на българските военни контингенти началникът на отбраната генерал Андрей Боцев благодари на военнослужещите за професионализма, отговорността и всеотдайността, с които допринасят за авторитета на Българската армия. „Благодаря ви и съм уверен, че обществото оценява вашата отдаденост“, заяви той. Генерал Боцев поздрави военнослужещите по повод предстоящите празници и им пожела здраве, късмет, професионални и лични успехи през Новата 2019 година. Българските военнослужещи изпълняват функционалните си задължения и поставените задачи на високо професионално ниво. В контингентите са изградени традиции на уважение и взаимопомощ. Това заявиха в докладите си полковник Митко Димитров – национален командир на 37-мия контингент в Афганистан, полковник Милен Христов - национален командир на контингента в Босна и Херцеговина, подполковник Симеон Иванов – национален командир на контингента в Косово и лейтенант д-р Тодор Ганчев - национален командир на контингента в Мали. Те изразиха благодарност към Съвместното командване на силите и Министерството на отбраната за създадената добра организация на работа и подкрепата, която оказват на участващите в мисии и операции, и им пожелаха здраве и успехи. След видеоконферентата връзка министърът на отбраната Красимир Каракачанов награди участници в операцията по възстановяване и стабилизиране на Ирак. Военнослужещите бяха отличени за принос към международните операции на Българската армия и във връзка с 15-ата годишнина от атентата в база „Индия” – Ирак през 2003 г. „Хората, които рискуват живота си, за да служат на страната си не само като защитават териториалната цялост и границите, но и като служат далеч зад граница заслужават уважение и признателност“, заяви министър Каракачанов в обръщението си към наградените. В отговор на журналистически въпроси министър Каракачанов съобщи, че очаква до края на годината предложението на експертната комисия за избор на изпълнител по проекта за нов тип боен самолет, което ще бъде внесено в Министерски съвет през януари 2019 г. По проекта за придобиване на основна бойна техника за изграждане на батальонни бойни групи от състава на механизирана бригада началникът на отбраната генерал Андрей Боцев разясни, че покани към фирми за представяне на оферти (RFP) ще бъдат изпратени в началото на новата година, за да не се намалява срокът за подготовка на офертите. В ход е и процедурата за реализиране на проекта за придобиване на многофункционален модулен патрулен кораб за ВМС. Възможно е срокът за подаване на оферти от страна на фирмите, заявили желание за участие, да бъде удължен с 30 дни.", "date": "2018.12.20", "title": "Каракачанов: Да се гордеем с военните, които ни представят в мисии зад граница"}
{"url": "https://www.24chasa.bg/novini/article/7210453", "text": "Десет души бяха ранени при врязване на кола в автобусна спирка в Западна Германия днес, предаде Ройтерс, като се позова на полицията, съобщи БТА. Инцидентът станал в град Реклингхаузен. Шофьорът на колата и още девет души са ранени. Един от пострадалите е в тежко състояние. Причината за инцидента засега не е ясна.", "date": "2018.12.20", "title": "Кола се вряза в автобусна спирка в Германия, 10 са ранени"}
{"url": "https://www.24chasa.bg/novini/article/7210465", "text": "Министерството на правосъдието на САЩ обвини двама китайски хакери, че са извършили кибератаки по поръчка на китайското правителство срещу десетки компании в 12 държави, съобщиха световните агенции, цитирани от БТА. Днес беше публикуван обвинителният акт срещу Чжу Хуа и Чжан Шълун, които според американската прокуратура са действали от името на главната разузнавателна служба на Китай, предаде Асошиейтед прес. Според представените във федерален съд в Манхатън съдебни документи хакерите са съумели да проникнат в компютрите на повече от 45 юридически лица в 12 държави. Жертвите са от редица икономически сектори, вариращи от аерокосмическия до фармацевтичния. Според обвинението на прокуратурата хакерите са успели да откраднат \"стотици гигабайти\" данни. В съдебните документи се казва, че те са извършвали хакерски действия срещу доставчици на компютърни услуги, за да получат достъп до мрежите на компании и правителства и да откраднат интелектуална собственост и бизнес данни. Двамата хакери не са арестувани, а САЩ нямат договор за екстрадиция с Китай. По-късно днес повдигането на обвиненията ще обявят заместник главният прокурор на САЩ Род Розенстайн, директорът на ФБР Кристофър Рей и Джефри Бърман, прокурорът на Манхатън. Миналата седмица представители на американското министерство на правосъдието, ФБР и министерството на вътрешната сигурност на САЩ бяха изслушани пред комисията по правосъдие на американския Сенат и тогава те заявиха, че Китай се опитва да открадне търговски тайни и интелектуална собственост от американски компании, за да навреди на икономиката на Америка и да подпомогне своето развитие. Шпионските действия на Китай се превърнаха \"в най-сериозната заплаха в областта на контраразузнаването за нашата страна днес\", каза пред комисията Бил Прийстап, заместник-директор на отдел \"Контраразузнаване\" на ФБР. През последните няколко месеца министерството на правосъдието на САЩ повдигна обвинения срещу няколко китайски разузнавачи и хакери. Заведено през октомври дело стана първият случай, при който офицер от китайското министерство на държавната сигурност беше екстрадиран в Съединените щати, за да бъде съден.", "date": "2018.12.20", "title": "В САЩ повдигнаха обвинения срещу двама китайски хакери"}
{"url": "https://www.24chasa.bg/novini/article/7210404", "text": "На 21 декември 2018 г. Техномаркет отваря вратите на третия си магазин в Пловдив. Обектът е в Plovdiv Plaza Mall, където под един покрив са и световните лидери IKEA, ZARA, H&M. За още по-голямо удобство и комфорт при пазаруване, клиентите на Техномаркет ще могат да намерят разнообразие от най-иновативните технологии и висококачествени техники на марките Apple, Huawei, Samsung, Liebherr, Miele, Sony, LG, Philips, Rowenta, Whirlpool, HP, NEO и много други. По повод откриването на новия магазин Техномаркет ще посрещне своите клиенти със специални предложения. Хиляди телевизори, едра и дребна бяла техника за дома и личната грижа и красота, смарт телефони, IT, аксесоари и други ще са на празнични цени, валидни до 02 януари 2019 година. В магазина ще има и гейминг зона, в която любителите на електронните спортове ще могат да избират между най-новите тенденции мощни компютри, конзоли, периферия и топ игри. Екипът на Техномаркет Plovdiv Plaza Mall очаква своите клиенти всеки ден от 10:00 до 21:00 часа. Преди повече от 20 години националната верига Техномаркет започва да продава чера и бяла техника на западни марки. Пред обектите се извиват огромни опашки от нетърпеливи клиенти, които за първи път имат възможност да си купят уреди на достъпни цени, с които да подновят старото си социалистически домакинство. Техномаркет е динамична компания за електрически уреди с голямо портфолио от техники за дома, офиса и личното време (хоби, спорт, др). В магазинната мрежа могат да се намерят класически и иновативни артикули. Днес Техномаркет има над 43 магазина в цялата страна. Веригата предлага на своте клиенти серивизно обслужване и услуги - безплатен транспорт, ремонт, допълнителна гаранция на стоки и др.", "date": "2018.12.20", "title": "Техномаркет открива нов магазин в Пловдив"}
{"url": "https://www.24chasa.bg/novini/article/7210478", "text": "В 17.30 ч. е възстановено движението на влаковете между гарите Якоруда и Белица, съобщи Националната компания \"Железопътна инфраструктура\", цитирана от БТА. При инцидента нямаше пострадали пътници и служители на железницата.                                                                                                                                                                                                                                                                                                                       ", "date": "2018.12.20", "title": "Възстановиха движението на влаковете между Якоруда и Белица"}
{"url": "https://www.24chasa.bg/novini/article/7210418", "text": "В последните години в света расте тенденцията да се подценява опасността от ядрена война. “Тя изглежда като нещо невъзможно или най-малкото се омаловажава. Но ако не дай боже се случи, може да предизвика гибелта на цялата цивилизация, а може би и на цялата планета. Това заяви Владимир Путин по време на 14-ата си годишна пресконференция, която продължи 3 часа и 45 мин. Акредитирани бяха рекорден брой журналисти - 1702-ма. Руският президент отговори на 61 въпроса на събитието, което съвпадна с отбелязването на Деня на чекиста. Свидетели сме на разрушаването на международната система за сдържане на надпреварата във въоръжаването, посочи Путин и напомни, че САЩ са излезли от договора за противоракетната отбрана, а сега излизат от договора за ракетите със среден и малък обсег. “От Световния океан подводница изстрелва балистична ракета. Кой знае ядрена ли е, или не? Иди разбери. Това е нещо много опасно”, описа Путин възможния сценарий за начало на световна война. Руският президент изрази надежда, че човечеството притежава “достатъчно здрав разум и инстинкт за самосъхранение”, за да не я допусне. Русия не желае да започва оръжейна надпревара, а само се стреми към запазване на баланса в сферата на въоръженията, каза още Путин, говорейки за най-новите руски системи за противоракетна отбрана. По думите му с “провокацията” си в Керченския проток украинският президент Петро Порошенко е целял да повиши предизборно своя рейтинг за сметка на държавните интереси. “Това е лошо. Лошо е и за неговия народ, и за неговата държава”, каза Путин. И дори посочи, че Киев е останал недоволен, че никой не е загинал по време на инцидента в протока. Стопанинът на Кремъл предупреди, че продължаващите опити на украинската власт да реши със сила политическите проблеми на Донбас са обречени на провал. По повод покушението срещу бившия двоен агент Сергей Скрипал във Великобритания Путин заяви: “Скрипал е жив, а шумът не утихва. Въвеждат се все нови и нови санкции”. Според него Западът използва “политизирана русофобия” за сдържането на Русия като възможен конкурент на световната сцена. Това е повод да се организира поредната атака срещу Москва. По отношение на личния си живот както винаги президентът бе лаконичен. Попитан кога ще се ожени, той се усмихна и каза: “Като порядъчен човек някога трябва да го направя”. Що се отнася до здравето му, заяви: “Няма да дочакате”. Руската гражданка Мария Бутина, арестувана в САЩ за шпионаж, не е изпълнявала никакви задачи, възложени от руската държава. “Отговорно го заявявам, каквото и да разправя тя под заплаха да лежи 12-15 години”, заяви Путин. Държавният глава коментира и горещата тема за изтеглянето на американските войски от Сирия. Според него присъствието на американците не е задължително за уреждане на конфликта в Сирия, тъй като те не се намират там законно. Докато Русия присъствала в Сирия по искане на легитимното правителство. В този смисъл решението на САЩ да се изтеглят от Сирия е правилно, смята Путин. Той не знае дали ще се срещне с Тръмп В същото време било наложително двамата да говорят за Северна Корея, Афганистан и двустранните отношения. Попитан за бизнесмена Евгений Пригожин, шеф на наемниците от “Вагнер”, които воюват по света и когото наричат “готвача на Путин”, президентът посочи: “Всичките ми готвачи са от Федералната служба за охрана. Други нямам”. Путин смята, че реставрацията на социализма не е възможна в Русия, но някои елементи, като справедливото разпределение на ресурсите и намаляването на бедността, са необходими. Руският президент няма смартфон, защото притежанието му е доброволен ексхибиционизъм. Така говорителят на Кремъл отговори на въпрос защо Путин не ползва мобилен телефон. “Още щом го вземеш в ръце, ти даваш заявка, че си готов да изложиш всичко на всеобщ показ”, каза Дмитрий Песков. Старите добри телефони за закрита правителствена връзка ще преживеят всички смартфони, допълни той. Путин получавал цялата му необходима информация под формата на разпечатки или справки на компютъра си. Така се готвил и за пресконференцията, като лампата му светила до късно през нощта. По време на пресконференцията журналистите опитваха да привлекат вниманието с плакати, необичайни прически и костюми. Една репортерка беше дошла със златисти боксьорски ръкавици, друга с хокеен шлем, а трета - облечена като Снежанка. На един от плакатите пишеше: “Няма да си тръгна, ако не задам въпрос”.", "date": "2018.12.20", "title": "Путин в Деня на чекиста: Ядрената война се подценява (Видео, обзор)"}
{"url": "https://www.24chasa.bg/novini/article/7210510", "text": "Британски войници може да бъдат изпратени на летище Гетуик, за да открият  , предаде Асошиейтед прес. Полицията претърсва района около летището, за да открие операторите на дроновете, забелязани снощи над летището, което е второто най-натоварено във Великобритания. Министерството на отбраната съобщи, че води дискусии с полицията за предоставяне на военна техника, която би могла да помогне на операцията, предава БТА. Летище Гетуик остава затворено вече близо 18 часа, закъсняха полетите на над 100 000 пътници. Европейската организация за безопасност на въздухоплаването Евроконтрол съобщи, че летището няма да поднови работа поне до 20:00 ч. по Гринуич. Гилдията на авиодиспечерите заяви, че регулаторните органи неведнъж са пренебрегвали призивите за по-строги мерки срещу приближаването на безпилотни летателни апарати на опасно малко разстояние до самолети. Прекъсването на работата на летище Гетуик е безпрецедентно, но подобни инциденти могат да се случат отново.", "date": "2018.12.20", "title": "Може да пратят британски военни на \"Гетуик\", за да открият дроновете, затворили летището"}
{"url": "https://www.24chasa.bg/novini/article/7210509", "text": "Миню Стайков остава в ареста, реши Апелативният специализиран съд, съобщи  Той е обвинен в производство на цигари и алкохол без бандерол, данъчни престъпления и пране на пари. Стайков дойде и на днешното заседание в инвалидна количка. Според съда от болницата на затвора трябва да преценят дали трябва Стайков да се лекува там и ли не. На 31 октомври Стайков е получил инсулт и е бил лекуван в болницата на МВР, обясниха адвокатите.", "date": "2018.12.20", "title": "Оставиха Миню Стайков в ареста"}
{"url": "https://www.24chasa.bg/novini/article/7210504", "text": "Бандити задигнаха служебната кола на председателя на ДАТО, научи “24 часа”. Това е спецагенцията, която подслушва, следи и снима разследвани за престъпления. Цветан Китов паркирал чисто новият “Ленд Ровър Дискавъри” пред блока си в кв. “Света троица” в понеделник вечерта и във вторник сутринта го нямало. Популярните кримигерои Каската и Гаргата от Велинград са сред заподозрените за наглата кражба, казва източник на “24 часа” от МВР. Те са от малкото бандити, които имат умения и техника да задигнат този модел. До четвъртък вечерта нямаше и следа от скъпата служебна кола. Не е изключено тя да бъде изоставена някъде, след като крадците разберат кой я ползва. Другият вариант е автомобилът да бъде продаден, след като апашите пренабият номерата му. Кражбите на коли от 4 г. насам спадат. На ден в страната се задигат под 5 автомобила, показва статистиката на полицията.", "date": "2018.12.20", "title": "Откраднаха колата на шефа на подслушванията. Подозират Каската и Гаргата"}
{"url": "https://www.24chasa.bg/novini/article/7210532", "text": "Земетресение с магнитуд 7,3 стана край бреговете на полуостров Камчатка, в руския Далечен изток, съобщи Геофизичният институт на САЩ, цитиран от Ройтерс и БТА. Дълбочината на земетресението е 10 км. Възможно е възникване на цунами в радиус от 300 км от епицентъра на земетресението край бреговете на Камчатка, съобщи Тихоокеанският център за предупреждения за цунами. Няма постъпили информации за жертви и разрушения, предаде ТАСС. Според Камчатския филиал на Геофизичната служба на Руската академия на науките трусът бил с магнитуд 7,2, а огнището му било на дълбочина 85 км.                                                                                                                                                                                                                                                                                                                       ", "date": "2018.12.20", "title": "Силен трус удари бреговете на полуостров Камчатка, възможно е цунами (Обновена)"}
{"url": "https://www.24chasa.bg/novini/article/7210548", "text": "Унгарският президент Янош Адер заяви, че е подписал спорните поправки в трудовото законодателство, които силно увеличават часовете извънреден труд, които работодателите могат да изискват от работниците, предаде Асошиейтед прес. В изявление днес Адер каза, че е проучил приетия миналата седмица от парламента закон, и е установил, че той отговаря на унгарската конституция и на европейските стандарти. Законът не поставя под заплаха правата на работниците, добави президентът, предаде БТА. Протестите срещу политиката и други мерки на правителството на премиера Виктор Орбан продължават повече от седмица. Възникнаха спорадични сблъсъци между протестиращи и полицията. Адер заяви, че никакви опасения относно промяната на кодекса на труда \"не могат да станат пречка за благословената Коледа на работниците, за мирните дни между двата празника и за спокойното посрещане на Новата година\". Съгласно одобрените от парламента на 12 декември изменения в трудовия кодекс работодателите имат право да искат от работниците да полагат доброволно до 400 часа извънреден труд годишно, което на практика възстановява шестдневната работна седмица. В същото време изплащането на сумите за извънредния труд може да се отлага до три години.", "date": "2018.12.20", "title": "Унгарският президент подписа спорните промени в трудовото законодателство"}
{"url": "https://www.24chasa.bg/novini/article/7210554", "text": "Анкара и Техеран трябва да попречат американските санкции спрямо Иран да застрашат двете съседни страни да постигнат своите двустранни цели, заяви днес турският президент Реджеп Тайип Ердоган на Турско-ирански бизнес форум, предаде Анадолската агенция. Ердоган каза, че Турция е готова да изпълни своята част за постигане на желаното равнище на двустранните връзки с Иран, предаде БТА. Никой не трябва да очаква от нас да прекратим икономическите и търговски отношения с Иран заради санкциите, подчерта турският президент. Той каза, че вярва, че санкциите срещу Иран биха могли да бъдат трансформирани във въможност за двете страни да засилят двустранните си връзки. Ердоган изтъкна, че двете страни желаят да повишат двустранния търговски стокообмен до 30 милиарда долара. Той посочи, че миналата година, двустранният търговски стокообмен е бил в размер на 10,7 милиарда долара и тази година се очаква да бъде пак на това равнище. През май американският президент Доналд Тръмп изтегли САЩ от договореното през 2015 г. споразумение за иранската ядрена програма. През август САЩ въведоха отново санкиции срещу Иран, засягащи основно иранския банков сектор. Втора част американски санкции, насочени към иранския енергиен сектор, бяха въведени на 5 ноември. Вашингтон изключи временно от санкциите срещу иранския петролен сектор осем страни, включително Турция, които са най-големите купувачи на ирански петрол.", "date": "2018.12.20", "title": "Ердоган: Санкциите на САЩ не могат да навредят на връзките ни с Иран"}
{"url": "https://www.24chasa.bg/novini/article/7210413", "text": "Вицепремиерът и министър на външните работи Екатерина Захариева награди младежките посланици на НАТО в България на церемония днес в министерството на външните работи, съобщиха от пресцентъра на държавното ведомство. Министър Захариева призова младежките посланици, които са на възраст между 15 и 29 години, да използват наученото, за да се борят с фалшивите новини и дезинформацията за НАТО в България. „НАТО не е съюз, чиято цел е да предизвиква войни, а точно обратното - съюз, който защитава демократичните ценности. Съюз, чиято основна цел и мисия е да възпира предизвикването на военни конфликти. Фактът, че България е съюзник от НАТО, я прави по-силна, по-стабилна и по-богата“, заяви министър Захариева. „Много ми се иска млади хора като вас да бъдат наистина посланици на тези съобщения“, изтъкна тя. 29-те младежки посланици на НАТО, избрани след национален конкурс за есе и видео, получиха сертификат, изработен от Атлантическият Клуб в България. Министър Захариева благодари за инициативата „Младежки посланици на НАТО“ на Атлантическият Клуб в България и на неговия президент Соломон Паси, който присъства на церемонията. Вицепремиерът обяви, че в двора на новата централа на НАТО в Брюксел ще бъде поставен трабантът на Паси, който бе външен министър на България в периода 2001-2005 г. \"Младежки посланици на НАТО\" е инициатива на Атлантическият Клуб в България и Българско младежко евро-атлантическо дружество. Мисията на младежките посланици е да повишат познанието си за алианса и участието на България в него като организират серия от дискусионни и информационни дейности, насочени към техните връстници. Младежките посланици са от цялата страна - София, Бургас, Монтана, Пловдив, Добрич, Тутракан, Кърджали, Сливен, Пазарджик. През 2019 г. младежките посланици на НАТО ще организират серия от инициативи по повод 70-ата годишнина от създаването на Организацията на Северноатлантическия договор и 15-ата годишнина от присъединяването на България към алианса. Инициативата „Младежки посланици на НАТО“ е част от комуникационната кампания на алианса „Ние сме НАТО“ (We Are NATO), която цели да повиши знанието и разбирането на младите хора за алианса, за ролята и приноса на България в него и ползите от участието на страната в системата за колективна отбрана. Министерството на външните работи е инициатор и водещо ведомство в присъединяването на България към кампанията.", "date": "2018.12.20", "title": "Захариева награди младежките посланици на НАТО"}
{"url": "https://www.24chasa.bg/novini/article/7210233", "text": "Премиерът на Литва Саулюс Сквернелис съобщи, че в страната е била разбита шпионска мрежа, работила за Русия и представлявала заплаха за националната сигурност, предаде Франс прес, цитирана от БТА. Представители на прокуратурата съобщиха по-рано, че в рамките на този случай са арестувани няколко граждани на Литва и един руснак. \"Нашите служби за сигурност предприеха своевременни действия срещу руска шпионска мрежа в Литва и попречиха на дейности, заплашващи националната сигурност\", заяви Сквернелис пред АФП. \"Не става дума за изолирани действия, а за методична операция, насочена срещу нашата държава\", подчерта той. Руското външно министерство определи случая като нов пример за русофобската според него политика на Вилнюс. Вчера литовската прокуратура съобщи, че няколко души, включително бившият депутат Алгирдас Палецкис, са били арестувани през тази година за шпионаж. Литовският генерален прокурор Евалдас Пашилис съобщи, че руското разузнаване е било особено заинтересувано от текущ съдебен процес за извършени през 1991 г. репресии срещу движението за независимост на Литва. По-рано тази година литовската прокуратура поиска да бъдат осъдени в тяхно отсъствие петима руснаци, включително бивш министър на отбраната, един беларус. Те са обвинени за нападение срещу централата на телевизията във Вилнюс, извършено през януари 1991 г., при което загинаха 14 души. Очаква се присъдата да бъде издадена през февруари догодина. Москва определя процеса като незаконен и отхвърля искането за екстрадиране на заподозрените, както и искането за разпит на 87-годишния бивш лидер Михаил Горбачов.", "date": "2018.12.20", "title": "Разбиха руска шпионска мрежа в Литва"}
{"url": "https://www.24chasa.bg/novini/article/7210238", "text": "Председателят на турския парламент Бинали Йълдъръм ще подаде в петък оставка след приключване на обсъжданията на бюджета, предаде ТАСС, като се позовава на турската информационната агенция Демирьорен. Според агенцията оставката е свързана с очаквано издигане от Партията на справедливостта и развитието /ПСР/ на Йълдъръм за кандидат за кмет на Истанбул на местните избори в Турция на 31 март 2019 г. В съответствие с протокола след приключване на обсъжданията на бюджета Йълдъръм се очаква да връчи молба за оставка на най-възрастния депутат в парламента, посочва БТА. Партията на справедливостта и развитието и нейният лидер - президентът Реджеп Тайип Ердоган, още не са обявили кандидата за кмет на Истанбул в предстоящите избори. Същевременно през последните седмици местните медии и обществеността редовно задават въпрос на ръководните представители на ПСР за кандидата за този пост. Във вторник основната опозиционна Народнорепубликанска партия /НРП/ издигна кандидатурата на Екрем Имамоглу за кметския пост в Истанбул на изборите през март. Екрем Имамоглу е кмет на истанбулската община Бейликдюзю.", "date": "2018.12.20", "title": "Председателят на турския парламент Йълдъръм се очаква да подаде утре оставка"}
{"url": "https://www.24chasa.bg/novini/article/7210251", "text": "И тази година председателят на БСП Корнелия Нинова и народните представители от ПГ на “БСП за България” дариха 5000 лв. за сираците от дома на отец Иван “Св. Николай” в Нови хан, съобщиха от пресцентъра на БСП. Средствата са за закупуване на храна, дрехи и книги. Инициативата на депутатите е традиционна, като много от тях помагат на дома и през годината. Нинова пожела на децата да бъдат здрави и да се чувстват обичани, а на отец Иван - да има сили да продължава да се грижи за тях. Заедно с Нинова бяха зам.-председателите на парламентарната група Георги Свиленски и Христо Проданов, депутатите Иван Ченчев, Георги Михайлов, Петър Витанов, Димитър Данчев и Николай Цонков. Отец Иван благодари за направеното дарение и подкрепата.", "date": "2018.12.20", "title": "Нинова и червени депутати направиха дарение на дома за сираци в Нови хан"}
{"url": "https://www.24chasa.bg/novini/article/7210106", "text": "Турският президент Реджеп Тайип Ердоган отново критикува американските санкции срещу Иран и обеща да продължи да сътрудничи с Техеран, предаде Асошиейтед прес. Ердоган направи този коментар днес на съвместна пресконференция с иранския си колега Хасан Рохани. В период, когато се засилва натискът върху Иран, който смятаме за несправедлив, ние ще продължим да подкрепяме братския ирански народ. Решението на Америка за санкции срещу Иран излага на опасност регионалната сигурност и стабилност, заяви Ердоган, цитиран от Анадолската агенция. Още веднъж подчертавам, че ние не подкрепяме тези решения, добави турският президент. През май американският президент Доналд Тръмп изтегли САЩ от договореното през 2015 г. споразумение за иранската ядрена програма и наложи отново санкции на Техеран. Турският президент заяви още, че Турция и Иран трябва да засилят двустранното сътрудничество, за да достигнат двустранен търговски стокообмен от 30 милиарда долара, съобщава Анадолската агенция. Ердоган каза също, че Турция няма да допусне никакви структури, стремящи се да навредят на регионалната сигурност, и добави, че Анкара си сътрудничи с Техеран, за да гарантира това. Ние сме на едно мнение с Турция по въпроса за запазване на териториалната цялост на Сирия, заяви от своя страна иранският президент. Рохани каза, че следващата среща на високо равнище между Турция, Иран и Русия, посветена на уреждане на сирийската криза, ще се състои в Русия. Сирия е много важна тема за нас, заяви иранският президент, цитиран от турския телевизионен канал НТВ. Рохани изказа благодарност на Турция за категоричната й и ясна позиция срещу ембаргото, наложено от САЩ на Иран, отбелязва НТВ. Никоя трета страна не може да развали нашите съседски отношения, е посочил още Рохани. Ние обсъдихме премахване на пречките пред търговските отношения между двете страни, заяви още иранският президент. Той съобщи, че с Ердоган са обсъдили въпроси за сътрудничество и регионални въпроси. Иранският президент, който пристигна днес на официално посещение в Анкара, имаше среща на четири очи с турския си колега, а след това участва в заседание на Турско-иранския съвет за сътрудничество на високо равнище. След заседанието в присъствието на двамата президенти бяха подписани споразумения за сътрудничество в областта на здравеопазването и медицината и в областта на медиите и комуникациите.", "date": "2018.12.20", "title": "Ердоган критикува американските санкции \nсрещу Иран"}
{"url": "https://www.24chasa.bg/novini/article/7210108", "text": "Над 3,4 млрд. евро са приходите от международен туризъм у нас за периода януари-октомври 2018 г. Те нарастват с 6,8% спрямо същите месеци година по-рано, сочат последните данни на Българската народна банка. Само за октомври 2018 г. постъпленията от международен туризъм възлизат на над 200 млн. евро, като отчетеното увеличение в сравнение с октомври 2017 г. е 3,6 на сто. Резултатите са много добри и доказват, че вървим в правилната посока. България предлага качествен и разнообразен туристически продукт, което ни позиционира като предпочитана дестинация, заяви министърът на туризма Николина Ангелкова. Данните от БНБ за ръст на приходите бяха очаквани, тъй като в края на ноември Националният статистически институт съобщи, че повече от 8,423 млн. са чуждестранните туристически посещения в България за периода януари-октомври тази година, а увеличението е с 4,9%.", "date": "2018.12.20", "title": "6,8% ръст на приходите от международен туризъм в България до октомври 2018 г."}
{"url": "https://www.24chasa.bg/novini/article/7210118", "text": "Нареждането на президента на САЩ Доналд Тръмп да бъдат изтеглени американските войски от Сирия бележи и края на кампанията по въздух на Вашингтон срещу \"Ислямска държава\" там. Това заявиха пожелали анонимност американски официални представители, цитирани от Ройтерс. Оглавяваната от САЩ въздушна операция имаше изключително важно значение за изтласкването на \"Ислямска държава\" и запазването на натиска над джихадистката групировка в Ирак и Сирия. По данни на американските военновъздушни сили срещу различни цели в двете страни от 2015 г. досега са били използвани общо над 100 000 бомби и ракети.", "date": "2018.12.20", "title": "САЩ прекратяват и въздушната операция\nсрещу \"Ислямска държава\" в Сирия"}
{"url": "https://www.24chasa.bg/novini/article/7210109", "text": "Има увеличение на цените на електроенергията не само в България, но и в цяла Европа, особено в Източна Европа. Основната причина за това са по-високите квоти за въглеродни емисии. Това каза председателят на Комисията по енергетика Делян Добрев по време на днешното й заседание, на което се разглеждаше състоянието на свободния пазар на електроенергия, информира БТА. Делян Добрев даде за пример, че през миналата година квотите за въглеродни емисии са били в порядъка от 4-5 евро, докато в последните 12 месеца те са поскъпнали с 400-500 процента. В момента се продават над 24 евро, посочи Добрев. \"Тези квоти влизат директно като разход на централите, които използват въглища\", уточни Добрев. По думите му дори и тези централи, които ползват природен газ, са потърпевши от по-високите квоти за въглеродни емисии. Според председателя на парламентарната енергийна комисия няма причини за паника, защото по-високата пазарна цена на електроенергия означава, че ще се доплаща по-малко на всички производители с преференциални цени.", "date": "2018.12.20", "title": "Делян Добрев: В цяла Европа има увеличение на цената на тока"}
{"url": "https://www.24chasa.bg/novini/article/7210129", "text": "Задържаха две джебчийки от Шабла, направили опит да ограбят жена в ДКЦ-1 в Добрич. Сигналът за кражбата е подаден в полицията на 19 декември. Според него, в сградата на ДКЦ 1 e извършена кражба на пари от жена. Изпратен патрул е задържал две криминално проявени жителки на гр. Шабла на 24 г. и на 17 г. Установено, че на 19.12.18 около 12,15 ч. същите, по специален начин и с особена ловкост, чрез отвличане на вниманието на пострадалата ,са направили опит да извършат кражба на 1050 лева от портмонето й. Извършителките са задържани за 24 ч., а парите са върнати на собственичката. Образувано е досъдебно производство.", "date": "2018.12.20", "title": "Задържаха 2 джебчийки от Шабла за опит за кражба в поликлиника В Добрич"}
{"url": "https://www.24chasa.bg/novini/article/7210134", "text": "На 19 декември в 15,07 ч. в Областната дирекция на МВР-Добрич, чрез телефон 112 е заявено от гражданка, че неизвестно лице е запалило вещи във фоайе на жилищен блок на бул. \"25-ти септември\". Мястото е посетено от полицейски и противопожарен екип\", които установяват, че неизвестно лице е запалило неустановени предмети във фоайе на третия етаж на блока, като палежа се разпростира по ПДЧ маса. Силно са обгорели входните врати. По данни на служител на Пожарната се касае за умишлен палеж. Образувано е досъдебно производство.", "date": "2018.12.20", "title": "Умишлен пожар във вход на блок в Добрич"}
{"url": "https://www.24chasa.bg/novini/article/7210130", "text": "Над 800 000 хартиени винетки за 2018 г. има в разпространителската мрежа - бензиностанциите, офисите на „Български пощи“, областните пътни управления и гранично контролно-пропускателните пунктове. От тях близо 35 902 бр. са годишните винетки за леки автомобили, 137 595 бр. са тримесечни, 114 892 бр. месечни и 241 249 бр. седмични стикери. Различни видове хартиени винетки - месечни, седмични и дневни, има и за тежкотоварните превозни средства. Шофьорите, на които до края на 2018 г. им предстои пътуване, и в момента нямат валиден стикер могат да купят предпочитаната хартиена винетка и ако нейната валидност изтича през 2019 г. не е задължително да я конвертират в електронна. Това е препоръчително и се прави за удобство при пътуването. Задължително изискване е хартиеният стикер да остане залепен на предното стъкло на автомобила до края на неговата валидност, информираха от пресцентъра на АПИ. Електронни винетки за 2019 г. може да сe купят от интернет страницата на Националното тол управление - www.bgtoll.bg, мобилното приложение, на каса и чрез терминалите за самотаксуване в търговските обекти. Приходите от продажбата на винетки за 2018 г. до средата на декември са 373,1 млн. лв. От тях 264,3 млн. лв. са от продажбата на стикери за леки автомобили, а 108,7 млн. лв. са от останалите видове превозни средства. На дирекция „Социално подпомагане“ са предоставени 232 033 бр. безплатни годишни винетки за леки автомобили, които са за 22,5 млн. лв. и са за сметка на бюджета на АПИ.", "date": "2018.12.20", "title": "Приходите от продажбата на винетки за 2018 г. са 373,1 млн. лв."}
{"url": "https://www.24chasa.bg/novini/article/7210115", "text": "Племенник на тв водещата Гала е бил застрелян от полицията на улицата в САЩ. Гала веднага тръгнала към Щатите да подкрепи брат си и затова не бе на екран миналата седмица. Това съобщава в. \"Уикенд\". Новината е вярна, потвърдиха за \"24 часа\" близки на водещата. Проверка на \"24 часа\" из медиите в щата Ню Йорк показа, че на 10 декември т.г. в градчето Фредония е бил застрелян млад мъж. Според полицията служителите й се отзовали на сигнал от граждани. В къща на ул. \"Либърти\" в банята на втория етаж се бил барикадирал млад мъж. Полицай и пожарникар се опитали да го измъкнат от там. Младежът отказвал да отвори врата дълго, но после излязъл и подгонил служителите на реда с нож в ръка. Самият той имал прорезни рани по гърдите и от тях течала кръв. На алеята пред къщата той приклещил полицая. Според официалната информация полицаят му извикал на спре, но след неподчинението му стрелял при самоотбрана и убил младежа. На убития са взети проби за наркотици и лекарства, но няма да бъдат готови скоро, казват източници от полицията. Предполага се, че странното му поведение се е дължало на упойващи вещества. Жертвата се казва Георги (Джордж) Пенев. Той е син на брата на Гала Петър, който живее отдавна със семейството си в Бъфало, САЩ, и има собствен бизнес.  \"В 2 ч. през нощта на 11 декември ме събуди звънът на телефона. Полицай ми каза, че моят брат Джордж, познат на по-голямата част от Бъфало като Пенев, е бил прострелян четири пъти в гърдите от полицай от Фредония в понеделник, 10 декември в 1:30 ч. следобед. Полицаят нямало да бъде обвинен в нищо\". Мария добавя още колко чудесен човек е бил Джордж: \"Той имаше удивителната способност да се разбира с всекиго. Толкова обичаше братовчедка ни Мари (това е дъщерята на Гала - б.р.), че когато родителите ни му съобщили, че ще има сестра, той настоял да кръстят и мен Мари.\" Тя разказва и спомени за брат си, след което обяснява, че събира пари за погребението и за разходите за адвокат. Мария си е сложила профилна снимка във Фейсбук с него, на която десетки са реагирали с разплакан емотикон. Отново там тя призовава всеки, който би искал да сподели някаква история или просто последни думи за Джордж, да я извести. Мария допълва, че поклонението на брат й ще се проведе в събота, 22-ри декември, в 10 часа в църквата Crossroads. Преди няколко дни тя споделя и пост с думи на автора Касим Чауин, които гласят: \"Накрая единственото, което си спомняме за някого, е това как се е държал с нас, колко ни е обичал и ние него\". В Инстаграм профила си Мария публикува стара снимка с брат си, под която написа: \"Не мога да повярвам, че си отиде. Съкрушена съм от факта, че не се бяхме виждали от юли и последното нещо, което ти ми написа беше \"обади ми се да се чуем скоро, защото ми липсваш\". Така и не успях да ти се обадя. Не съм сигурна, че знаеше колко много те обичат всички в действителност. Никога не съм срещала човек с повече приятели от теб. Изглеждаше така сякаш цял Бъфало те познава. Когато казвах името си с фамилията, всички ме питаха да не би да съм ти сестра. Ти ме научи да обичам безусловно. Научи ме и че животът не е справедлив понякога, което напоследък си припомням. Винаги ще искам да имах повече време с теб. Почивай в мир! Винаги ще те обичам!\". Приятели на Джордж също споделят публикацията на сестра му от gofundme.com, за да помогнат за събирането на средства. Негов близък на име Джейк Аплин публикува във Фейсбук трогателни слова по адрес на убития племенник на Гала: \"Нямам думи, сърцето ми е разбито, разбирайки, че това е истина и е реално. Джордж Пенев беше най-спокойният и весел човек, когото някога съм срещал. Винаги, когато си бил около мен, си правил живота ми по-светъл и приятен. Ще ми липсваш вечно заспал на моя диван!\". \"24 часа\" изказва съболезнования на близките.", "date": "2018.12.20", "title": "Племенник на Гала застрелян от полицията в САЩ"}
{"url": "https://www.24chasa.bg/novini/article/7207806", "text": "Как мъже и жени се превръщат в брутални убийци, след като са били усмихнати бебета с биберон в устата като всички останали? Научни лаборатории в България и в чужбина търсят отговора в човешкия геном. Авторитетни изследователи твърдят, че някои от нас наистина са предразположени към насилие, още преди да бъдат родени. Вече дори има убийци, които получават оправдателни присъди заради генетичната си обремененост.", "date": "2018.12.20", "title": "Родени да бъдат убийци. Как се кодира злото в нас (Видео 18+)"}
{"url": "https://www.24chasa.bg/novini/article/7210169", "text": "Цената на тока и топлинната енергия няма да се повишава от 1 януари. Това съобщи председателят на Комисията за енергийно и водно регулиране /КЕВР/ пред журналисти в парламента. \"Хората трябва да бъдат спокойни до края на отоплителния сезон\", каза Иван Иванов, цитиран от БТА. Новият ценови период на тока започва на 1 юли и КЕВР ще излезе тогава с решение. \"Да, референтната цена на електрическата енергия ще се повиши, но тъй като моделът, който КЕВР прилага вече трета година, позволява да бъде компенсирано това повишение с намаление на цената на добавката за задължение към обществото\", изтъкна председателят на КЕВР. Иван Иванов добави, че от 1 юли няма да има значително повишение на цената на тока за бита. КЕВР ще се стреми увеличението да бъде равно или по-малко от годишната инфлация. Председателят на КЕВР бе категоричен, че предстоящото поскъпване на водата от 1 януари е неизбежно, защото Комисията ще бъде осъдена от Административния съд, че не прилага съгласуваните бизнес планове. \"Цените на водата в рамките на 5-годишния период на бизнес плановете са заложени\", изтъкна Иванов. Той припомни, че това са бизнес планове с цени, които са утвърдени от общинските съвети и гласувани от кметовете на общини в районите, в които оперира от ВиК дружеството. Освен това КЕВР определя пределни цени на водата, за да няма още по-големи скокове на цените. По думите му кметовете и общинските съвети могат в диалог с ВиК операторите да поискат някакво отлагане на увеличението или то да бъде по-малко.", "date": "2018.12.20", "title": "КЕВР: Цената на тока и топлинната енергия няма да се повишава от 1 януари"}
{"url": "https://www.24chasa.bg/novini/article/7210184", "text": "\"Искам да благодаря, че с риск за самите вас, сте успели да неутрализирате и задържите буйстващ мъж, и сте запазили живота и здравето на хората от автобуса\". С тези думи кметът на Стара Загора Живко Тодоров се обърна днес към четирима редови полицаи от Първо управление на МВР в града, които заловиха на 17 декември, понеделник, младеж, буйствал в автобус по линията София - Сливен. С формулировката \"за проявен висок професионализъм, съобразителност и себеотрицание\" община Стара Загора награди всеки един от служителите на реда с по 3 хиляди лева. На церемонията не бяха поканени журналсти, каквато е обичайната практика на общината в подобни случаи. \"Работехме като пътен патрул на пътя от Стара Загора за Нова Загора. Около 16.40 часа получихме сигнал, че мъж е счупил стъклото на автобус и е скочил на пътя\", разказал младши полицейски инспектор Димо Димов. Заедно с колегите си Мирчо Мирев и Тодор Кръстев той отишъл на мястото - в района на бившия Азотно-торов завод. Не знаели, че мъжът е агресивен и има нож. Той се бил качил от автогарата в Стара Загора. Младежът, на 25 години, най-напред влязъл в конфликт с пътник от автобуса. Шофьорът намалил и спрял край пътя, а стюардесата се обадила на телефон 112. Тогава странният пътник разбил задното стъкло на автобуса с чукчето към него и скочил на пътя. Като видял полицаите, хукнал по платното, после преминал в насрещното. След гонка униформените успели да го хванат за якето и го съборили на земята. Младежът обаче започнал да ги рита, извадил сгъваем джобен нож и ранил двама от тях. Колегата им Мирчо Мирев успял да счупи острието на ножа и да предотврати по-големи поразии. Той получил ритник в коляното на левия крак. Униформените все пак сложили белезниците на мъжа и го неутрализирали. Полицаите разказаха още, че говорел несвързано, бил изключително жилав и агресивен. \"На 17 срещу 18 декември бяхме дежурни в Спешното приемно отделение на болницата. Докараха младежа, бяха му дали лекарства, водихме го два пъти на рентген. Беше с белезници, но не спираше да ни рита\", обяснил старши полицай Петър Бойчев. Около двадесет минути след полунощ трябвало да го заведат и на скенер. В стаята на скенера пациентът неочаквано се изправил от количката и скочил с гръб през прозореца от втория етаж. Разбил стъклото и паднал долу на козирката. \"Веднага скочих след него и добре, че се приземих на краката си. Беглецът си беше глътнал езика, успях да го извадя, за да диша\", споделил още Бойчев. Младежът от рейса Николай Ф. се оказа студент в Тракийския университет в Стара Загора, учел специалност \"Рехабилитация\" във втори курс. Той е от Сливен. След скока от втория етаж той наранил тежко главата си и претърпя спешна операция, извършена от съдови хирурзи и ортопеди. В момента е в Реанимацията на Университетската болница на Стара Загора. \"Състоянието му е стабилизирано, но има опасност за живота му\", казват за него лекарите. Майка му разказала, че от известно време синът й имал психични проблеми, дори скочил да я бие без причина. Едно от обясненията за среднощния скенер след задържането на Николай е заради съмнение, че неоткрит до момента мозъчен тумор може да е причина той да отключва тези психични проблеми. Според друго обяснение обаче прегледът бил необходим заради травми, получени от студента при схватката му с полицаите. Срещу него е образувано досъдебно производство както за нападението му срещу полицаите, така и за опита му за бягство от болницата, където вече бил под стража.", "date": "2018.12.20", "title": "Старозагорски полицаи с награда от кмета след екшъна с младежа, който ги нападна с нож"}
{"url": "https://www.24chasa.bg/novini/article/7210200", "text": "Агенция „Пътна инфраструктура“ стартира обществена поръчка за избор на строителен надзор при рехабилитацията на 126 км второкласни и третокласни пътища, съобщиха от пресцентъра на АПИ. Ще бъдат основно ремонтирани близо 47 км от път II-23 Русе – Кубрат, около 27 км от път II-53 Поликраище - Елена – Сливен, над 23 км от път III-559 Полски градец – Тополовград – с. Устрем, близо 10 км от път III-2077 Каблешково – Межден и около 19 км от път III-9004 Варна – Житница. Срокът за подаване на офертите е до 17:30 ч. на 31 януари 2019 г. Обществената поръчка за строителен надзор е в 6 обособени позиции. В лот 31 е рехабилитацията на близо 27 км от път II-53 Поликраище - Елена - Сливен в областите Сливен и Велико Търново. Индикативната стойност за осъществяване на строителния надзор при ремонта на участъка е 500 хил. лв. без ДДС. В лот 32 и лот 33 е основният ремонт на път II-23 Русе – Кубрат. В лот 32 е отсечка от 21,52 км от второкласния път на територията на област Русе, а в лот 33 е 25,2-километров участък в областите Русе и Разград. Индикативната стойност за строителния надзор на лот 32 е 400 хил. лв. без ДДС, а на лот 33 - 400 хил. лв. без ДДС. В лот 34 е рехабилитацията на 23,41 км от третокласния път III-559 Полски градец – Тополовград – Устрем в област Хасково. Индикативната стойност за надзор е 320 хил. лв. без ДДС. В лот 35 е основният ремонт на 9,565 км от път III-2077 Каблешково – Межден в област Силистра. Индикативната стойност е 100 хил. лв. без ДДС. В лот 36 е рехабилитацията на 18,838 км от път III-9004 Варна - Житница в област Варна. Индикативната стойност за осъществяване на строителния надзор е 250 хил. лв. без ДДС. В началото на ноември бе открита и обществената поръчка за избор на изпълнители на строително-монтажните работи на отделните участъци. Проектите ще кандидатстват за финансиране от ОП „Региони в растеж“ 2014-2020 г., при спестен финансов ресурс по програмата.", "date": "2018.12.20", "title": "АПИ откри обществена поръчка за строителен надзор при рехабилитацията на 126 км пътища"}
{"url": "https://www.24chasa.bg/novini/article/7210204", "text": "Гръцкото министерство на външните работи обяви, че свиква утре Националния съвет по външна политика под председателството на заместник министъра на външните работи Йоргос Катрунгалос, съобщава \"Катимерини\", цитиран от БТА. Националният съвет по външна политика е консултативен орган, в който участват представители на парламентарно представените политически сили. Според официалната информация тема на заседанието на съвета ще бъдат важни теми на външната политика през следващия период, кипърският въпрос и гръцко-турските отношения. Според гръцките медии вероятно повод за свикването на съвета е рязкото увеличение на нарушенията на гръцкото въздушно пространство от турски бойни самолети вчера и днес. По този повод на тристранната среща на високо равнище Гърция - Кипър - Израел днес в израелския град Беер Шеба гръцкият премиер Алексис Ципрас подчерта необходимостта от спазване на международното право от страна на Турция в Източното Средиземноморие и в Егейско море. Междувременно след като турският външен министър Мевлют Чавушоглу отново постави под съмнение правата на Гърция в Егейско море и спомена за \"неустановения статут\" на необитаемите острови Имия, началникът на гръцкия генерален щаб адмирал Евангелос Апостолакис заяви вчера на среща с журналисти, че \"ако (турците) се качат на някое островче, ще го сравним със земята. Това е една червена линия, която се подкрепя и от правителството\", съобщава \"Катимерини\". Апостолакис е заявил още, че \"САЩ търсят начини за осигуряване на баланс в региона. Гърция служи за мост и играе положителна роля. Оста на Гърция с Израел и Египет компенсира натиска, който се упражнява от Турция\".", "date": "2018.12.20", "title": "Гърция свиква заседание след изостряне на напрежението с Турция"}
{"url": "https://www.24chasa.bg/novini/article/7210222", "text": "На 21 декември - петък, последният работен ден преди петте почивни дни за Коледа, от 16 ч. до 20 ч., и на 22 декември (събота) от 9 до 14 ч. ще бъде ограничено движението на камионите над 12 тона по автомагистралите и най-натоваренитe пътища, съобщиха от пресцентъра на АПИ. Целта е повишаване на безопасността при пътуване и увеличаване на пропускателната способност на инфраструктурата при очаквания интензивен трафик в предстоящите празнични дни. Шофьорите трябва да тръгват на път с автомобили подготвени за зимни условия, да карат внимателно и със съобразена скорост, да не предприемат рискови изпреварвания и да спазват въведените ограничения, пътната сигнализация и указанията на „Пътна полиция“, която следи и предприема необходимите действия за организацията на движението. Агенция „Пътна инфраструктура“ апелира шофьорите да карат разумно, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-бързо и кратко пътуване, но застрашава живота и здравето на всички останали, които спазват правилата. Ограничено ще е преминаването на камионите над 12 тона по следните участъци от републиканската мрежа: • автомагистралите; • път I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София; • път I-1 - от Благоевград до ГКПП „Кулата“; • път I-4 п. в. „Коритна“ - Велико Търново - Шумен; • път I-5 Русе - Велико Търново; • път I-8 ГКПП „Калотина“ - София; • път I-9 Варна - Бургас; • път II-18 Околовръстен път на град София; път II-99 Бургас - Царево. По същите направления тежкотоварните камиони ще бъдат спрени и в последния почивен ден - 26 декември, от 14 ч. до 20 ч., както и на 1 януари 2019 г. от 14 ч. до 20 ч. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). За улеснение на трафика през Владая и повишаване на пътната безопасност има две ленти за излизащите от София по път I-1 (Е-79). Временната организация е от км 278+910 до 282+038 и от пътен възел „Даскалово“ до кръстовище „Драгичево“. На 26 декември (сряда) през светлата част от денонощието в същия участък ще има две ленти за прибиращите се към София. По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища. Карта с временната организация на движението по участъците от републиканската пътна мрежа в празничните дни в приложения линк -", "date": "2018.12.20", "title": "Спират тировете по магистралите в пиковите часове на 21 и 22 декември"}
{"url": "https://www.24chasa.bg/novini/article/7210229", "text": "Руският президент Владимир Путин разкритикува \"липсата на уважение\" към американците, гласували за Доналд Тръмп на президентските избори през 2016 г., и за британците, подкрепили Брекзита на референдума по-рано същата година, предаде Франс прес, предаде БТА. \"Тръмп спечели, това е очевиден факт. Те обаче не искат да признаят тази победа. Това е липса на уважение към избирателите\", каза Путин на голямата си годишна пресконференция, която даде днес. Руският президент направи паралел между президентските избори в САЩ и референдума във Великобритания. Според него \"никой не иска да изпълни\" волята на британските избиратели, които гласуваха за излизане на страната от Европейския съюз.", "date": "2018.12.20", "title": "Путин разкритикува \"липсата на уважение\" към избирателите на Доналд Тръмп"}
{"url": "https://www.24chasa.bg/novini/article/7209989", "text": "кацнаха на Земята след 6 месеца и половина, прекарани в Космоса. Те трябваше да се върнат по-рано на нашата планета от мисията си \"Хоризонт\", но астронавтите, които щяха да заемат местата им в Международната космическа станция, не успяха да излетят заради авария на ракетата носител \"Союз-ФГ\" с пилотирания кораб \"Союз МС-10\". Герст, Онън-Чанселър и Прокопиев са се приземили на 40 км югоизточно от град Жезказган в Казахстан около 7:02 часа българско време, съобщиха международните агенции. Температурата е била минус 21 градуса, разказва германското издание \"Билд\", което следи от близо и в подробности завръщането на германския астронавт. Екипи помагат астронавтите да излязат от капсулата, а близките им ги посрещат. Заедно ще празнуват Коледа. Пръв излиза Сергей Прокопиев, след това Серина Онън-Чанселър, последен е Александър Герст. Усмихват се и ръкомахат. Серина се завива в одеяла, Александър си слага шапка. Хеликоптер ги придвижи до мястото на церемонията за добре дошли. Експертите отбелязват, че по това време астронавтите би трябвало да спят, уморени от дългия път. След толкова време в Космоса тялото се е адаптирало към безтегловността, кръвообръщението се е променило. На Земята тялото се бори за равновесие. Астронавтите споделят, че се чувстват сякаш страдат от морска болест.  Пътуването е било \"много вълнуващо\" и много по-лесно и по-комфортно, отколкото при първото му завръщане от Космоса през 2014 г., коментира Александър Герст пред ARD Студио Москва. Той отбелязва, че наистина чувства, че се прибира вкъщи. \"Да усетиш отново за първи път мириса на Земята и снега - това е невероятно усещане, когато не сте го имали в продължение на половин година\", споделя Герст. \"Все още не съм открил мястото, за което да кажа, че е абсолютно любимото ми, защото винаги откривам някое ново, което е още по-хубаво\", допълни той. Според експертите това няма да бъде последната мисия на германеца в Космоса. И тримата астронавти са подложени на медицински прегледи. След като е бил прегледан, Герст отпътува за родната си Германия през Норвегия със специален самолет на НАСА заедно със Серина Онън-Чанселър, посочва \"Билд\". Александър Герст е европеецът с най-много дни, прекарини в космоса - 364. 194 дни е бил заедно със Серина Онън-Чанселър и Сергей Прокопиев. Герст е бил първият германец и вторият западноевропеец, командир на МКС. По време на полета към родината му са направени допълнителни изследвания и е установено, че трябва ще трябва да постъпи в болница. През следващите няколко дни той ще остане в болницата за астронавти в Кьолн. Астронавтите - американката Ан Маккейн, руснакът Олег Кононенко и Дейвид Сен-Жак от Канадската космическа агенция, пристигнаха на МКС по-рано този месец и ще останат в орбита до юни догодина.", "date": "2018.12.20", "title": "Как астронавтите, заклещени в Космоса, се върнаха на Земята (Снимки)"}
{"url": "https://www.24chasa.bg/novini/article/7209824", "text": "Президентът на САЩ Доналд Тръмп защити решението си да обяви победа над \"Ислямска държава\" и  , като каза, че изпълнява свое предизборно обещание, предадоха Ройтерс и ТАСС. \"Напускането на Сирия не беше изненада. Водил съм кампания за това години наред, а преди шест месеца, когато съвсем публично заявих, че искам да го направя, се съгласих да остана още известно време. Русия, Иран, Сирия и други са местният враг на ИД, предава БТА. Ние вършехме тяхната работа. Време е да се върнем у дома и да се възстановим. Да направим Америка отново велика\", написа Тръмп в Туитър. Той добави, че \"е време най-после други да се бият в Близкия изток\" и че САЩ не държат да са \"жандарма на Близкия изток\".", "date": "2018.12.20", "title": "Тръмп за изтеглянето на войските на САЩ от Сирия: Изпълнявам предизборно обещание"}
{"url": "https://www.24chasa.bg/novini/article/7209827", "text": "\"БДЖ-Пътнически превози\" ЕООД ще осигури 15 400 допълнителни места за предстоящите Коледни и Новогодишни празници. За тази цел ще бъдат увеличени с допълнителни вагони съставите на някои влакове, които пътуват по основните направления в страната, съобщиха от превозвача. От утре, 21 декември, до 2 януари включително, с увеличени състави ще пътуват някои влакове по следните маршрути: София-Варна-София;София-Бургас-София;София-Пловдив-София; София-Свиленград-София; София-Стара Загора-София; София-Горна Оряховица - София; София - Русе - София; София - Лом - София; София-Видин-София; София-Благоевград-София; София-Кулата-София; София-Петрич-София; Пловдив-Варна-Пловдив; Септември-Добринище-Септември. \"БДЖ-Пътнически превози\" ЕООД напомня на своите клиенти, че при покупка на билети за отиване и връщане, могат да ползват от 10 до 30 на сто намаление от редовната цена в зависимост от различните търговски оферти на дружеството. Клиентите на националния железопътен превозвач могат да получат подробна информация за разписанията на влаковете от служителите на гишетата \"Информация\" и билетните каси в железопътните гари и бюра в страната или на националния информационен телефон 0700 10 200.", "date": "2018.12.20", "title": "БДЖ осигурява 15 400 допълнителни места\nвъв влаковете за Коледа и Нова година"}
{"url": "https://www.24chasa.bg/novini/article/7209838", "text": "Президентът на САЩ Доналд Тръмп благодари на Албания за вчерашното изгонване на двама ирански дипломати, включително посланика на страната, за предполагаеми действия, които застрашават сигурността на страната, съобщава агенция ДПА, като се позовава на американското посолство в Тирана. В писмо до албанския министър председател Еди Рама Тръмп му е благодарил за \"последователните усилия да се изправи срещу Иран и да се противопостави на дестабилизиращите му действия и опити да заглуши гласа на дисидентите по целия свят\", предаде БТА.  Изгонването на иранските дипломати е пример за \"нашите общи усилия да покажем на иранското правителство, че неговите терористични действия (...) ще имат тежки последствия\", пише американският президент.", "date": "2018.12.20", "title": "Доналд Тръмп благодари на Албания за изгонването на двама ирански дипломати"}
{"url": "https://www.24chasa.bg/novini/article/7209678", "text": "Навръх Игнажден ученици от Художествената гимназия в София за пета поредна година откриха своя изложба във фоайето пред кабинета на главния прокурор в Съдебната палата. \"Едно от най-хубавите неща, които се случват в тази сграда е изложбата\", обърна се при откриването Сотир Цацаров към младите художници. В тази сграда малко хора влизат за добро и малко излизат с добро, подчерта той, Главният прокурор призна, че много негови приятели и колеги притежават картини на възпитаниците на Художествената гимназия. Той подари книга албум за творчество на Цанко Лавренов. \"Подаряваме с убеждението, че все някой такъв албум ще бъде направен и за някой от вас\", обърна се той към децата.  На откриването присъстваха още вътрешният министър Младен Маринов и проф. Ивайло Мирчев. Младенов каза, че и в МВР имат свой конкурс и той е за най-хубава детска рисунка. Виждайки творбите на младите художници, той бил обнадежден, че има млади хора, които ценят и правят изкуство. Главният прокурор вече е закупил две картини. Те са на десетокласника Севар Георгиев \"Пристан\" и на Рада Скумова \"Лодки\". Общо 63 платна са подредени на 40 възпитаници на Художествената гимназия. След откриването Цацаров коментира промени, свързани с Антикорпционния закон и НПК.", "date": "2018.12.20", "title": "Ученици с изложба в Съдебната палата, Цацаров подари албум на Цанко Лавренов на Худ. гимназия"}
{"url": "https://www.24chasa.bg/novini/article/7209880", "text": "На 20 и 21 декември директорите на детските градини и училищата в София да предприемат действия за намаляване на риска от вредни последици за здравето на децата и учениците във връзка с прогнозните критични стойности на емисиите от вредни вещества във въздуха над допустимите норми по данни на Националния институт по метеорология и хидрология. Това е записано в заповед на министъра на образованието и науката Красимир Вълчев. Директорите са длъжни да уведомят родителите чрез интернет страницата на училището или детската градина за прогнозите. По преценка на родителя децата от задължителното предучилищно образование и учениците, които страдат от доказани белодробни заболявания, може да отсъстват от учебни занятия по уважителни причини.", "date": "2018.12.20", "title": "Днес и утре отсъствията са извинени за учениците с белодробни болести в София"}
{"url": "https://www.24chasa.bg/novini/article/7209891", "text": "Качете ги на ретротрамвая на Дядо Коледа На Коледа дори театрите почиват. Затова се възползвайте в събота и неделя да заведете децата на театър. Столичните трупи предлагат най-популярните заглавия - \"Пипи\", \"Червената шапчица\", \"Котаракът с чизми\", постановки по приказки на Андерсен. В Сатиричния театър деца играят за деца - постановката на Димитър Еленов \"Хъкълбери Фин и Том Сойер\" участват възпитаници на неговата школа редом с познати лица от трупата на Сатирата.     В събота (22 декември) от 19 часа в зала 1 на НДК ще се състои галаконцертът „Детска мелодия на годината“. Забавни подаръци може да намерите заедно с децата на традиционния фестивал на производителите на ръчни изделия, който ще продължи до 23 декември от 10 до 20 часа на етажи 0 – 2 и полуетажи. Кодът на Хендмейд базара е Коледа.", "date": "2018.12.20", "title": "Накъде с децата през уикенда"}
{"url": "https://www.24chasa.bg/novini/article/7209892", "text": "27-годишната майка на бебето, открито мъртво в Кърджали, е привлечена като обвиняема по случая, съобщиха от прокуратурата. Д. Х. е родила момченцето живо на 18 декември край Водното огледало и го изхвърлила във водата. Към 16 часа, обаче състоянието й се влошило и тя потърсила помощ в кърджалийската болница. Пред медиците жената обяснила къде е родила детето и на място били изпратени полицаи. Те успяха да открият бебешкото трупче на следващия ден по обяд, като преди това се наложи източването на Водното огледало. С постановление на прокуратурата Д. Х. е задържана за 72 часа и в момента продължава да се намира под полицейска охрана в родилно отделение. Предстои да бъде внесено искане в съда за определяне на мярка за неотклонение \"задържане под стража\". Откритото мъртво бебе е седмото дете на майката. Последните й 2 деца са били дадени в приемно семейство. Трите, които са по-големи, са настанени от социалните работници при родителите на бащата. Д. Х. е имала още едно дете, което е починало като бебе.", "date": "2018.12.20", "title": "Привлякоха като обвиняема майката на мъртвото дете, открито във Водното огледало"}
{"url": "https://www.24chasa.bg/novini/article/7209899", "text": "Деветдесет и седемгодишен бивш есесовец, надзирател в нацисткия концлагер Майданек по време на Втората световна война, няма да бъде съден поради влошено здраве, реши днес германски съд, цитиран от ДПА и БТА.  Като мотив съдът във Франкфурт посочва \"трайна невъзможност да се изправи пред съд, свързана със здравето\". Според обвиненията за съучастие в убийство, повдигнати през август, мъжът е работил като надзирател в лагера Майданек в околностите на Люблин в окупираната от нацистите Полша от август 1943 г. до януари 1944 г. Предполага се, че е участвал в т.нар. Операция \"Празник на жътвата\"- \"Aktion Erntefest\"), при която най-малко 17 000 затворници евреи са избити на 3 ноември 1943 г. и заровени в масови гробове. По-рано този месец Международният комитет Аушвиц - организация, създадена през 1952 г. от оцелели от лагера на смъртта, обвини магистратите, че бавят процеса. Съдът днес обясни, че решението му се е забавило поради факта, че 97-годишният мъж е бил в болница. Прокуратурата и адвокатите, представляващи жертвите, могат да обжалват.", "date": "2018.12.20", "title": "Няма да съдят 97-годишен бивш надзирател в нацистки концлагер заради лошо здраве"}
{"url": "https://www.24chasa.bg/novini/article/7209910", "text": "Българският енергиен холдинг /БЕХ/ и трите дружества от холдинга не могат пряко да влияят върху свободния пазар на тока. Това каза министърът на енергетиката Теменужка Петкова по време на днешното заседание на Комисията по енергетика в парламента, където се разгледаше състоянието на свободния пазар на електроенергия, цитирана от БТА. \"Нашето отношение се простира дотам ние да спазваме националното законодателство, да спазваме европейските правила и да предлагаме нашата електрическа енергия на Българската независима енергийна борса /БНЕБ/ така, както от 1 януари 2018 г. предвижда Законът за енергетика\", уточни министър Петкова. Министърът на енергетиката припомни, че БНЕБ е била към БЕХ, но миналата година тя е извадена от състава на холдинга и оттогава е собственост на Българската фондова борса. Според Петкова това е гаранция, че борсата работи независимо, прозрачно и няма опции да й се влияе по някакъв начин. Националната електрическа компания /НЕК/, ТЕЦ \"Марица-Изток-2\" и АЕЦ \"Козлодуй\" имат ангажимент по т. нар. дело \"БЕХ електричество\", по което се осигуряват необходимите количества електрическа енергия за БНЕБ само за платформата \"Ден напред\", обясни министър Петкова. Тя посочи, че тези количества достигат към момента около 690 мегавата на час. До края на ангажимента, който приключва 2021 г., тези количества ще достигнат до 800 мегавата на час. Освен това трите дружества към БЕХ имат ангажимент да доставят ток за регулирания пазар по решение на КЕВР. Цялото останало количество електрическа енергия трите дружества продават на БНЕБ на база на двустранни договори на платформата \"Ден напред\", допълни Теменужка Петкова. От началото на 2018 г. досега АЕЦ \"Козлодуй\" е провела 127 търга на БНЕБ, които включват различни енергийни продукти. От тях 48 са завършили без да е проявен интерес към тях. ТЕЦ \"Марица-Изток-2\" е провела 65 търга, от тях 28 са завършили без да се продаде ток. НЕК е провела 24 търга, от тях 4 са завършили без интерес за продажба на електроенергия, посочи енергийният министър.", "date": "2018.12.20", "title": "Петкова: БЕХ не може пряко да влияе върху свободния пазар на тока"}
{"url": "https://www.24chasa.bg/novini/article/7209988", "text": "Гърция приватизира националния си газов оператор ДЕСФА, като продаде дял от 66 процента на международен консорциум, съобщава агенция ДПА, като се позовава на гръцкия приватизационен фонд. Консорциумът се състои от италианската SNAM, белгийската Fluxys и испанската Enagas, съобщава БТА. Според приватизационния договор инвеститорите са платили 251 милиона евро за дяловете в дружеството и ще инвестират още 330 милиона евро до 2023 г. Това е втори опит да бъде приватизиран газовият оператор ДЕСФА. При първия такъв опит азерската държавна компания Сокар бе предложила 400 млн. евро, но продажбата не бе финализирана заради изисквания на Европейския съюз и заради поискани от Атина промени в условията на сделката, които не бяха приети от азерската страна.", "date": "2018.12.20", "title": "Гръцкият газов оператор ДЕСФА беше продаден на международен консорциум"}
{"url": "https://www.24chasa.bg/novini/article/7210002", "text": "Данъчната кампания 2019 г. ще започне на 10 януари заради промени в законодателството, съобщиха от пресцентъра на НАП. Декларациите за доходите на физическите лица могат да бъдат подадени най-рано на тази дата - както по електронен път, така и на място в офисите на НАП. Срокът за ползване на 5% отстъпка за ранно деклариране и плащане през 2019 година е 31 януари, напомнят от приходната администрация. Годишното приключване на данъчно осигурителните сметки на фирми и граждани ще бъде извършено от НАП от 1 до 10 януари, като плащания чрез електронната система за разплащане без такси (т.нар. виртуален POS) ще се приемат до 9,00 ч. на 31.12.2018 г. Офисите на НАП ще приемат плащания с дебитни и кредитни карти на ПОС терминали до 13,00 ч. на 31.12.2018 г. Допълнителна информация за данъчните и осигурителните изисквания може да се получи на телефона на Информационния център на НАП 0700 18 700.", "date": "2018.12.20", "title": "НАП: Данъчни декларации ще се приемат след 10 януари 2019 г."}
{"url": "https://www.24chasa.bg/novini/article/7210013", "text": "762 проверки на пазарите в страната извърши дирекция „Контрол на храните“ към Българска агенция по безопасност на храните (БАБХ). Тематичната проверка (извън текущия официален контрол) включва и „фермерските пазари“, както и обекти за търговия на дребно, предлагащи храни, плодове и зеленчуци, директно от производител до краен потребител. Съставени са 17 акта за установяване на административно нарушение (АУАН). 4 са издадените предписания за отстраняване на установени нарушения в обекти за търговия на дребно и пазарите на територията на областите в страната. Възбранени и насочени за унищожаване са над 190 кг. храни от животински произход –млечни продукти, месни заготовки и разфасовки и 178 бр. яйца неправилно съхранявани и без идентификационна маркировка и придружаващи документи за произход. Взети са 68 проби (месни заготовки, кисело мляко, сирене, кашкавал, извара и яйца) за изпитвания за показатели за безопасност от храни, произведени по Наредба 26 от 14.10.2010 г. за специфичните изисквания за директни доставки на малки количества суровини и храни от животински произход. От получените резултати е установена една несъответстваща проба от сурово краве мляко, взета от млекомат. 64 проби, от плодове и зеленчуци, са дадени за анализ за наличие на пестициди. Не са открити несъответстващи резултати. Констатираните най-чести нарушения са свързани с предлагане на плодове и зеленчуци без документи за произход и регистрационни карти за земеделски производители, продажба на пресни плодове (ябълки и грозде) без обозначения за произход и клас на качество, търговия на млечни продукти без идентификационна маркировка, липса на лични здравни книжки на продавачите на щандовете, непълна информация на етикета на пресните плодове и зеленчуци и търговия на храни от животински произход без идентификационна маркировка и без придружаващи документи, доказващи произхода им. Проверките се правят с цел установяване спазването на законодателството за храните, в това число доказателства за произход на продуктите, прилагането на добри практики по време на съхранението, както и проверки за съответствие с изискванията за етикетирането на храните.", "date": "2018.12.20", "title": "БАБХ извърши 762 проверки на пазарите в цялата страна"}
{"url": "https://www.24chasa.bg/novini/article/7210016", "text": "С тези думи министърът на вътрешните работи Младен Маринов се обърна към граничните полицаи на техния професионален празник, съобщиха от пресцентъра на МВР. „ С тази отговорна задача служителите на главната дирекция се справят много добре. Благодарение на техните усилия, българската граница, която е външна за ЕС, е една от най-сигурните. Показател за това са намалелия брой нелегални преминавания. Благодаря на всички служители на Главна дирекция „Гранична полиция“ за положените от тях неимоверните усилия, в резултат на които ние се чувстваме сигурни“, каза още министърът. Със заповед на министър Младен Маринов с почетен знак на МВР са наградени 11 служители. С почетен знак на МВР I степен е награден старши комисар Бисер Костадинов, зам.-директор на ГДГП. С почетен знак II степен е награден старши комисар Светослав Манолов, зам.-директор на ГДГП, а с почетен знак III степен са наградени 9 служители - комисар Стоян Мандаджиев, директор на РДГП Смолян; комисар Васил Митов, директор на РДГП Кюстендил; комисар Румяна Борисова и комисар Бойко Александров – началници на отдели в ГДГП; комисар Георги Цветков, началник на ГПУ Бургас; комисар Диян Иванов, началник на ГПУ Варна; гл.инспектор Румен Пулев, началник на ГПУ Царево; ст.инспектор Димитър Желев, началник група в сектор ОИД в РДГП Бургас и ст. инспектор Евгени Димитров, началник на мобилната гранична полицейска група за бордови контрол в РДГП Бургас. Със заповед на министър Маринов са наградени и шестима служители от сектор ОИД на РДГП Драгоман, които разкриха високотехнологична инсталация за производство на канабис. След интензивната им оперативна работа е проведена специализирана полицейска операция на 11 ноември. В къща в Драгоман, в която е отглеждано наркотичното растение, са задържани двама души. 14 служители на ГДГП са отличени с обявяване на благодарност и парична награда 100 лева със заповед на главния секретар Ивайло Иванов. Със заповед на административния секретар на МВР Бойко Славчев са отличени 16 служители. Директорът на ГДГП главен комисар Светлан Кичиков е наградил с писмена похвала още 55 служители на Гранична полиция. По повод професионалния празник на ГДГП, пред Паметника на загиналите полицаи бяха поднесени венци в присъствието на политическото и професионалното ръководство на МВР.", "date": "2018.12.20", "title": "Младен Маринов: Гранична полиция гарантира суверенитета и държавността"}
{"url": "https://www.24chasa.bg/novini/article/7209997", "text": "Полицаите стреляха по мен много пъти, бях под стрес, уплаших се и избягах. Това каза в Софийския градски съд 23-годишният Захари Чернев, който миналия петък едва не уби полицай с колата си при проверка на столичния булевард \"Александър Малинов\". Инцидентът стана около 23:15 часа. Униформените спрели фолксвагена на Захари, защото им се сторили съмнителни както шофьорът, така и автомобилът. Младежът от квартал \"Дружба\" потеглил назад, изминал около 2 метра разстояние и ударил паркирано \"Рено\". След това рязко тръгнал напред в посока към тревните площи. В това време двамата полицаи от патрула се намирали около два метра от колата. Захари се насочил към единия от тях, който стоял на тротоара близо до тревата. Той не спрял, а направо се насочил към униформения. Полицаят паднал първо върху капака, а след това и на земята. От удара униформеният има счупени 5 ребра, други три са с травми, има счупен таз и счупен десен крак. След инцидента Захари зарязал колата си на паркинг в Студентски град и два дни се укривал при приятел. В хода на делото пред СГС стана ясно, че той е успял да се отърве от два пистолета, единия от които газов, както и от наркотици, които са били в колата. Захари е получил основа присъда през 2016-а за разпространение на дрога. Той бе заловен едва в понеделник, след като два дни се укрива от органите на МВР. Съдия Доротея Кехайова която гледа делото за определяне на мярката за неотклонение посочи, че няма никакво доказателство по автомобила му да е стреляно. Както по колата, така и около нея не са открити следи от куршуми. Тя го остави в ареста.", "date": "2018.12.20", "title": "Захари, който прегази униформен: Полицаите стреляха по мен, уплаших се и избягах"}
{"url": "https://www.24chasa.bg/novini/article/7209991", "text": "Министърът на икономиката Емил Караниколов връчи сертификат за инвестиция клас \"А\", издаден по реда на Закона за насърчаване на инвестициите (ЗНИ), на \"Фърст Диализис Сървисиз България\" ЕАД и \"Фърст Кънстракшън\" ЕООД за инвестиционния проект \"Диализен център Пазарджик\", който ще се реализира в града, съобщиха от министерството. Размерът на инвестицията възлиза на 2 052 000 лв., като във \"Фърст Диализис Сървисиз България\" ЕАД ще бъдат открити нови 23 работни места. Двете компании са изградили, оборудвали и експлоатират два диализни центъра на територията на България - Диализен център - Пловдив, с капацитет за над 150 пациенти с хронична бъбречна недостатъчност и Диализен център - Монтана, с капацитет за 200 пациенти. Двата центъра са оборудвани с най-съвременните машини за хемодиализа и дейонизиране на водата. Инвестиционният проект \"Диализен център Пазарджик\" ще бъде осъществен съвместно от \"Фърст Диализис Сървисиз България\" ЕАД и \"Фърст Кънстракшън\" ЕООД. Планираният размер на инвестициите в инфраструктура и оборудване възлиза на 2.052 млн. лв. Капацитетът на центъра ще бъде 25 диализни поста или 120 пациенти. От началото на 2018 г. до момента са издадени сертификати на 27 проекта, на обща стойност 831.36 млн. лв., които ще разкрият 2441 нови работни места. Сред секторите, в които са те са: \"производство\", \"аутомотив\", \"растителни и животински масла\", ИТ, \"здравеопазване\" и \"логистика\". Към настоящия момент в процес на сертифициране са 54 проекта на обща стойност 1505 млн. лв. с потенциал да разкрият над 6530 нови работни места.", "date": "2018.12.20", "title": "Министър Караниколов връчи сертификат за инвестиция клас \"А\"на стойност 2.052 млн. лева"}
{"url": "https://www.24chasa.bg/novini/article/7210024", "text": "Административният съд в София-град на заседание, състояло се на 17 декември 2018 г., остави без разглеждане искането на Националния институт по метеорология и хидрология /НИМХ/ за спиране на изпълнението на решение на Общото събрание на БАН за създаване на Институт за изследване на климата, атмосферата и водите при БАН, като недопустимо. Това съобщават от БАН и уточняват, че съгласно определението на съда новосъздаденото звено в рамките на БАН продължава да функционира, предаде БТА. Целият сграден фонд, ползван от НИМХ /десетки сгради/, както и от всички останали звена на Академията, е собственост на БАН според Закона за БАН от 1991 г. Общото събрание /ОС/ на БАН е упълномощено да се разпорежда с тази собственост. С решение на ОС на БАН на новосъздадения Институт за изследване на климата, атмосферата и водите е предоставена само една сграда, с работни помещения за учените и персонала, които остават в БАН. Ръководството на БАН изпълни решението на Общото събрание от 3 декември 2018 г., като осигури и ще продължава да осигурява безпроблемното преминаване на учени и служители от НИМХ-БАН, които желаят да работят в Института за изследване на климата, атмосферата и водите на БАН, се посочва в съобщението.", "date": "2018.12.20", "title": "БАН: Съдът не разгледа искането на НИМХ за спиране на създаването на нов институт за климата"}
{"url": "https://www.24chasa.bg/novini/article/7209476", "text": "Апелативния съд във Велико Тръново оправда лекарка от болницата в Тетевен, обвинена в причиняване на смърт на новородено поради немарливост преди 3 години. Подсъдимата д-р Нина Байчева е обявена за невинна, че на 22 април 2015 г. в АГ отделението при МБАЛ „Д-р Ангел Пешев”, поради немарливо изпълнение на правно регламентирана дейност, представляваща източник на повишена опасност, при водене на раждане от Наташка Г. от с. Глогово, обл. Ловеч, е нарушила медицинските стандарти и правилата за добра медицинска практика, като причинила по непредпазливост смъртта на Зара Г, дете на родилката. Според обвинителния акт лекарката въвела парентерално лекарствения продукт „Окситоцин” с голяма концентрация и форсирала въвеждането му на родилката Наташка Г..Не проследила състоянието на родилката и не разпознала наличието на състояние „тесен таз и съмнение за пелвеофетална диспропорция” и по този начин причинила фаталния изход за новорденото. Делото се гледа за втори път във Велико Търново, след като ВКС отмени предишната осъдителна присъда за акушергинеколожката и върна процеса при нов състав на апелативната инстанция. На 29 септември 2016 г., Окръжният съд в Ловеч призна д-р Байчева за виновна и я осъди на 2 години условно. Със същата присъда тя бе лишена от право да упражнява лекарска професия за срок от 2 години. Апелативният съд потвърди, но делото претърпя обрат на последна инстанция. Върховния касационен съд го върна с указания за назначаване на нова съдебно-медицинска експертиза. При повторното разглеждане Апелативен съд – Велико Търново допусна и назначи съдебно-медицинска експертиза, изготвена от седем вещи лица и приета в открито съдебно заседание пред юни 2018 г. По искане на апелативния прокурор и частните обвинители, бе допусната и повторна съдебно-медицинска експертиза, изготвена от други седем вещи лица. Присъдата отново може да бъде атакувана предвърховните магистрати.", "date": "2018.12.20", "title": "Оправдаха лекарка от Тетевен, подсъдима за смърт на новородено"}
{"url": "https://www.24chasa.bg/novini/article/7209526", "text": "Тайванци се организират, за да помогнат на шофьор, блъснал три ферарита, уморен от работа, съобщи АФП. Лин Чън-хсъан заспал на волана в ранните часове на деня на планински път над Тайпе, докато карал тамян на храмове. Той не само съсипал семейния автомобил, но ударил три ферарита, паркирани край пътя от собствениците им, тръгнали на разходка в планината. \"Изглежда съм заспал. Не съм сигурен какво се случи\" - каза 20-годишният младеж, предава БТА. Щетите са за 12 милиона тайвански долара (340 000 евро). Сумата е непосилна за младежа, който е спрял следването си, за да помага на майка си в семейния магазин за тамян. Той работи и в съседния ресторант. В деня на катастрофата Лин Чън-хсъан е работил в ресторанта до 3 ч. през нощта. След това поспал малко и започнал доставките към 5 ч., защото майка му не се чувствала добре. Съседите на семейството помагат, като им дават на заем собствените си автомобили за доставките. Общинските власти в Тейпе учредиха фонд за дарения. В него вече са преведени 814 000 тайвански долара.", "date": "2018.12.20", "title": "Тайванци събират пари за глобата на младеж, блъснал 3 ферарита от преумора"}
{"url": "https://www.24chasa.bg/novini/article/7209461", "text": "Руснак, издирван с червена бюлетина на Интерпол, е задържан в Бургас. Днес окръжната прокуратура внесе в съда искане за определяне на мярка „временно задържане\" спрямо Вангел Р. , за когото е постъпила официална молба от руската държава за екстрадиция. В Руската федерация срещу него е повдигнато обвинение за нелегално производство, придобиване, съхранение, транспортиране, изпращане или продажба на наркотични или други психотропни вещества. За престъплението е предвидено максимално наказание 20 години „лишаване от свобода\". Деянието е съотносимо и по българския НК, уточняват от прокуратурата. Вангел А. е привлечен като обвиняем от руските власти на 06.06.2012г. Той е бил обявен за издирване с червен бюлетина по искане на Интерпол Москва. Задържан е благодарение на отличната работа на служители от ОД на МВР Бургас, коментираха от Апелативната прокуратура.", "date": "2018.12.20", "title": "Руснак, дирен с червена бюлетина на Интерпол за наркотици, задържан в Бургас"}
{"url": "https://www.24chasa.bg/novini/article/7209489", "text": "36-годишна жена от град Рила е арестувана, след като е заляла майка си със сода каустик, съобщиха от Областната дирекция на МВР в Кюстендил. Сигналът за инцидента е получен вчера от съседи, които чули писъците на пенсионерката. При оглед в къщата на двете жени е открита бутилка с опасната натриева основа. Пострадалата е закарана за лечение в благоевградската болница, а дъщерята е задържана за 24 часа. По случая е образувано досъдебно производство, уведомен е дежурен прокурор. Майката е дългогодишна служителка на общинската администрация в град Рила, съобщи \"Струма\". Вчера между нея и дъщеря й избухнал скандал. Според съседи, 36-годишната жена никога не е работила.", "date": "2018.12.20", "title": "Жена заля майка си със сода каустик"}
{"url": "https://www.24chasa.bg/novini/article/7209550", "text": "С 95 гласа \"за\", 64 \"против\" и 8 \"въздържал се\" Народното събрание прие окончателно и на второ четене измененията в Закона за борба с корупцията и конфликта на интереси. Според него прекратяването на съдебни дела и оправдателните присъди няма да са основание за спирането на проверките на имуществото и конфискацията на придобитото незаконно. Новият ред за работата на КПКОНПИ влиза в сила незабавно след обнародването му в Държавен вестник.                                                                                                                                                                                                                                                                                                                       ", "date": "2018.12.20", "title": "Депутатите приеха окончателно новия закон \"Антимафия\""}
{"url": "https://www.24chasa.bg/novini/article/7208561", "text": "- За вече 13-те години работа на Центъра за безопасен интернет тази обучителна програма се оказа една от най-успешните дългосрочни дейности - да обучаваме деца от цялата страна, които да бъдат съветници и помощници на своите връстници. Идеята се роди преди четири години при обсъждане на възможни съвместни инициативи с нашия дългогодишен партньор Теленор. Сътрудничеството ни е старо колкото и самият център – Теленор са един от членовете-основатели на Обществения съвет към Центъра за безопасен интернет. За нас най-сигурната превенция в онлайн пространството са обученията и развиването на дигитално-медийни умения у децата от най-ранна възраст. Това им помага сами да се ориентират в сложната дигитална среда, да разпознават навреме опасностите и да ги избягват. Ние винаги сме си мечтали да можем да обхванем с дейностите ни цялата страна. Но европейската мрежа от центрове за безопасен интернет е всъщност базирана в неправителствени организации във всяка държава, които получават толкова европейско финансиране, колкото могат сами да осигурят от други източници. Поради това и сътрудничеството ни с частния сектор е от изключително значение за продължаване на нашата работа. - В края на всяка календарна година обявяваме конкурс, отворен за всички училища в страната, за заявки техни ученици от 5 клас да бъдат обучени за киберскаути. Спряхме се на 5 клас, защото тогава децата стават вече много активни в интернет и съответно са изложени на повече опасности, а от друга страна, ще имат още поне две години да бъдат на разположение на връстниците им в същото училище. Екипът подбира за изпълнение толкова заявки, колкото му е възможно да изпълни в рамките на една година. Сред обявените критерии за избор са: предпочитание се дава на училища в населени места, където още не имало обучения; стимулираме училищата да съставят сборни групи по възможност от няколко близки населени места или поне от няколко училища в населеното място; групата, която не може да бъде по-голяма от 30 ученика поради спецификата на методиката, да включва както момчета, така и момичета, а по възможност и деца от различни етнически общности. В началото на всяка нова година заедно с училищата се прави график за обученията, който е доста сгъстен, защото месеците юли, август и декември не са подходящи. Трима обучители отиват в училището-домакин и провеждат обучение, което обхваща два пълни дни. Обучението е изцяло интерактивно – с децата се работи през викторини, дискусии, задачи за групово изпълнение, симулации на реалистични ситуации. През първия ден се работи заедно с децата по определяне на рисковете онлайн за деца. Впрочем, те са много добре информирани за повечето от опасностите. Това, което им липсва обаче е да структурират в съзнанието си това пасивно знание и да им се дадат варианти за предпазване и за реакция при сблъскване с конкретна опасност. Вторият ден вече е изцяло посветен на две важни умения: какво да посъветвам свой връстник, който е попаднал в неприятна ситуация онлайн и как да предам на своите връстници новите знания и умения, които съм получил по време на обучението. По първата цел работим със симулационни игри и обсъждане на правилните реакции и подходи. По втората – обсъждаме и избираме различни варианти на дейности, през които киберскаутите могат да предадат знанията си – кампании, видеоклипове, плакати, брошури, кратки пиески и всичко друго, за което те сами се сетят. След гласуване за три от изброените дейности групата се разделя на три и всяка има време да подготви съответната дейност, която след това да представи пред останалите и заедно да се обсъди как може да се подобри. - След приключване на двудуневното обучение децата имат задача да се разделят на по-малки отряди и имат два месеца да си изберат име и лого на отряда, да си измислят и проведат с помощта на учител своя дейност сред връстниците им. Учителите ни изпращат подробно описание на проведените дейности, снимки, изработени материали и жури избира трите най-добри дейности. Децата, които са ги провели, идват в София за отбелязването на международния Ден за безопасен интернет в началото на февруари и на тържествена церемония получават награди и грамоти от Теленор и Главна дирекция „Борба с организираната престъпност“, които са важен партньор на Центъра за безопасен интернет. - На първо място ние следим повишаването на уменията на децата с входна и изходна анкета при обученията. Техните умения да разпознават и да се предпазват от онлайн опасности нараства с от 20% дори в някои групи до над 50%. След приключване на състезанието за най-добра дейност ние не прекъсваме връзката с обучените групи – те получават задачи за изпълнение, които наричаме „мисии“, с които събират точки и при натрупването на определен брой точки получават правото да влязат във висшата група „Киберскаут-експерт“. Тази група деца получава възможност да продължи обучението си през дистанционни обучения, да взема участие в различни други инициативи и проекти. И не на последно място, ефектът от програмата проличава и в това, че обучени от нас киберскаути ни сигнализират за проблеми с техни връстници, за открити съмнителни профили в социалните мрежи или за случаи на онлайн тормоз. На няколко пъти обучените деца ни изпращаха сигнали за профили на педофили, които те бяха идентифицирали благодарение на получените знания и умения. - Да, определено родителите са целева аудитория, с която също има какво да научи по отношение на безопасността в интернет. Затова в началото на 2018 г. заедно с Теленор организирахме първия родителски форум по темата, под наслов „От нас зависи!“. Какво трябва да знаем за децата си и как да бъдем успешни дигитални родители, какви са заплахите в онлайн общуването и за какво децата използват социалните мрежи бяха само част от горещите теми, които вълнуват всеки родител и бяха поставени на дискусия по време на форума, организиран от Теленор, в партньорство с Центъра за безопасен интернет, Асоциация Родители и сайта „Майко Мила!“. Лично Комисар Явор Колев от ГДБОП обучи първото поколение дигитални родители как да предпазят децата си в интернет и какви са заплахите, с които той и неговия екип се борят ежедневно. Интересът, с който родителите дискутираха, задаваха въпроси и се интересуваха от инструментите за защита, ясно ни показаха, че има много какво да се направи и в тази посока. Друга добра съвместна инициатива с Теленор, насочена към родителите е така наречената „Д-р ОхЗаби – Клиника за мобилни устройства, ползвани от деца, при която по различни поводи експерти на Центъра за безопасен интернет провеждат разговори с деца и техните родители за начините безопасно да се ползва интелнет и мобилно устройство. - Докато Центърът за безопасен интернет действа, тази програма ще продължава. Безспорно за нас тя е много значима, но също така беше високо оценена и на европейско равнище – през 2017 г. беше класирана сред най-добрите в Европа от Европейската мрежа за превенция на престъпността. ***", "date": "2018.12.20", "title": "Георги Апостолов, координатор на Центъра за безопасен интернет: Деца помагат на деца да се пазят в интернет с програмата „Киберскаут”"}
{"url": "https://www.24chasa.bg/novini/article/7209563", "text": "Пет леки автомобила били разбити и обрани в централната част на областния град. Сигналите са получени вчера в Четвърто РУ. По първоначални данни на ул. \"Стадион\" от два джипа \"Тойота\" и \"Санг Йонг\" били откраднати дисплеи за парктроник. Различни вещи били отнети от \"Мазда\", \"Мини Купър\" и \"БМВ\" на ул. \"Тодор Влайков\". В рамките на досъдебни производства извършителите се издирват.                                                                                                                                                                                                                                                                                                                       ", "date": "2018.12.20", "title": "Разбиха и обраха пет коли в центъра на Пловдив"}
{"url": "https://www.24chasa.bg/novini/article/7209296", "text": "Репортер на германското списание \"Шпигел\" публикувал фалшиви материали в продължение на години. Има съмнения, че Клаас Релотиус е измислил 55 истории. Новинарското списание от Хамбург на Рудолф Аугщайн е възприемано като \"огнестрелно оръжие на демокрацията\" и е пример за сериозна журналистика. Със силен тътен обаче създаденият му образ се сгромоляса, коментира \"Билд\". Новият главен редактор на \"Шпигел\" Щефен Клусман събрал екипа на редакцията и съобщил, че списанието има репортер, който е манипулирал и измислял истории. Има съмнения, че десетки материали на 33-годишния Клаас Релоциус, който е отличаван с награди за работата си, са плод на фантазията му. За 14 от тях вече има доказателства. Колега на Релотиус се усъмнил в работата му, след като двамата работили заедно по голям материал за стената между САЩ и Мексико. Хуан Морено забелязал нередности в работата на Клаас и отишъл с притеснение и деликатност да поговори с шефа на \"Шпигел\". Зам.-главният редактор на изданието Улрих Фихтнер коментира, че с разследването, което предприел, Морено рискувал собствената си позиция и го направил на свои разноски. Първоначално никой не му вярва - нито колегите, нито от редакционния борд на изданието. Морено събрал достатъчно доказателства за измамните репортажи на Клаас Релоциус. Първоначално той отричал, но миналата седмица трябвало да признае, че е манипулирал и измислил множество текстове. До последно Релотиус опитвал да дискредитира Морено и дори изпращал фалшиви имейли. В текстовете си Релотиус разказвал за хора, които никога не е срещал, за места, на които никога не е бил, и използвал цитати, които никой не е казвал. Никой не забелязал лъжите на репортера през годините. \"Шпигел\" се гордее с отдела си, чиято задача е да проверява всеки факт, описван в текстовете на репортерите. Когато обаче репортерите работят върху собствени проучвания, те невинаги са проверявани и материалът им отива за публикация със специално отбелязване, че е \"собствено изследване\". Материалите на Релоцуис твърде често излизали по този начин и шефовете му е трябвало да се усъмнят, коментира \"Билд\". Улрих Фихтнер коментира случилото се с думи като \"шок\" и \"пронизваща болка\". Той оставя отворен въпроса \"Чия е отговорността за допусканите грешки?\" и отбелязва, че е особено болезнено, че Релотиус е накърнил образа на списанието за качествено съдържание, който е изграждан в продължение на десетилетия. Установено е, че материалът му   излязъл през юни 2018-а - за 13-годишно момче, което вярва, че е спомогнало за започването на войната в Сирия с графити на омраза срещу Асад, е с източник фантазията на 33-годишния репортер. Релотиус никога не е пътувал до Сирия, твърди, че е водил разговори чрез мобилно приложение, но дали наистина е разговарял с героя си Моууия, остава неясно за \"Шпигел\". През март 2018-а Релотиус пише за 59-годишен американец, който пътува из страната и наблюдава   (\"The Last Witness\"). Има история за негово  , в който среща г-жа Гадис, която му разказва за починалия си от рак съпруг. Не е ясно дали тази жена въобще съществува и дали пътуването го е имало. Разказва и че се е срещал с охранител на  . Той обаче никога не е пътувал до там и такава среща не е имало. \"Шпигел\" има съмнения дали и материалът на Релотиус за последния оцелял   е в резултат на разговор с 99-годишния мъж. Изданието ще събере комисия, която да разследва измамните материали на репортера. Той е получавал три награди на \"Шпигел\" за работата си, включително за талантлив млад журналист. Пише и за други издания като \"Нойе Цюрхер Цайтунг\", Файненшъл таймс\", \"таз\" и \"Велт\". Си Ен Ен го избира за журналист на годината, 4 пъти печели германската награда за репортери, \"Европейската награда за пресата\", католическата медийна награда и др.", "date": "2018.12.20", "title": "Скандал с фалшиви новини: Репортер на \"Шпигел\" измислил десетки истории (Обновена)"}
{"url": "https://www.24chasa.bg/novini/article/7209600", "text": "Два сигнала за причинени леки телесни повреди по хулигански подбуди са регистрирани вчера в полицията в Пловдив. По обяд в Трето РУ било съобщено за възникнал конфликт между двама ученици в пловдивска гимназия. Според първоначалните данни, в двора на училището 17-годишен нанесъл побой на 15-годишно момче. След медицински преглед пострадалият тийнейджър е освободен за домашно лечение. Срещу нападателя е образувано досъдебно производство по чл. 131, ал.1, т.12 от НК. Предстои материалите по случая да бъдат внесени в районната прокуратура. Работата продължава разследващ полицай. Часове по-късно, около 19.30 часа, в Шесто РУ бил отведен 35-годишен охранител в казино, който след спречкване помежду им ударил 28-годишна посетителка. Мъжът е с криминални прояви и осъждан. По случая е образувано бързо производство по чл. 131, ал. 1., т. 2 от НК.", "date": "2018.12.20", "title": "17-годишен биел 15-годишен в двора на училище в Пловдив"}
{"url": "https://www.24chasa.bg/novini/article/7209630", "text": "Засечени са първите опити за подаване на неверни данни към електронната система за смесено таксуване на платената пътна мрежа, съобщиха от Агенция \"Пътна инфраструктура\". Заради конфиденциалност на информацията конкретните казуси не могат да бъдат обявени, но в доста от случаите става въпрос за подадена несъществуваща все още възможност за конвертиране към е-винетка със срок на валидност 31 декември 2019 г. До момента са подадени над 16 000 заявления за конвертиране на хартиен винетен стикер към е-винетка. За първите 4 дни от началото на продажбата на електронни винетки са купени 786 е-винетки за 78 627 лева. Тъй като за всяка подадена информация за трансформиране към е-винетка се прави верификация на въведените данни, системата не може да допусне грешки и засича подобни неточности, изтъкват от Агенцията. Подадените верни данни са обработени и хартиените стикери са конвертирани. Междувременно се разработва бутон, чрез който на уеб сайта на Националното тол управление - www.bgtoll.bg, всеки ще може да провери дали хартиеният винетен стикер на автомобила му е преобразуван в електронна винетка. От пътната агенция напомнят, че преобразуването към е-винетка е препоръчително. Потребителите на платената пътна мрежа с неконвертирани валидни хартиени винетки няма да бъдат глобявани. Без значение дали хартиеният винетен стикер е преобразуван, той трябва да остане на предното стъкло на автомобила до изтичане на неговата валидност. Всички подадени заявки за конвертиране към е-винетка ще бъдат отразени в системата своевременно, за да бъдат избегнати неудобства за шофьорите след настъпването на Новата година, когато влиза в сила новата е-винетка.", "date": "2018.12.20", "title": "Засякоха опити за измама с електронните винетки"}
{"url": "https://www.24chasa.bg/novini/article/7209558", "text": "\"Само тази година са запорирани и иззети по дела на Специализираната прокуратура суми за над 50-60 млн. лв.\", обяви зам. главният прокурор Иван Гешев в Съдебната палата по време на пресконференция,  Гешев поясни, че запорите на сметки и имущество, както и изземанията на пари в кеш са един от ефективните начини за борба с тежката престъпност. И обобщи: \"Особено в България най-сериозното наказание е да ти изземат това, което си откраднал, или както е казал народът да те ударят по джоба\". Той посочи за пример иззетите 10 млн. лева и скъп автопарк от семейството на бизнесмена Ветко Арабаджиев. Заместникът на Сотир Цацаров отчете, че през т.г. спецпрокуратурата е наложила и най-високите парични гаранции, чийто размер надхвърлял 2,5 млн. лв. \"Това е, защото ги съобразяваме с реалното имущество, с което разполагат обвиняемите. В този смисъл за нас мярката за неотклонение „парична гаранция“ е много сериозна, защото гарантира, че при едно отклонение тези парични средства ще влязат в държавата\", каза Гешев. В началото на годината например бившият ректор на Медицинския университет в София акад. Ваньо Митев брои 200 хил. лв. за свободата си по дело за корупция с дипломи. Баснословни гаранции платиха и другите обвинени с него. 250 хил. лв. наложи прокурор на кмета на Септември Марин Рачев, той обаче оспори размера пред съда и в крайна сметка срещу 130 хил. лв. остана на свобода.", "date": "2018.12.20", "title": "Иван Гешев: 60 млн. лв. са запорирани и иззети за 1 г. от спецпрокуратурата"}
{"url": "https://www.24chasa.bg/novini/article/7209635", "text": " За броени часове свогенските криминалисти разкриха кражба на голямо количество дизелово гориво. Извършителите са задържани и привлечени като обвиняеми още същия ден, съобщиха от пресцентъра на полицията. Работата по случая започнала на 18 декември, след излъчен телевизионен репортаж, в който жители на Своге сигнализират за източване на дизелово гориво от камиони на ул. \"Република\", за което не са заявили в полицията. Веднага след излъчването в РУ-Своге бе образувано досъдебно производство. На следващия ден собственик заявил официално в полицейското управление, че на 5 декември от двата му камиона са били противозаконно отнети общо 95 литра дизелово гориво. В резултат на незабавно предприетите оперативно-издирвателни действия, само няколко часа по-късно, криминалистите установили и задържали извършителите на престъплението - двама криминално проявени местни жители на 24 и 28 години. Дизеловото гориво, обект на кражбата, също е намерено и иззето по съответния ред. След доклад на събраните доказателства в районната прокуратура извършителите са привлечени в качеството на обвиняеми за престъпление.", "date": "2018.12.20", "title": "Хванаха двама, източили 95 литра дизелово гориво от камиони в Своге"}
{"url": "https://www.24chasa.bg/novini/article/7209644", "text": "В по-голямата част на Босна и Херцеговина е регистрирано голямо замърсяване на въздуха, сочат данни на сайта за измерване на качеството на въздуха \"Er vizzuel\", съобщи Танюг. Най-замърсен въздух днес е регистиран в Лукавац, където индексът на качеството на въздуха е 371, което означава, че въздухът е изключително мръсен и опасен за здравето. Показателите сочат, че във въздуха на Босна и Херцеговина се забелязва концентрация на вредните фини частици /РМ 2,5/ над средните нива на кубичен метър, предаде БТА. В района Марлин Двор в Сараево е регистрирана концентрация от 199 микрограма вредни частици на кубичен метър въздух, посочва сайтът Кликс.ба. Днес е регистрирано увеличено замърсяване на въздуха в Зеница, Какан, Високо, Добой, Горажде, Тузла, Грачаница. Сараево в началото на декември бе сред най-замърсените градове в света.", "date": "2018.12.20", "title": "В Босна и Херцеговина въздухът е много\nзамърсен"}
{"url": "https://www.24chasa.bg/novini/article/7209672", "text": "Държавният глава Румен Радев удостои посланика на Китайската народна република Джан Хайджоу с орден \"Стара планина\" първа степен. На тържествена церемония в Гербовата зала на „Дондуков“ 2 дипломатът получи висшето държавно отличие за изключително големите му заслуги за развитието на двустранните отношения между България и Китайската народна република. Това съобщиха от прессекретариата на президента. „Този орден е израз на огромното значение, което отдаваме на двустранните връзки и сътрудничество с Китайската народна република, защото нашите отношения винаги са се основавали на приятелството и доверието между двата народа“, заяви президентът Румен Радев в приветствието си. Държавният глава открои усилията на посланик Джан Хайджоу по време на мандата му за „изключително интензивните и резултатни отношения между нашите две страни“. През годината у нас гостуваха министър-председателят на Китайската народна република Ли Къцян, България беше домакин на Седмата среща на върха на групата 16+1 за сътрудничество между Китай и страните от Централна и Източна Европа, посочи Румен Радев. Държавният глава изказа специална благодарност на посланик Джан Хайджоу за неговата неоценима помощ в организацията на безпрецедентната спасителна операция по издирване на българския алпинист Боян Петров по-рано през годината. Приемам тази награда като символ на приятелството и сътрудничеството между България и Китай, заяви в отговор посланик Джан Хайджоу и благодари за честта да бъде удостоен с висшето държавно отличие. „Мандатът ми от две години и половина не беше толкова дълъг, но през това време успях да почувствам доброто отношение на българите към китайския народ, което е солидна основа за по-нататъшните ни двустранни отношения“, каза още посланикът.", "date": "2018.12.20", "title": "Румен Радев връчи орден \"Стара планина\" на посланика на Китай у нас Джан Хайджоу"}
{"url": "https://www.24chasa.bg/novini/article/7209707", "text": "Европейската комисия съобщи, че отпуска допълнителни 305 милиона евро за охраната на външните граници на ЕС. Средствата ще бъдат насочени към Гърция, Италия, Кипър и Хърватия, предаде БТА.  В съобщение на ЕК се отбелязва, че от 2014 г. насам по това перо са били осигурени 10,8 милиарда евро. С днешното решение Гърция получава най-големия дял от отпуснатата помощ - 289 милиона евро. От тази сума 190 милиона евро ще послужат за осигуряването на подслон за 25 000 мигранти, подали молби за закрила, както и за месечни парични преводи към 70 000 хора в същото положение. Общо 61 милиона евро ще бъдат предназначени за плащането на наеми от мигрантите в Гърция. С 33 милиона евро ще бъде подпомогната дейността на операциите в Егейско море. ЕК е заделила за Гърция над два милиарда евро за управление на миграцията. Италия получава 5,3 милиона евро за защита на жертвите на каналджиите. Досега на страната са били осигурени 950 милиона евро за справяне с мигрантите. Кипър получава 3,1 милиона евро, за да подобри условията в лагерите за мигранти. Досега страната е получила за работа с мигрантите 40 милиона евро. За Хърватия са предвидени 6,8 милиона евро за подобряване на граничната охрана. До днес ЕК е предоставила на хърватските власти със същата цел над 120 милиона евро, се уточнява в съобщението.", "date": "2018.12.20", "title": "Още 305 милиона евро отпускат за охрана на външните граници на ЕС"}
{"url": "https://www.24chasa.bg/novini/article/7209650", "text": "България има амбицията да се превърне в газоразпределителен център на региона. За целта съвместно с Европейската комисия работим по концепцията за изграждане на газоразпределителен център \"Балкан\". Освен необходимата инфраструктура като част от хъба ще бъде създадена борса за търговия с природен газ, която ще бъде регистрирана като дъщерно дружество на \"Булгартрансгаз\" ЕАД, в рамките на месец. Това ще гарантира необходимите предпоставки за либерализация на пазара и развитието на търговията със синьо гориво на българска територия\". Това е заявила министърът на енергетиката Теменужка Петкова по време на подписването на Меморандум за разбирателство за сътрудничество при разработването на газов хъб \"Балкан\" между българския газопреносен оператор \"Булгартрансгаз\" ЕАД и Австрийския централноевропейски газов хъб, информира ресорното ведомство. Двете компании поели ангажимент за сътрудничество и подпомагане развитието на газоразпределителния център на територията на страната ни, чрез обмен на ноу-хау и добри практики по отношение изграждането и функционирането на газовия хъб, както и информация по правните и регулаторни въпроси на ЕС, предаде БТА. CEGH ще подкрепя търговията на газова борса в България и чрез предоставяне на помощ, услуги и информация. Страните споделят мнението, че българският пазар на газ играе важна роля за развитието на ликвидната търговия с газ в Югоизточна Европа, който е един от ключовите въпроси за постигане сигурност на доставките и конкурентоспособност в региона на Югоизточна Европа. \"Булгартрансгаз\" ще инвестира в разширяването на националната газопреносна мрежа, за да превърне България в основен разпределителен център на природен газ за европейските пазари на природен газ. CEGH ще допринесе за сътрудничеството, като споделя информация за успешното функциониране на газовите хъбове и ликвидни места за търговия с газ, свързани с основния европейски газоразпределителен център в Баумгартен, Австрия. По този начин австрийският партньор ще помогне на българския газопреносен оператор да прецени как да развие и превърне газов хъб \"Балкан\" във важно място за търговия с природен газ в региона.", "date": "2018.12.20", "title": "Теменужка Петкова: Ще правим борса за търговия с природен газ"}
{"url": "https://www.24chasa.bg/novini/article/7209751", "text": "Си Ен Ен заяви, че отнема две награди, които е присъдила през 2014 г. на , предаде Асошиейтед прес, цитирана от БТА. В днешно изявление американската телевизия съобщи, че независимата комисия, която преди четири години е присъдила на Клаас Релотиус наградите \"Журналист на годината\" и \"Журналист на годината от печатна медия\", е решила единодушно да го лиши от тях след разкритията за професионалната му неетичност. Вчера германското списание \"Шпигел\", където работеше Релотиус, съобщи, че той е изфабрикувал интервюта и факти в поне 14 свои статии в течение на години.", "date": "2018.12.20", "title": "Си Ен Ен отне две награди на журналиста от \"Шпигел\", който фалшифицирал статиите си"}
{"url": "https://www.24chasa.bg/novini/article/7209752", "text": "Британският медиен регулатор \"Офком\" заяви, че руската телевизия \"Ар Ти\" е нарушила правилата за безпристрастност в свои излъчени през март и април предавания, включително и при отразяването на отравянето на бившия шпионин Сергей Скрипал и дъщеря му Юлия, предаде Ройтерс. Според \"Офком\" става дума за седем случая на нарушение на правилата за безпристрастност, като на \"Ар Ти\" може да бъдат наложени санкции, предава БТА. Телевизия \"Ар Ти\" изрази изключително голямото си разочарование от заключенията на \"Офком\" вследствие на проведените от регулатора проверки.", "date": "2018.12.20", "title": "Британският \"Офком\": Руската телевизия \"Ар Ти\" наруши правилата за безпристрастност"}
{"url": "https://www.24chasa.bg/novini/article/7209761", "text": "Британската опозиционна Лейбъристка партия би трябвало да потрива доволно ръце, след като управляващите консерватори са разкъсвани от гражданска война заради Брекзит, предаде БТА.  Разбунтували се консерватори се опитаха този месец да отстранят министър-председателката Тереза Мей от лидерския пост на партията, но не успяха. Нейният план за Брекзит е хулен от мнозина и не е ясно дали или при какви условия Великобритания ще напусне Европейския съюз на 29 март. Но тази ситуация, която би могла да е идеалният момент за лейбъристите да се възползват от хаоса в правителството, показва, че главната опозиционна партия е също толкова разделена, колкото консерваторите. Стратегията на лейбъристите за Брекзит прикрива подобни разломи, каквито разделят консерваторите, а преданите партийци съвсем не са обединени зад своя лидер Джереми Корбин. Лейбъристите, които са подложени на натиск да положат повече усилия, за да отправят предизвикателство към правителството, да свалят Мей и да предизвикат общи избори, се опитаха тази седмица да призоват за символичен вот на недоверие към министър-председателката, но този ход имаше обратен ефект. Засега Корбин няма желание да насилва нещата, съзнавайки, че лейбъристите може да не успеят да свалят Мей или да постигнат промени във връзка с Брекзит, а просто в крайна сметка да поставят собствените си разделения в центъра на вниманието, казват източници, запознати с мисленето в партията. \"Що се отнася до по-широко предложение за недоверие към правителството, въпросът не е дали, а кога и ние ще го внесем в момент, когато смятаме, че има най-голям шанс за успех\", каза вчера говорител на Корбин. \"С предложението за недоверие към министър-председателката ние даваме да се разбере, че според нас моментът вече е назрял . . . Правителството загуби мнозинството си в парламента, загуби доверието на камарата и на страната.\" Засега партията ще изчака с надеждата да остави зад себе си хаотичния призив за вот на недоверие, който постави партийните лидери в положение да се чудят дали да го подкрепят или не в рамките на няколко часа. Лейбъристите се поставиха в неловка ситуация, защото правителството трябва да предвиди време за подобно гласуване в парламента, но то не е правно обвързващо. \"Само Джереми Корбин може да превърне нашата каша в своя каша и да обедини #консерваторите#Брекзит#безполезно\", заяви в Туитър консервативната депутатка Ана Субри след този ход в понеделник. РАЗДЕЛЕНИЯ Оспорваното гласуване във Великобритания през 2016 г. за напускане на ЕС разкъса голяма част от страната, настройвайки семейства и приятели едни срещу други. Същото се отнася за парламента, което размива традиционното разделение във Великобритания между правителство и опозиционни партии. Мей беше принудена да отложи гласуване по нейната сделка за напускане на ЕС за седмицата, започваща на 14 януари, след като разбра, че няма достатъчна подкрепа, за да постигне одобряването й в парламента. Тя се надява, че нови \"гаранции\" от ЕС ще убедят депутатите. Докато сред консерваторите бушуваше гражданската война заради Брекзита, в редиците на лейбъристите цареше крехко примирие, но след като до развода на Великобритания с ЕС вече остават само 100 дни, то може би идва към своя край. Лейбъристите искат постоянен митнически съюз с ЕС и близки отношения с доходоносния единен пазар на общността. Тази политика се окачествява като \"конструктивна неопределеност\" от някои критици, които поставят под въпрос дали лейбъристите могат да договорят по-добра сделка. Корбин - социалист, който не е особено въодушевен от ЕС, е доволен да следва тази политика, при положение че се уважава гласуването за напускане на общността. Той обаче е подложен на все по-голям натиск да подкрепи втори референдум, за да се разреши безизходицата в парламента, дори от някои от неговия екип - нещо, което той няма желание да подкрепи, страхувайки се, че то ще отблъсне лейбъристките привърженици, които искаха Брекзит. Екипът на Корбин просто казва, че т.нар. народно гласуване е възможност, \"ако другите са изчерпани\". Главната цел на лейбъристите е да спечелят предсрочни избори, за да могат да предоговорят сделката за развода, но предизвикването на предсрочни избори изисква мнозинство в Камарата на общините, каквото лейбъристите нямат. Северноирландската Демократична юнионистка партия казва, че ще продължи да поддържа консерваторите на Мей, които са в малцинство, освен ако сделката на министър-председателката за Брекзит не бъде одобрена в сегашния си вид. Тя настоява, че нейната сделка е единствената, която ЕС ще приеме. Политическите решения все повече отстъпват място на парламентарни сметки, при което всички страни се опитват да отгатнат кой път биха могли да изберат депутатите, не само за Брекзит, но и за всякакво гласуване за сваляне на правителството. С изтичането на времето обаче възможностите намаляват, а някои анализатори казват, че се увеличава вероятността за удължаване на срока на уведомлението съгласно член 50 за напускане на ЕС. \"Нашите усилия трябва да бъдат съсредоточени върху това да я спрем да бави времето, за да може да настоява за своята сделка или без сделка - доста безотговорна стратегия, която не се нрави на нейната партия и не съответства на настроението в страната\", заяви за Ройтерс лейбъристката депутатка Сима Малхотра. (БТА)", "date": "2018.12.20", "title": "Британските лейбъристи минават през собствени минни полета заради Брекзит"}
{"url": "https://www.24chasa.bg/novini/article/7209762", "text": "Започвайки седмата година на поста си, японският премиер Шиндзо Абе е устремен към \"свещения граал\" на японската дипломация - пробив в продължаващия от десетилетия териториален спор с Русия, който спъва формалното подписване на мирен договор след края на Втората световна война. Абе, който подава сигнали, че е готов за сделка, се очаква да пристигне в Москва идния месец за 25-ата си среща на върха с руския президент Владимир Путин. Според ветерани от предишни преговори 2019 г. може би е най-добрият и последен шанс за Абе, който смята един такъв договор за потенциално политическо наследство, с което да се сложи край на спора за групата ветровити острови, завладени от съветските войски през последните дни на войната. \"На Абе му остават още 2 години и 9 месеца до края на мандата. Ако иска да приключи с тази работа, той е в надпревара с времето, - каза пред Ройтерс Мунео Судзуки, един от бившите преговарящи и приближен на Абе. - Ако нещата вървят така, резултатът ще бъде нулев.\" Путин може би е склонен за сделка сега, очаквайки че подобряването на отношенията ще послужи като противовес на Китай и ще привлече повече японски инвестиции и технологии, казват някои експерти. Други обаче се съмняват дали Путин наистина иска някакво споразумение, донякъде и защото мнозинството от руснаците са против връщането на който и да е от островите, известни в Япония като Северните територии, а в Русия - като Южните Курили. \"Не вярвам да се стигне до споразумение преди 2021 г., когато приключва мандатът на Абе\", каза Валери Кистанов - шеф на Центъра за японски изследвания в московския Институт за далекоизточни изследвания. Надеждите за споразумение са били попарвани неведнъж. Двудневна среща на върха през декември 2016 г. приключи с обещания за икономическо сътрудничество, но без значим пробив по въпроса за островите. През септември Путин изненада Абе, когато на сцената заедно с японския лидер на конференция във Владивосток, предложи подписване на мирен договор до края на годината \"без всякакви предварителни условия\". Абе по-късно отхвърли предложението, повтаряйки японската позиция, че първо трябва да бъде разрешен въпросът за суверенитета. След като двамата се срещнаха отново в Сингапур през ноември, Абе каза пред репортери, че те са се договорили да ускорят преговорите на основата на една обща декларация от 1956 г., в която Москва се съгласи да предаде два по-малки острова на Япония след подписването на мирен договор. \"Президентът и аз напълно споделяме силната си решимост да не отлагаме решаването на този проблем, а да го приключим със собствените си ръце\", каза Абе. Пенсионираният дипломат Кадзухико Того каза, че тези думи показват решимостта на Абе да постигне споразумение. \"Ако прочетете изявлението на Абе след срещата в Сингапур. Той много ясно каза: \"Аз ще го направя\", посочи Того. А според Судзуки вероятно е такова споразумение, при което Русия се отказва от два по-малки острова и задържа два по-големи, като предоставя на Япония известен достъп (до тях), по формула, известна като \"два-плюс алфа\". Мирен договор може да бъде подписан през юни, когато Путин вероятно ще посети Япония за срещата на Г-20, но преговорите за предаването на малките острови ще отнемат повече време, добави той. Япония иска суверенитет върху всичките 4 острова, така че сделка \"два-плюс алфа\" вероятно няма да се посрещне добре от консервативните избиратели, които съставляват основата на политическата база на Абе. Като знак за чувствителността на въпроса, външният министър Таро Коно избягна да отговаря на въпроси за островите по време на неотдавнашен пресбрифинг. По-късно той се извини, като каза, че е трябвало да отговори с \"Без коментар\". Условията на Москва за сделка може да се окажат твърде трудни за преглъщане от Абе. Сред тях е гаранция, че Токио няма да позволи разполагане на американски войски и военни съоръжения на който и да е от върнатите острови. Русия, която засилва военното си присъствие на (двата) големи острова, заяви в понеделник, че е построила нови войскови общежития и планира да изгради повече съоръжения за бронирана техника, което предизвика протест от Япония. Часове по-късно министри от двете страни все пак се срещнаха, обсъждайки въпроси на икономическото сътрудничество. Всяко предаване на суверенитет към Япония ще трябва да третира въпроса за ролята на японско-американския договор за сигурност и правото на Вашингтон да създава военни бази на островите. \"Абе като че ли иска да мине с устно заявление, че няма да се позволи изграждането на американски съоръжения, - каза Джеймс Браун, професор от японското отделение на Университета \"Темпъл\". - Това не е достатъчно за руската страна.\" Предишни усилия за излизане от тази задънена улица са се оказвали неуспешни, но провал и този път би бил сериозен за Абе, смята Того. \"Това е последната възможност - каза той. - Абе от 5-6 години твърди, че този проблем е приоритетен за него. Ако отново се получи засечка, тя ще има по-голяма \"тежест\", отколкото в миналото.\"", "date": "2018.12.20", "title": "Последен шанс за японския премиер да постигне мирен договор с Русия?"}
{"url": "https://www.24chasa.bg/novini/article/7209736", "text": "Вицепрезидентът Илияна Йотова се срещна на \"Дондуков\" 2 с ръководствата на дружествата на българските исторически диаспори в България. Това съобщиха от прессекретариата на президентството. Вицепрезидентът благодарила на присъстващите за ползотворната съвместна работа и инициативи през изминалата година. Илияна Йотова споделила, че добри контакти са установени и със сънародниците ни в Съединените американски щати и далечна Аржентина. Българите тук и нашите сънародници в чужбина сме едно голямо семейство, заявила вицепрезидентът. Илияна Йотова представила проекта за интернет платформа, която да свързва сънародниците ни в чужбина помежду им и с родината, както и концепцията за създаването на Български културен институт. Работния вариант на платформата Илияна Йотова представила по-рано пред Съвета за работа с българите в чужбина, който проведе заключителното за годината заседание. В съвета към вицепрезидента участват представители на изпълнителната власт, водещи учени, политолози, университетски преподаватели, журналисти и общественици. Вицепрезидентът Илияна Йотова направила преглед на всички инициативи с българските общности в чужбина, проведени през 2018 година. На срещата била обсъдена и единодушно приетата от съвета концепция за Български културен институт по примера на Гьоте институт или Институт Сервантес. Тя е изготвена след над 50 срещи с български общественици и интелектуалци. Проучен е опитът на чуждестранните културни институти в България. С готовност ще представим концепцията на съответните институции, в чиито ръце е нейното изпълнение, отбелязала вицепрезидентът. Категорично е становището на съвета, че е необходимо актуализиране на двете постановления на Министерски съвет, отнасящи се до обучението на чуждестранни студенти от български произход. От представител на Министерството на образованието и науката бе получено уверение, че се работи в тази посока. Вицепрезидентът представила основните изводи от проведените две Студентски лаборатории със студенти от българските исторически диаспори - във Варна и в Благоевград. Необходимо е да бъде улеснено пребиваването на студентите в България по време на обучението. Няма единен механизъм, който да предлага на завършилите стаж или работа, е посочила Илияна Йотова. За пореден път е била потвърдена тезата, че трите закона - за българското гражданство, за българите в чужбина и за чужденците в България, се нуждаят от промяна, тъй като в тях има текстове, които си противоречат. Ремонтът на Закона за българско гражданство трябва да включва задължително ниво на владеене на български език, както и изискване за постоянно пребиваване. Очакват се реални резултати от дейността на работната група, в която влизат представители на всички институции, ангажирани с темата. Съществуват проблеми, нерешени от много години. Като държава България трябва да отговори на въпроса каква политика иска да прави със сънародниците зад граница - цялостна национална политика или политика на парче с ограничени контакти. Това са били заключенията на двете срещи.", "date": "2018.12.20", "title": "Йотова: Българите тук и нашите сънародници в чужбина сме едно голямо семейство"}
{"url": "https://www.24chasa.bg/novini/article/7209742", "text": "Няма пострадали при катастрофа, станала тази сутрин в Свищов между служебен автомобил на Районното полицейско управление и учебен автомобил, управляван от обучаем, съобщи ОД МВР - Велико Търново. Произшествието е станало на ул.\"3 март\" в дунавския град. По първоначална информация, за да избегне челен удар, водачът на полицейския автомобил е закачил учебната кола, след което напуснал пътното платно и се е ударил в крайпътно дърво. От удара са нанесени материални щети по полицейската кола. Патрулката не е отивала на сигнал и не е била с включена специална сигнализация. На водачите на двата автомобила са взети кръвни проби за химичен анализ . Причините за инцидента са в процес на изясняване. По случая е образувано следствено дело. В РУ - Свищов е започната и вътрешна проверка.", "date": "2018.12.20", "title": "Патрулка и учебна кола се сблъскаха \nв Свищов"}
{"url": "https://www.24chasa.bg/novini/article/7209778", "text": "Румънското правителство на Социалдемократическата партия е изправено пред вот на недоверие във връзка със спорна съдебна реформа, която според опозицията вреди на върховенството на закона и демокрацията в членката на Европейския съюз, предаде Асошиейтед прес, цитирана от БТА.  Преди днешния вот премиерът Виорика Дънчила заяви пред парламентаристите, че няма да коментира реформата, тъй като законите \"бяха одобрени от парламента\". Тя упрекна Европейския съюз заради критики към реформата. \"Никога няма да давам отчет в чужбина за неща, които се отнасят до суверенитета и достойнството на страната\", заяви Дънчила. Румъния поема ротационното председателство на ЕС от 1 януари.", "date": "2018.12.20", "title": "В румънския парламент текат дебати \nпо вота на недоверие срещу правителството"}
{"url": "https://www.24chasa.bg/novini/article/7209788", "text": "На ръба сме, застрашени сме, борим се за оцеляване - така описват ситуацията, в която се намират овцевъди в Република Македония, които днес протестираха пред министерството на земеделието, съобщи МИА, цитирана от БТА.  Овцевъдите предупредиха, че ако държавата не предприеме нищо, след три години в Македония няма да има овчарство. Овцевъдите се оплакаха също от забавеното изплащане на субсидиите и поискаха 50 процента увеличение /1500 денара за овца и 1000 денара за оставено женско агне/, но също така ако изкупната цена на агнешкото е 140 денара за килограм, държавата да изплати допълнителни 35 денара субсидия, за да вземат общо 175 денара, колкото е производствената цена.", "date": "2018.12.20", "title": "Ако държавата не предприеме нищо, в Македония след три години няма да има овце"}
{"url": "https://www.24chasa.bg/novini/article/7209777", "text": "\"Бързината, с която се придвижиха вторите промени в антикорупционния закон, бе изненада и за мен самия. Тя е вредна, но мисля, че в крайна сметка надделя разумът\". Това коментира главният прокурор Сотир Цацаров по повод промените в Закона за антикорупция, които бяха внесени в парламента от шефа на правната комисия Данаил Кирилов и заместника му Хамид Хамид . Вчера двамата решиха промените да не се подлагат на обсъждане в правната комисия, а първо на по-широко обсъждане. Според поправките общинарите няма да подават декларации в комисията \"Антикорупция\", а неявяването през Комисията ще се наказва с глоба до 5000 лева. Толкова ще е размерът и на санкцията за чиновниците, които не подадат информация за корупция. Седмица по-рано депутатите гласуваха и промени в Закона, според които внасянето на иск за конфискация не се обвързва с наказателното производство. Днес тази поправка бе гласувана окончателно от депутатите.  Главният прокурор коментира и двата законопроекта. Още преди седмица той подкрепи първия, който според него е трябвало да заличи последствията от тълкувателното решение на ВКС. \"Вторият законопроект е изпълнен с разпоредби, които се нуждаят от доста внимателно обмисляне\", обясни Цацаров. \"Имам известни резерви по отношение на бързината, с която тръгна той\", добави главният прокурор. Той уточни, че може да коментира конкретните текстове, когато това стане в хода на нормална законодателна процедура. \"По отношение на първия законопроект бързането бе абсолютно необходимо. Нищо обаче не налага бързане и за втория\", каза Цацаров. Според него необходимо е внимателно обмисляне и юридическо прецизиране. Втората тема, която главният прокурор коментира, бяха последните промени в НПК и т. нар. \"таен арест\", при който никой не е уведомяван за задържането в рамките на 24 часа при непълнолетните и 48 часа при пълнолетните граждани. \"Таен арест няма. Това не е таен арест, защото задържаният има право на адвокат от момента на задържането\", внесе яснота Цацаров. Той обясни още, че уведомяването или неуведомяването не е свързано с широк кръг от хора. Според него измененията в Закона засягат неуведомяването на конкретен човек.  Цацаров обаче смята, че този текст се нуждае от прецизиране в две насоки. Първата е, че Законът трябва да изключи семейството от кръга хора, на които няма да бъде съобщавано за ареста. Втората е да не се прилага за всички престъпления, а само за много тежки - тероризъм или извършени от организирани престъпни групи.", "date": "2018.12.20", "title": "Цацаров: Бързината, с която промените в антикорупционния закон се придвижиха, е вредна"}
{"url": "https://www.24chasa.bg/novini/article/7209812", "text": "Шестима българи бяха осъдени в Швеция за трафик на хора и изпратени в затвора, защото довели свои сънародници и ги накарали да просят, пише шведското англоезично издание \"Лоукъл\", цитирано от БТА.  Окръжният съд във Векшьо реши, че деветте жертви са били подложени на експлоатация, защото били принудени да просят в Южна Швеция. Ако не съберели достатъчно пари, \"работодателите\" им ги глобявали, малтретирали или им давали по-малко храна. Освен това съдът реши, че пометнала бременна жена е станала жертва на физически тормоз. Няма достатъчно доказателства, че посегателствата са причина за загубата на плода, но в съдебното решение се подчертава, че нападението на бременна жена само по себе си е сериозно престъпление. Според съда някои от просяците са били вербувани с фалшиви обещания, използвайки факта, че някои от тях са живеели в мизерни условия. \"Като цяло съдът реши, че просяците са били експлоатирани по начин, поставящ ги в извънредна ситуация и че това е била целта на действията на извършителите\", се казва в решението. Вербуването на просяци не е престъпление в Швеция, но трафикът на хора е. Съдът реши, че шестимата българи са виновни в трафик на хора, а един човек беше признат за съучастник. Те получиха присъди от година и половина до пет години и половина, в зависимост от степента на участието си. Осми мъж, позволил на просяците да живея в неговия дом, беше оправдан по обвинението в помагачество. Двама от извършителите бяха признати за виновни и за нападения, а друг - за грабеж, освен присъдите за трафик на хора. Деветте просяци ще получат обезщетения от 20 000 до 65 000 крони (1952 до 6,344 евро).", "date": "2018.12.20", "title": "Шестима българи бяха осъдени в Швеция \nза трафик на сънародници"}
{"url": "https://www.24chasa.bg/novini/article/7209807", "text": "Haй-дългият oт 60-тe гoдини нa минaлия вeк пepиoд нa pacтeж нa aмepикaнcкия пaзap нa aкции e пpиключил. И eвeнтyaлният пoдeм нa aкциитe тpябвa дa ce paзглeждa кaтo пocлeдният шaнc дa ce \"Cпacитe c бягcтвo\", кaзa в интepвю зa пpeд СNN дългoгoдишният пpeдceдaтeл нa Фeдepaлния peзepв Aлън Гpийнcпaн, цитиран от  . Oткaзът oт пoлитикaтa нa eвтини пapи, кoятo пoдгpявaшe пaзapитe cлeд кpизaтa oт 2008 г., и \"явнoтo peaлнo yвeличeниe нa дългocpoчнитe лиxвeни пpoцeнти,\" cтaвa \"тoкcичeн микc\", кoйтo пoмpaчaвa бъдeщeтo кaктo нa пaзapитe, тaкa и нa peaлнaтa икoнoмикa. Toвa кaзa Гpийнcпaн, кoйтo бe нaчeлo нa Фeдepaлния peзepв в пpoдължeниe нa пoчти 20 гoдини и пpeз тoвa вpeмe нaмaли бaзoвитe лиxвeни cтaвки нa Фeд oт 9% нa 1%. Peaкциятa oт пocлeднитe дни, кoгaтo фoндoвитe пaзapи зaгyбиxa $ 4,4 тpилиoнa oт кaпитaлизaциятa cи и зa пpъв път cлeд 2008 г. pиcкyвaт зaвъpшaт гoдинaтa в чepвeнo зa вcички индeкcи, пoкaзвa, чe \"бичият \"пaзap e пpиключил, пocoчвa икoнoмиcтът. \"Щe ce изнeнaдaм, aкo пaзapът ce cтaбилизиpa, a cлeд тoвa тpъгнe oтнoвo нaгope. Toвa ce cлyчи в минaлoтo, \"нo cлeд кaтo тaзи вълнa пpиключи, инвecтитopитe щe имaт вpeмe дa избягaт\", кaзa Гpийнcпaн. Aмepикaнcкaтa икoнoмикa, cпopeд нeгo, pиcкyвa дa ce въpнe в cитyaциятa oт 70-тe и нaчaлoтo нa 80-тe гoдини нa минaлия вeки, кoгaтo ycкopeниeтo нa инфлaциятa ce пpипoкpи c pъcтa нa бeзpaбoтицaтa. Cтpaтeгиятa нa Гpийнcпaн вeчe e пpиeтa oт xeдж фoндoвeтe, oтбeлязвaт aнaлизaтopи. Упpaвлявaщи aктиви oт 594 млpд. дoлapa пpeз дeкeмвpи инвecтиpaxa peкopднa в иcтopиятa cyмa в дъpжaвни oблигaции нa paзвититe cтpaни (+ 24%), a нaмaлиxa инвecтициитe в aкции c 15%, кaктo ce виждa oт дeкeмвpийcкaтa aнкeтa нa Ваnk оf Аmеrіса. Дъpжaвнитe oблигaции нa cтpaнитe oт Г7, включeни в индeкca Вlооmbеrg Ваrсlауѕ, дoнecoxa нa инвecтитopитe 1,16% дoxoд, дoкaтo индeкcът МЅСІ Wоrld ce пoнижи c 6,5%, пoкaзвaйки пpeз дeкeмвpи peкopдeн oт 1969 г. нacaм cпaд. Oблигaциитe нa paзвититe cтpaни мoгaт дa зaвъpшaт дeкeмвpи c нaй-дoбъp peзyлтaт зa пocлeднитe ceдeм гoдини, кoeтo мoжe дa ce cчитa зa вoт нa нeдoвepиe към глoбaлнaтa икoнoмикa пpeз 2019 гoдинa. Ceгa нaиcтинa нямa пpичинa дa ce нaвлизa нa пaзapa, нo имeннo мoмeнтитe нa пaникaтa чecтo ca и нaй-ниcкaтa тoчкa нa пaдaнeтo. Лeгeндapният инвecтитop Уopън Бъфeт oбичa дa пoвтapя дyмитe: \"Tpябвa дa кyпyвaтe aкции, кoгaтo пo yлицитe ce лee кpъв\". B cъщoтo вpeмe e oчeвиднo, чe e тpyднo дa ce изчиcли мoмeнтa нa \"вxoднaтa тoчкa\", oщe пoвeчe, кoгaтo нямa фyндaмeнтaлни apгyмeнти зa pacтeж.", "date": "2018.12.20", "title": "Алън Грийнспан: Рacтeжът нa aмepикaнcкия пaзap нa aкции пpиключи. Бягайте"}
{"url": "https://www.24chasa.bg/novini/article/7209813", "text": "Китайското министерство на външните работи заяви, че \"решително се противопоставя\" на нов американски закон за Тибет, който според него представлява намеса във вътрешните работи на Китай, предаде Ройтерс. Президентът на САЩ Доналд Тръмп подписа вчера т.нар. Закон за реципрочния достъп, който цели да подтикне китайските власти да предоставят достъп до Тибет за американски дипломати и други официални лица, журналисти и други граждани, заплашвайки, че САЩ на свой ред ще отказват достъп на китайски представители, за които преценят, че са отговорни за ограниченията, предава БТА. На ежедневния брифинг за медиите днес говорител на китайското министерство заяви, че законът ще навреди на китайско-американските отношения, ако бъде приложен.", "date": "2018.12.20", "title": "Китай остро възрази срещу нов американски закон за достъпа до Тибет"}
{"url": "https://www.24chasa.bg/novini/article/7210034", "text": "Средната годишна цена за 2018 г. до днес на Българската независима енергийна борса /БНЕБ/ е 39,71 евро за мегават час. Това каза министърът на енергетиката Теменужка Петкова по време на днешното заседание на Комисията по енергетика в парламента, където се разгледаше състоянието на свободния пазар на електроенергия. Тя цитира данните, които са предоставили БНЕБ на Министерството на енергетиката, съобщи БТА. Анализът на БНЕБ показвал, че в сравнение с останалите енергийни борси в Европа цените на българската борса са най-ниски, изтъкна министър Петкова. Тя посочи, че цената на борсата в Унгария е 50,68 евро на мегаватчас, в Румъния - 46 евро, в Гърция 60,03 евро. Теменужка Петкова уточни, че е естествен процес цените на свободния пазар да са по-високи от тези на регулирания. \"Тук регулаторът освен чисто пазарните механизми за определяне на цената има и една малко по-различна роля, която е свързана с поносимостта на тази цена, тъй като тя касае бита и малките компании, които са присъединени към мрежи с ниско напрежение\", обясни енергийният министър. Председателят на Комисията за енергийно и водно регулиране /КЕВР/ отбеляза, че средната цена на БНЕБ в сегмента \"Ден напред\" е била 77,67 лв. за периода от 1 януари до 20 декември 2018 г. Трите дъщерни дружества на БЕХ са предложили 65 процента от всичките количества на енергийната борса, добави Иванов. Той допълни, че за дългосрочните договори процентът е 70,3 на сто. Председателят на КЕВР каза, че цените на БНЕБ, в сравнение с цените на борсите в Румъния, Турция, Унгария и Гърция, са трайно по-ниско. \"Изключвам определени периоди, които са в рамките на дни, а някой път само на часове\", уточни Иванов. По думите му 2018 г. се характеризира с рязко повишаване на цената на емисията, която се търгува на европейската платформа за тази цел. Според него това е причината да нарастват цените на регионалните борси. Това се отразява и на цената на българската борса, смята Иван Иванов.", "date": "2018.12.20", "title": "Цените на енергийната ни борса били най-ниските в Европа"}
{"url": "https://www.24chasa.bg/novini/article/7210029", "text": "Американският междупланетен космически апарат \"ИнСайт\" за първи път постави сеизмометър на Марс, предаде ТАСС, като се позова на съобщение на НАСА. Получени са снимки, на които се вижда как приборът, наречен съкратено SEIS - \"сеизмичен експеримент за вътрешната структура\" - е инсталиран върху повърхността на Червената планета, посочва БТА. През следващите няколко дни \"ИнСайт\" ще калибрира уреда, тъй като сега е разположен под наклон от няколко градуса. След като бъде установен правилна позиция, ще започне да изпраща данни. Целта му е да регистрира и измери трусовете по повърхността на планетата. На 26 ноември \"ИнСайт\" кацна на Марс в екваториалната равнина Елизиум, на около 600 км от местоположението на \"Кюриосити\" - другият марсоход на НАСА, който в момента работи там. \"ИнСайт\" измина разстояние от над 480 милиона километра от Земята до Марс. Монтираният от \"ИнСайт\" сеизмометър е разработен във френския Национален център за космически изследвания в сътрудничество с редица научни центрове от цял свят. \"Сеизмометърът функционира подобно на телефон, долепен до ухото\", обясни Филип Лоньоне - водещ конструктор на SEIS. \"Радваме се, че имаме възможност да \"чуем\" сеизмичните вълни от различна дълбочина на Марс.\"", "date": "2018.12.20", "title": "\"ИнСайт\" започва да измерва трусовете на планетата на Марс"}
{"url": "https://www.24chasa.bg/novini/article/7210023", "text": "Броят на жертвите, свързани с антиправителствените протести на \"жълтите жилетки\" във Франция, достигна девет души, съобщи днес правителството, като в същото време \"тапите\" за пътното движение, създавани от демонстрантите, продължават, предаде Ройтерс, цитирана от БТА.  Деветата жертва беше протестиращ с жълта жилетка край кръгово кръстовище в Ажен. 60-годишният мъж бил извън самото кръстовище, но не спазвал правилата за пътна безопасност, каза вътрешният министър Кристоф Кастанер. Той бил ударен от камион край магистрала, където се събирали демонстрантите. Повечето от жертвите при досегашните протести са загинали при пътни инциденти, тъй като протестиращите блокират кръгови кръстовища или причиняват повреди на будките за плащане на пътни такси, отбелязва Ройтерс.", "date": "2018.12.20", "title": "Девета жертва на протестите на \"Жълтите жилетки\" във Франция"}
{"url": "https://www.24chasa.bg/novini/article/7210014", "text": "Руският президент Владимир Путин заяви, че не знае дали скоро ще се срещне с американския си колега Доналд Тръмп, но отбеляза, че е важно за Москва и Вашингтон да нормализират отношенията си, предаде Ройтерс, цитирана от БТА. По-рано този месец съветникът на Тръмп за националната сигурност Джон Болтън заяви, че няма да има среща между Тръмп и Путин докато Москва не освободи украинските кораби и екипажите им, които задържа близо до Крим миналия месец. \"Не знам дали ще има такава среща или не\", каза Путин на годишната си пресконференция.", "date": "2018.12.20", "title": "Путин: Не знам дали скоро ще се срещна с Доналд Тръмп"}
{"url": "https://www.24chasa.bg/novini/article/7210050", "text": "През 2019 г. полска авиокомпания ще изпълнява сезонни редовни полети до Варна, съобщиха днес от пресслужбата на летището в крайморския град. Линията Варшава - Варна - Варшава ще бъде разкрита в началото на юни. Полетите ще бъдат веднъж седмично - в неделя. Очаква се времетраенето им да бъде 2 часа в едната посока. За момента е планирано връзката Варшава - Варна да се осъществява до края на септември 2019 г.", "date": "2018.12.20", "title": "Полска авиокомпания ще изпълнява сезонни полети до Варна"}
{"url": "https://www.24chasa.bg/novini/article/7210056", "text": "Британският парламент ще продължи дебатите по споразумението на Тереза Мей за Брекзит на 9 януари. Това заяви днес пред британските депутати председателят на Камарата на общините Андреа Ледсъм, цитирана от Ройтерс. По думите й депутатите ще обсъждат споразумението на 9 и 10, а вероятно и на 11 януари, ако парламентът приеме да заседава и на тази дата, предава БТА. Тя не уточни за кога ще бъде насрочено новото гласуване на споразумението, което според Мей ще бъде в седмицата след 14 януари. ЕС даде ясно да се разбере, че вариантът \"контролиран Брекзит без споразумение\" е невъзможен, каза днес говорител на Мей, след като един от министрите в правителството й заяви, че това би било вариант, ако парламентът отхвърли споразумението с Брюксел. Говорителят на премиера добави също, че няма как да бъде организиран втори референдум за Брекзит. Вчера министърката на труда и пенсиите Амбър Ръд заяви, че вижда аргумент за ново допитване, ако парламентът е неспособен да стигне до консенсус за пътя напред.", "date": "2018.12.20", "title": "Британският парламент ще продължи дебатите по Брекзит на 9 януари"}
{"url": "https://www.24chasa.bg/novini/article/7210062", "text": "Левоцентристкото правителство на Румъния оцеля днес след вот на недоверие в парламента, предаде агенция Аджерпрес, цитирана от БТА. Три опозиционни партии внесоха вот на недоверие срещу правителството на Виорика Дънчила, който бе озаглавен \"Стига! Правителството Драгня-Дънчила - срам за Румъния!\". Лидерът на парламентарната група на управляващата Социалдемократическа партия (СДП) Даниел Сучу съобщи, че вотът на недоверие е бил подкрепен от 161 парламентаристи. За да падне правителството от власт, предложението трябваше да бъде подкрепено от 233 народни представители. Трима парламентаристи гласуваха против вота на недоверие. Депутатите и сенаторите от управляващата коалиция Социалдемократическа партия, Алианс на либералите и демократите и Демократичен съюз на унгарците в Румъния бяха в залата, но не гласуваха, отбелязва Аджерпрес. Вотът бе внесен с подписите на 163 народни представители от опозиционните Национално-либерална партия, Съюз за спасение на Румъния и партия Народно движение. Те обвиняваха правителството в недостатъчно финансиране на ключови сектори на икономиката, в провеждане на съдебна реформа, навредила на имиджа на Румъния в чужбина, и в неизпълнение на предизборните обещания.", "date": "2018.12.20", "title": "Правителство на Румъния оцеля след вот на недоверие"}
{"url": "https://www.24chasa.bg/novini/article/7210063", "text": "Руският президент Владимир Путин заяви на годишната си пресконференция денс, че е готов да спазва споразумението с Украйна за съвместно използване на Азовско море, предаде Ройтерс, цитирана от БТА. Москва иска да нормализира ситуацията около водния басейн, подчерта той. Миналият месец Русия залови три украински бойни кораба и техните екипажи край Крим, обвинявайки ги в незаконно навлизане в нейните териториални води, припомня Ройтерс. Путин заяви, че Русия не пречи на преминаването на кораби, включително военни, през Керченския проток. Москва обаче ще провежда на полуостров Крим такава военна политика, която да гарантира сигурността, без да създава там \"нищо излишно\", отбеляза ТАСС. Освен това руският президент осъди създаването на украинска православна църква, независима от Москва. Путин определи това решение като грубо нарушение на религиозните свободи, предаде Франс прес. \"Това има за цел и да се увеличи пропастта между руския и украинските народи\", добави той. Според Путин Константинополският патриарх, който разреши създаването на новата православна църква, цели да подчини Украйна. Освен това може да се стигне до кърваво преразпределяне на църковните имоти в страната, предупреди той.", "date": "2018.12.20", "title": "Путин: Готов съм да спазвам споразумението \nс Украйна за Азовско море"}
{"url": "https://www.24chasa.bg/novini/article/7210059", "text": "Пожар е избухнал в къща във великотърновското село Миндя и я изпепелил до основи. Сигнал за инцидента бил подаден след 21 ч. в сряда. 42-годишият собственик и брат му, който му бил на гости, запалили печка на дърва и отишли да вечерят в заведение в близкия гр. Златарица. През това време двуетажната стара къща се подпалила, вероятно от изхвръкнала искра. Съседи забелязали пламъците и подали сигнал на тел.112. На място пристигнали пожарникари и започнали да гасят, но огънят вече бил обхванал цялата сграда. \"Двамата братя пристигнаха в разгара на пожара. Къщата е наследствена, вероятно строена около 1900 г.\", разказа кметът на Миндя Иван Иванов. По думите му въпреки сериозните щети, стопанинът не е останал без покрив, тъй като имал още 4-5 имота в селото.", "date": "2018.12.20", "title": "Пожар изпепели 100-годишна къща във великотърновското село Миндя"}
{"url": "https://www.24chasa.bg/novini/article/7210073", "text": "Агенция „Пътна инфраструктура“ стартира обществена поръчка за избор на изпълнители при рехабилитацията на 17 километра пътища в Северна България, съобщиха от пресцентъра на АПИ. Със средства от програма Интеррег V-A Румъния-България 2014-2020 г. и държавния бюджет основно ще се ремонтират 7,7 км от второкласния път II-81 Берковица - Монтана (от км 86+289 до км 94+000) в област Монтана и 9,3 км от третокласния път III-118 Гулянци - Долна Митрополия (от км 14+786 до км 24+150) в област Плевен. Индикативната стойност на поръчката е 10 361 134 лв. без ДДС. Срокът за получаване на офертите е до 17:30 ч. на 21 януари 2019 г. На третокласния път III-118 Гулянци - Долна Митрополия - в отсечката Долна Митрополия - Победа - Подем, ще бъде изцяло подменена пътната настилка, хоризонталната маркировка, пътните знаци и ограничителните системи. Ще бъде ремонтиран и мостът над р. Барата в град Долна Митрополия, който е с дължина 10 м. Индикативната стойност на ремонта е 5 928 230 лв. без ДДС. Основният ремонт на път II-81 Берковица – Монтана в отсечката Боровица-Благово включва подмяна на пътната настилка, хоризонталната маркировка, ограничителните системи и пътните знаци. Габаритът на тесен участък от пътя с дължина 35 м ще бъде разширен и ще се ремонтиран мостът над р. Бързия, с дължина 102 м. Индикативната стойност на строително-монтажните работи е 4 432 904 лв. без ДДС. Второкласният път II-81 София - Петрохан - Лом е основна комуникация на Северозападна и Югозападна България през билото на Стара планина. Той е най-пряката връзка за жителите от областите Монтана и Видин със София, както и с Дунав мост II и пристанище Лом. Подобряването на състоянието на път II-81 е сред приоритетите на Агенция „Пътна инфраструктура“ и в момента по Оперативна програма „Региони в растеж“ се рехабилитират още 43 км от пътя на територията на област София. С успешното завършване на обекта ще бъде обновен целият проход „Петрохан“, тъй като отсечката на територията на област Монтана беше ремонтирана през 2015 г. по програма „Транзитни пътища V“.", "date": "2018.12.20", "title": "Рехабилитират 17 км пътища в Северна България със средства по програма"}
{"url": "https://www.24chasa.bg/novini/article/7210074", "text": "Масирани проверки за незаконна сеч на територията на държавното горско стопанство „Добрич” са завършили със задържането на 14,8 куб. м дървесина без документи за произход. Акцията се е провела в периода от 16 до 18 декември с участието на мобилни контролни екипи към Централното управление на Североизточно държавно предприятие, горски стражари от стопанството в Добрич, както и служители на РДГ-Варна и на МВР-Добрич. В резултат от съвместните проверки на разкритите нарушители са съставени 24 акта и 12 констативни протокола. „Интензивният обход на територията на стопанствата продължава. Активните проверки в разгара на отоплителния сезон са важна част от усилията ни за предотвратяване на нарушенията, свързани с незаконна сеч”- коментира директорът на стопанството „Добрич” инж. Цанко Николов.", "date": "2018.12.20", "title": "24 акта за незаконна сеч в Добричко"}
{"url": "https://www.24chasa.bg/novini/article/7210087", "text": "Специализираната прокуратура поиска днес от Апелативния специализиран наказателен съд да отмени определението на първоинстанционния съд от 19 декември 2018 г., с което мярката за неотклонение на подсъдимите за корупция Десислава Иванчева, Биляна Петрова и Петко Дюлгеров бе изменена от задържане под стража в домашен арест (с отложено изпълнение до 12 часа на 22 декември 2018 г.) Това съобщиха от Спецпрокуратурата. Според прокуратурата към настоящия момент по делото са налице всички изискуеми от закона предпоставки за продължаване на мярките за неотклонение задържане под стража на подсъдимите. Липсва промяна в обстоятелствата, налагащи ревизия на мерките, в хода на съдебното следствие не е разколебано и обоснованото предположение, че именно те са извършили престъплението, за което са обвинени. В същото време продължава да е налице реална опасност подсъдимите да извършат ново престъпление, като се има предвид характерът на повдигнатите обвинения, длъжностното им качество при извършване на престъплението, високата обществена опасност на деянието, начинът на извършване и размерът на получения подкуп. Продължителността на задържането на подсъдимите до момента е в рамките на разумния срок според изискванията на Европейската конвенция за защита правата на човека и основните свободи.", "date": "2018.12.20", "title": "Спецпрокуратурата поиска Иванчева да остане в ареста"}
{"url": "https://www.24chasa.bg/novini/article/7210255", "text": "Пътна полиция, АПИ и Министерството на транспорта ще спрат движението на тировете, освен в дните преди празниците, и в първите почивни дни. Това съобщи началникът на пътна полиция комисар Росен Рапчев. Той обясни, че забраната ще важи на 21, 22 и 26 декември, както и на 1 и 2 януари. Катадждиии ще регулират движението по входно-изходните артерии на градовете, както и по най-натоварените пътища. Прогнозите са, че ще има валежи от сняг на 25 и 26 декември, съобщи професор Тодор Брънзов от института по метеорология. Той посочи обаче, че прогнозата не е сигурна. \"Ще се следи и дали колите са подготвени за снеговалеж. Проучванията ни показват, че едно на 20 превозни средства не е оборудвано за зимните условия\", посочи транспортният министър Росен Желязков.", "date": "2018.12.20", "title": "Без тирове по пътищата и в първите празнични дни"}
{"url": "https://www.24chasa.bg/novini/article/7210260", "text": "Франция и съюзниците от коалицията срещу \"Ислямска държава\" обсъждат със САЩ графика и условията на изтеглянето на американските войски от Сирия. Вашингтон обаче трябва да вземе предвид стабилността на региона, за да не бъде допусната нова хуманитарна криза. Това се казва в днешно изявление на френското министерство на външните работи, цитирано от Ройтерс, съобщи БТА. \"Ние и партньорските държави от международната коалиция преговаряме с Вашингтон по графика и условията, по които ще бъде изпълнено решението на САЩ да се изтеглят\", заяви френското дипломатическо ведомство. \"В следващите седмици Франция ще внимава да бъде гарантирана сигурността на всички партньори, включително на Сирийските демократични сили. Защитата на населението в Североизточна Сирия и стабилността на тази зона трябва да бъдат взети предвид от САЩ за избягването на нова хуманитарна криза и всякакво завръщане на терористите\", допълва министерството. Великобритания от няколко дни е обсъждала с правителството на Тръмп решението му да изтегли войските от Сирия, заяви днес говорителят на премиера на Обединеното кралство Тереза Мей. Той каза това в отговор на въпрос дали Великобритания е била уведомена предварително за решението. Внезапната смяна на курса на САЩ по въпроса за Сирия е изненадваща и крие риска да навреди на борбата срещу \"Ислямска държава\", заяви днес германският министър на външните работи Хайко Маас. \"Ислямска държава\" беше изтласкана, но заплахата все още не е изчезнала. Има опасност последиците от това решение да навредят на борбата с \"Ислямска държава\" и да поставят под риск вече постигнатите успехи\", каза той.", "date": "2018.12.20", "title": "Франция преговаря със САЩ за графика на американското изтегляне от Сирия"}
{"url": "https://www.24chasa.bg/novini/article/7210258", "text": "Втори надзирател, внасял телефони в затвора в Ловеч, е заловен при внезапна проверка преди обед днес. Задържаният е младши инспектор, у когото при обиск са открити 4-5 джиесема. Надзирателят е бил проверен по нареждане на началника на затвора, уточниха от Министерството на правосъдието в отговор на запитване на \"24 часа\". Извикана е полиция, започнато е следствено дело. Надзирателят е отстранен от работа, очаква го и дисциплинарно производство. Преди 2 седмици прокуратурата в Ловеч обвини друг надзирател за подкуп и длъжностно престъпление. Уличеният бе заподозрян в нерегламентирани контакти с лишени от свобода и уговорки с техни близки да внася тайно телефони, които са забранени в затвора. ", "date": "2018.12.20", "title": "Първо в \"24 часа\": Задържан е втори надзирател, внасял телефони в затвора в Ловеч"}
{"url": "https://www.24chasa.bg/novini/article/7210306", "text": "Американски съдия отказа да бъдат снети обвиненията за сексуални посегателства срещу продуцента Харви Уайнстийн, съобщиха световните агенции, цитирани от БТА. Те цитираха думите на адвоката на холивудския кинодеец. \"Ние сме разочаровани от факта, че обвиненията срещу клиента ми не бяха свалени\", заяви Бен Брафман пред медиите. Юристът уточни, че следващото заседание на съда е насрочено за 7 март. Според него днешното заседание на съда в Манхатън било \"техническо\". Бен Брафман продължава да настоява, че всички обвинения срещу клиента му трябва да бъдат снети и той трябва да бъде оправдан. Защитата на Уайнстийн изтъква факта, че разследването по неговото дело е било изцяло компрометирано от неправомерните действия на един от детективите. От своя страна продуцентът се обявява за невинен и твърди, че всички негови действия са били по взаимно съгласие. След кратко събеседване с юристите, съдията постанови обвиненията срещу Уайнстийн да не бъдат снети и делото да продължи.", "date": "2018.12.20", "title": "Съдия постанови да не бъдат снети обвиненията срещу продуцента Уайнстийн"}
{"url": "https://www.24chasa.bg/novini/article/7210314", "text": "ДФ \"Земеделие\" преведе още 837 674 лева на 48 земеделски стопани, кандидатствали по мярка 14 - \"Хуманно отношение към животните\", съобщиха от фонда. Заедно с разплатените през ноември средства, общият размер на плащанията по мярката достигна 3 752 570 лева, изплатени на 363 земеделски стопани, се посочва в съобщението. От фонда припомнят, че животновъдите - кандидати по мярка 14 от Програмата за развитие на селските райони, могат да получат допълнителна информация в областните дирекции на ДФ \"Земеделие\", а срокът за подаване на заявления за плащане за 2018-та се удължава до 18 януари 2019 г.", "date": "2018.12.20", "title": "Платиха още 838 000 лева за хуманно отношение към животните"}
{"url": "https://www.24chasa.bg/novini/article/7210345", "text": "Дружествата от групата на Българския енергиен холдинг вероятно ще обжалват  . Това заяви пред   шефът на „Булгаргаз” Николай Павлов. „Имаме много сериозни аргументи да обжалваме както техните твърдения, така и периода (на нарушение – б.р.) и размера на глобата”, посочи той. По думите му парите ще стоят в сметка на ЕК по време на обжалването и при успех ще бъдат върнати на дружествата. Павлов преповтори част от тезата на управляващите след санкцията – че са били предложени всякакви варианти за излизането на „Булгаргаз” или „Булгартрансгаз” от БЕХ, но в Брюксел не е бил харесан нито един вариант. Той обаче се въздържа от това да каже в прав текст, че ЕК е искала приватизация на газопреносната инфраструктура – твърдение, което ресорният комисар категорично отрече.", "date": "2018.12.20", "title": "Шефът на „Булгаргаз”: Имаме аргументи да обжалваме глобата от ЕК"}
{"url": "https://www.24chasa.bg/novini/article/7210116", "text": "Офертата за Грипен включва 10 нови изтребителя, които отговарят на абсолютно всички изисквания, които България е поставила. Освен това, те са в рамките на поставения от парламента бюджет и могат да бъдат доставени в рамките на определеното за доставка време. Също така, офертата включва и пакет за индустриално сътрудничество, който ще гарантира създаването на стотици високотехнологични работни места в България, както и ще укрепи българската отбранителна индустрия. Предстои и изграждането на два нови хангара във въздушната база в Пловдив. Тоест това, което Грипен поема като ангажимент по отношение на сроковете за доставка, останалите го декларират само като намерение. Чрез оптимизирането на логистичния пакет и чрез обвързването на България с други потребители на \"Грипен\" в Европа, включително и с Швеция, успяхме да предложим 10 самолета, вместо 8. В същото време запазваме и пълната функционалност на самолетите – т.нар. air to air и air to ground. Това ще даде на България много по-високи оперативни възможности. Преди всичко Грипен е изключително способна платформа с най-новите радарни технологии и единственият, който може да предложи на България най-модерната ѝ ракета - Метеор. Грипен е единственият нов самолет, предлаган на България, който съществува днес и който не е във фаза на разработване, което минимизира непознатите рискове и разходи. Освен това, оптимизираната оферта включва 10 Грипен самолета, вместо 8 и все още е под необходимия бюджет. Това е огромен позитив за българските данъкоплатци. България ще плаща по-малко за повече. Увеличеният брой самолети, заедно с факта, че избирайки Грипен, България би могла да спре разходите по обслужване на MiG 29 няколко години по-рано, ще доведе до ползи за държавния бюджет на България в рамките на до половин милиард лева.  Той се използва в Чехия и Унгария - членове на НАТО, които са напълно ефективни и надеждни партньори в колективната сигурност на Алианса. Швеция е една от малкото страни, които увеличават своите преки чуждестранни инвестиции в България. Шведските компании са разкрили работни места за около 10 000 българи. Също така, заедно с българската индустрия, SAAB ще създаде Регионален център за подкрепа на Грипен в България. Това всъщност е голямо събитие. Центърът за поддръжка има потенциала да поддържа и обслужва и други страни потребители на Грипен. Това са още нови работни места, технологичен обмен и допълнителни приходи за българската икономика. SAAB ще се погрижи да предаде реални знания и технологии на България, като това ще създаде нови висококвалифицирани работни места. Близките отношения и на България, и на Швеция, със САЩ имат своята дълга и стабилна история. Те не биха се влошили от това, че България би избрала най-доброто за своята авиация, икономика и разход за данъкоплатците. Напротив - просперитетът на България е ключов компонент на националната сигурност и това би трябвало още повече да развие двустранните отношения с партньор като САЩ.", "date": "2018.12.20", "title": "С Грипен България освен най-модерните самолети получава и огромни шведски инвестиции в икономиката"}
{"url": "https://www.24chasa.bg/novini/article/7210379", "text": "Москва и Анкара намират компромиси за уреждане на сирийската криза, въпреки несъвпадението на интересите им по редица въпроси, заяви днес руският президент Владимир Путин на традиционната си годишна пресконференция, предаде ТАСС, цитирана от БТА. \"Ние трябва да сме доволни от това как се развиват руско-турските отношения и в икономиката, и в сферата на сигурността. Въпреки че нашите интереси по някои въпроси не съвпадат, ние намираме компромисни решения за уреждане на сирийската криза. Ние се отнасяме с уважение към националните интереси на турския народ в тази насока, виждаме, че и турските партньори също са готови да направят тези компромиси и намират заедно с нас тези компромиси в полза на развитието на ситуацията в Сирия, в полза на борбата с тероризма и в полза на нашите отношения\", посочи руският президент. Той отбеляза, че връзките между Русия и Турция укрепват. \"Турция, независимо от това, че е страна от НАТО и изпълнява своите задължения като член на алианса, в същото време провежда независима външна политика. Ние много ценим това, това създава условия за предвидимост и устойчивост на нашите отношения\", изтъкна Путин. Той подчерта ролята на турския президент Реджеп Тайип Ердоган за укрепване на руско-турските отношения. В отговор на въпрос на журналист за ролята на основателя на турската република Мустафа Кемал Ататюрк, Путин отговори, че Ататюрк е \"записал много ярка страница в запазването и възстановяването на турската държавност и е направил много за това\". \"Ататюрк е създал съвременната турска държава, заложил е нейните базисни основи\", изтъкна руският президент и подчерта също, че Ататюрк е бил голям приятел на Русия.", "date": "2018.12.20", "title": "Путин: Русия и Турция намират компромисни решения за уреждане на сирийската криза"}
