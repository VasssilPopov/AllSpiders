{"url": "https://www.24chasa.bg/novini/article/7075922", "text": "Пълни данни за всяка продажба трябва да достигат до сървъра на НАП 5 минути след извършването ѝ. Касовите бележки ще са с баркод, който съдържа цялата информация. Това предвиждат промени в наредбата за касовите апарати, публикувани в “Държавен вестник”. При прекъсване, което продължава повече от 15 минути, системата ще се самоблокира, но преди това автоматично ще запише данните в резервната памет. Дневният финансов отчет ще се записва във фискалната памет всеки ден, предвиждат още приетите промени. ", "date": "2018.09.27", "title": "Касовите бонове вече с баркод"}
{"url": "https://www.24chasa.bg/novini/article/7075871", "text": "БСП ежедневно търсят само конфронтацията и не се интересуват от нищо друго, освен от това да съсипят страната. Те вече ще имат още един инструмент за популяризиране на техните лъжи. Тяхната нова телевизия ще бъде телевизия на лъжата. Това заяви председателят на ПГ на ГЕРБ и зам.-председател на партията Цветан Цветанов пред над 500 представители на ГЕРБ-София от всички 24 райони на столицата. Това се случи по време на представянето на ръководствата на районните структури на ГЕРБ-София, което се проведе тази вечер в НДК, съобщиха от пресцентъра на ГЕРБ. „Президентът Радев и БСП са едно цяло. Румен Радев не е обединител на нацията, той не гради мостове. Единственото, което прави, е координирано с БСП да се опитват да съсипят държавата“, посочи Цветанов. По думите му на предстоящите догодина европейски избори БСП ще заложи на антиевропейско говорене с надеждата ГЕРБ да се провали и да има предсрочни избори. „От БСП тръгнаха из страната, за да представят своята визия, с което само показаха колко чужди са им проблемите на хората. При ГЕРБ е точно обратното – нашата сила е именно непрекъснатият ни контакт с гражданите“, обясни председателят на ПГ на ГЕРБ. Цветан Цветанов подчерта, че с председателството на Съвета на ЕС, България трайно се е утвърдила като сериозен фактор на Балканите. По думите му европейската перспектива пред Западните Балкани отново стана възможна, благодарение на България и премиера Бойко Борисов. „Председателството приключи изключително успешно, а БСП говорят само за негативи. Доколкото разбрах, днес са се срещнали с европейски посланици, като и пред тях са се изложили, защото предложената от тях визия категорично не кореспондира с реалното състояние и икономическите показатели на страната. Нинова настоява да бъдем като страните от Вишеградската четворка, но тя забравя, че именно за тези страни се очаква да получат с 24% по-малко средства за кохезионна политика, докато България ще получи с 2 млрд. лв. повече“, уточни Цветанов. Председателят на ПГ на ГЕРБ коментира и темата с оставките на тримата министри. „Те не заслужаваха да си тръгнат, но с поемането на политическата отговорност от тяхна страна бяха пресечени всички внушения и провокации, които неизменно щяха да последват“, отбеляза той. Цветанов призова всички от ГЕРБ-София да продължат отличната си работа. „Давайте гласност на всичко това, което правим и сме постигнали както в София, така и в цялата страна. Екипът на Йорданка Фандъкова в общината и екипите на кметовете от ГЕРБ в цялата страна постигат всекидневно нови резултати в интерес на гражданите. Има обаче хора, които искат само да рушат и които забравиха как изглеждаше София през 2005 година и ние трябва да им напомняме как изглеждаше столицата и страната ни преди години“, каза още той. По думите му след като ГЕРБ е дошла на власт в София, градът е придобил съвсем различен облик. „След нас хората вече имат завишени критерии, а това ни задължава ежедневно да надграждаме постигнатото“, допълни зам.-председателят на ГЕРБ.                                                                                                                                                                                                                                                                                                                                                                                                                                                                                                                                                                                                                                              ", "date": "2018.09.27", "title": "Цветанов: БСП не се интересуват от нищо\nдруго, освен да съсипят страната (Видео, обновена)"}
{"url": "https://www.24chasa.bg/novini/article/7075993", "text": "Президентът на САЩ Доналд Тръмп е решил днес да отложи за следващата седмица своята планира за днес и очаквана с голям интерес среща със заместник-главния прокурор Род Розенстайн, предаде Франс прес, като се позова на Белия дом. \"Президентът говори (по телефона) с Род Розенстайн преди няколко минути и те имат намерение да се срещнат другата седмица\", съобщи говорителката на Тръмп Сара Сандърс. Тя обясни, че двамата \"не искат да направят каквото и да било, което би могло да наруши изслушванията\". Сандърс визираше изслушването днес в Сената на жена, която обвинява в сексуално посегателство кандидата на Тръмп за нов член на Върховния съд Брет Кавано, предаде БТА. Заместник-главният прокурор на САЩ, който е вторият човек в йерархията на министерството на правосъдието, отговаря за разследването за предполагаемата намеса на Русия в президентските избори през 2016 г. В петък два водещи американски вестника, \"Ню Йорк таймс\" и \"Вашингтон пост\", писаха, че Розенстайн е предложил миналата година Тръмп да бъде записван тайно и членове на кабинета да бъдат убедени да се позоват на конституционна поправка, за да бъде отстранен държавният глава. Заместник-главният прокурор на САЩ опроверга тези медийни твърдения. В понеделник Розенстайн изрази очакване да бъде уволнен от Тръмп. По-късно същия ден обаче Белият дом съобщи, че президентът е разговарял по телефона със заместник-главния прокурор и двамата ще се срещнат днес. Вчера Тръмп каза, че би предпочел да остави Розенстайн на поста.", "date": "2018.09.27", "title": "Тръмп отложи срещата си с Розенстайн за\nдругата седмица"}
{"url": "https://www.24chasa.bg/novini/article/7075874", "text": "Всички евродепутати от ГЕРБ/ЕНП без Ева Майдел, а именно Асим Адемов, Андрей Ковачев, Андрей Новаков, Емил Радев и Владимир Уручев, Николай Бареков и Ангел Джамбазки от групата на Европейските консерватори и реформисти и Момчил Неков от БСП/ПЕС. Това са българските политици, които на драматичното заседание на Европейския парламент в Страсбург на 12 септември защитиха унгарския премиер Виктор Орбан от наказателна процедура по чл. 7 от Договора за ЕС, която би лишила Будапеща от правото ѝ на глас в общността. Санкцията се задейства безпрецедентно от основаването на съюза по доклад на холандската евродепутатка от Зелените Юдит Сархентини. В крайна сметка ЕП я одобри с 448 гласа “за”, 197 “против” и 48 “въздържал се”. Ето и отношението на останалите 8 наши представители в ЕП. “За” санкцията, определена от Орбан като “шамар за целия унгарски народ”, са гласували 5-има от 17-те български евродепутати - лидерът на ПЕС Сергей Станишев, Филиз Хюсменова, Илхан Кючюк и Искра Михайлова от ДПС и, съвсем парадоксално, десният Светослав Малинов от ДСБ, който влезе в ЕП от листата на Реформаторския блок. Трима не са участвали в гласуването въобще - Петър Курумбашев и Георги Пирински от БСП и Неджми Али от ДПС. Първият останал в залата по време на гласуването, но не се е включил в него. За да се замрази Унгария, трябва да се произнесе Съветът на ЕС. Полша, срещу която в края на декември 2017 г. Европейската комисия задейства също наказателна процедура, и Чехия вече обявиха, че ще блокират шамара за Орбан. Изявления в същата посока даде и българското правителство. Засега не е ясно кога ще се произнесат лидерите. Казусът разцепи за първи път ЕНП, като лидерът на десните депутати Манфред Вебер открито застана срещу политическия си брат Орбан. В защита на Будапеща обаче гласуваха други десни германски депутати. На въпрос на “24 часа”, зададен му след драматичното заседание в Страсбург, самият Орбан заяви, че не е сигурен, че ЕНП ще спечели евровота догодина. На 11 септември вечерта Виктор Орбан произнесе ударна реч пред ЕП, като определи наказанието като шамар не за воденото от него правителство, а за Унгария - държавата, която е проливала кръв в борбата за демокрация срещу СССР. - Радвам се, че с колегите от ГЕРБ имаме единомислие. Нито един не гласува в подкрепа на доклада и на санкции срещу Унгария. Моята причина да го направя е и че докладът бе използван като претекст включително за много неоснователни обвинения, макар и в Унгария да има обективни проблеми, за които трябва да се говори. Но те са такива, каквито впрочем има в почти всяка държава членка. Отказвам наред с тях да прокараме и други, неоснователни обвинения. Въобще не вярвам, че наказването на една или друга държава членка, без значение с какъв претекст, е нещо, което може да доведе до положителен резултат. - Не, защото и вие бяхте свидетел на думите на премиера Орбан, който каза, че само покойният Хелмут Кол - човекът, който го е поканил в ЕНП, е можел да го изкара оттам. Надявам се това да е последният опит Европа отново да бъде разделена на Източна и на Западна. Понеже, така написан, докладът, е много удобен да се пришие към която и да е държава, само за да бъдат изопачени някои недъзи. Да не говорим, че в пленарната зала се получи много категорично разделение. Факт е, че документът събра мнозинство, но то беше далеч от комфортното. - Г-жа Нинова казва, че премиерът говорел едно в България, правел друго в Брюксел, а трето сме правели неговите евродепутати. А то е точно обратното, включително за санкциите срещу Унгария. Всичко, което премиерът каза и е взел като решение, отразява това, което направихме ние в Европарламента. Поведението на ГЕРБ на единомислие и координирани действия между София и Брюксел води до неща като предложението на Европейската комисия за следващата многогодишна финансова рамка парите за България да се увеличат с 8% - максимално възможното увеличение въобще при 10% свиване на кохезията на ниво ЕС.", "date": "2018.09.27", "title": "BG приятелите на Орбан - ГЕРБ, Неков, Джамбазки и Бареков"}
{"url": "https://www.24chasa.bg/novini/article/7076036", "text": "Имаме силен екип и успяхме да реализираме много големи проекти, които сериозно подобриха живота на хората в София. Трябва да имаме очи да видим тези успехи, защото те са повод за самочувствие. С тези думи зам.-председателят на ГЕРБ и кмет на София Йорданка Фандъкова се обърна към над 500 представители на ГЕРБ-София от всички 24 райони на столицата. Това се случи по време на представянето на ръководствата на районните структури на ГЕРБ-София, което се проведе тази вечер в НДК, съобщиха от пресцентъра на ГЕРБ. По думите на кмета на София днес пред ГЕРБ има много сериозен противник. „Това е популизмът и манипулациите на нашите политически опоненти, които напоследък прерастват в откровени лъжи“, обясни Фандъкова. Тя подчерта, че ПП ГЕРБ е силна, когато е сред хората. „На гражданите трябва да казваме истината и пред тях да поемаме реални ангажименти“, уточни зам.-председателят на ГЕРБ и допълни, че днес е лесно да си популист и да обещаваш, защото нищо не зависи от теб. На свой ред областният координатор на ГЕРБ-София и административен секретар на партията Цветомир Паунов благодари на районните структури за тяхната активност и отбеляза, че всички те трябва да запазят тази инерция за предстоящите догодина европейски и местни избори. „В последните няколко месеца София интензивно се развива и се превръща във все по-добро място за живот“, посочи Цветомир Паунов.", "date": "2018.09.27", "title": "Фандъкова: Постигнахме големи успехи и трябва да имаме очи да ги видим"}
{"url": "https://www.24chasa.bg/novini/article/7076007", "text": "Холандската полиция е предотвратила \"голям терористичен атентат\" по време на \"голямо събитие\" в страната, предадоха световните агенции, като се позоваха на изявление на прокуратурата. Седем души са били арестувани днес по подозрения, че са планирали атака с автоматични оръжия и колани с експлозиви, предаде БТА. Трима от заподозрените вече са били задържани по-рано, след като се опитали да се присъединят към екстремисти в чужбина. Сред тях е лидерът на групата, 34-годишен иракчанин, признат миналата година за виновен по обвинения, че е пътувал зад граница, за да се влее в редиците на групировката \"Ислямска държава\". Заподозрените искали да се сдобият с автомати \"Калашников\", пистолети, ръчни гранати, колани с експлозиви и материали за няколко коли бомби. Холандската полиция била уведомена първоначално от разузнаването, че лидерът на групата планирал нападение срещу \"голямо събитие в Холандия, на което би имало много жертви\". Заподозрените планирали да атакуват въпросното събитие с колани с експлозиви и автомати и да детонират кола бомба на друго място. Разследването с цел установяване на набелязаните мишени продължава. Арестите бяха извършени близо месец след като холандската полиция простреля и задържа афганистанец, който рани с нож двама американски туристи на централната гара в Амстердам.                                                                                                                                                                                                                               ", "date": "2018.09.27", "title": "Предотвратиха голям терористичен атентат в Холандия, седем са задържани (Обновена)"}
{"url": "https://www.24chasa.bg/novini/article/7076047", "text": "По повод излязлата информация на 27.09. 2018г, заявяваща, че НАП е „запечатал” хотел Marinela Sofia, от там изпратиха писмо до медиите: Ръководството на хотел Marinela Sofia заявява: Наложената санкция е в следствие на проверка, извършена на 04.09.2018г, която е установила липсващо свидетелство за регистрация на ИАСУТД, което се издава от фирмата Хоспитайлити енд Ритейл Системс ЕООД, която е единствен доставчик на услугите Micros-Fidelio-Opera на територията на република България Всички хотели ползващи услугите на фирмата Хоспитайлити енд Ритейл Системс ЕООД не са разполагали с въпросното свидетелство за регистрация на ИАСУТД към момента на проверката, защото въпросната компания не е била регистрирана и сертифицирана Още на 17.09.2018г управата на хотел Marinela Sofia внася всички необходими документи по изисканите протоколи и към настоящият момент хотелът функционира и продължава своята дейност.", "date": "2018.09.27", "title": "Хотел \"Маринела\": Наложена ни е санкция заради друга фирма"}
{"url": "https://www.24chasa.bg/novini/article/7075877", "text": "Държавният секретар на САЩ Майк Помпейо днес каза на председателствано от него заседание на Съвета за сигурност на ООН, посветено на Северна Корея, че ако тази страна се отклони от пътя на дипломацията и денуклеаризацията, това \"неизбежно ще доведе на нарастваща изолация и натиск\", предаде Ройтерс, цитирана от БТА. \"Пътят на КНДР към светлото бъдеще и разцвет може да бъде изминат чрез дипломация и ядрено разоръжаване. Всеки друг път, който Северна Корея избере, неизбежно ще доведе до все по-голяма изолация и натиск\", каза Помпейо, цитиран от ТАСС. \"Налагането на санкции от Съвета за сигурност трябва да продължи енергично и без несполуки до постигането на пълна, окончателна и подлежаща на проверка денуклеаризация\", каза държавният секретар на САЩ. Той призова \"членовете на Съвета трябва да дадат пример как се полагат тези усилия\". Помпейо изтъкна, че светът е \"в зората на нов ден\" в отношенията си със Северна Корея, предаде Асошиейтед прес. Дипломатическият пробив с КНДР, постигнат от президента на САЩ Доналд Тръмп и севернокорейския лидер Ким Чен-ун, доведе до етап, когато на ядрената заплаха от тази страна може скоро да бъде сложен край, отбеляза той. Помпейо обяви, че Съединените щати разполагат с доказателства, че санкциите, ограничаващи вноса на петрол и въглища в Северна Корея, се нарушават, и настоя членовете на Съвета за сигурност да гарантират спазването им. Държави членки на Съвета за сигурност продължават да приемат нови севернокорейски работници, въпреки резолюциите на ООН, обърна внимание той, цитиран от Франс прес. Прехвърлянето на петролни продукти на кораби на КНДР в открито море, в нарушение на санкциите на ООН, продължава, обяви още Помпейо, цитиран от ТАСС. Държавният секретар на САЩ съобщи, че вчера се е срещнал в кулоарите на Общото събрание на ООН с външния министър на КНДР И Йон-хо. Двамата са обсъдили изпълнението на ангажиментите, поети в съвместната декларация, приета на срещата между американския президент Доналд Тръмп и севернокорейския лидер Ким Чен-ун в Сингапур през юни, както и подготовката на новата американско-севернокорейска среща на върха, предаде ТАСС. Тръмп и Ким имат общо лично разбиране какво е необходимо да се предприеме за промяна на отношенията между САЩ и КНДР, каза Помпейо. Според него американското и севернокорейското ръководство са изминали дълъг път в дипломатическия процес за денуклеаризация и се надяват на успех. Руският външен министър Сергей Лавров заяви на заседанието, че международните санкции, наложени на Пхенян, за да го накарат да се откаже от програмите си за ядрено оръжие и за балистични ракети, не трябва да се превръщат в \"колективно наказание\", предаде Франс прес. Русия възнамерява да подготви проекторезолюция на Съвета за сигурност в подкрепа на подобряването на ситуацията на Корейския полуостров, съобщи Лавров. Той отбеляза, цитиран от ТАСС, че сега е моментът да се изпрати ясен сигнал в подкрепа на позитивната динамика на развитие на ситуацията около Корейския полуостров. Москва предлага още да се помисли за създаване на система от международни гаранции за сигурност в подкрепа на денуклеаризацията на полуострова. Китайският външен министър Ван И посочи на заседанието, че прилагането на санкциите срещу КНДР трябва да продължи, но не бива \"да бъде самоцел\". В отговор на критиките на САЩ, че санкциите се нарушават, Ван каза, че \"прилагането на санкциите и насърчаването на политическо решение са еднакво важни и трябва да вървят успоредно, а не частично или избирателно\". Пекин смята, че Съветът за сигурност трябва да разгледа възможността за смекчаване на санкциите в светлината на позитивната динамика на Корейския полуостров.", "date": "2018.09.27", "title": "Съветът за сигурност на ООН заседава за Северна Корея, председателства Помпейо"}
{"url": "https://www.24chasa.bg/novini/article/7075910", "text": "Държавният секретар на САЩ Майк Помпейо днес каза на председателствано от него заседание на Съвета за сигурност на ООН, посветено на Северна Корея, че ако тази страна се отклони от пътя на дипломацията и денуклеаризацията, това \"неизбежно ще доведе на нарастваща изолация и натиск\", предаде Ройтерс. \"Пътят на КНДР към светлото бъдеще и разцвет може да бъде изминат чрез дипломация и ядрено разоръжаване. Всеки друг път, който Северна Корея избере, неизбежно ще доведе до все по-голяма изолация и натиск\", каза Помпейо, цитиран от ТАСС. \"Налагането на санкции от Съвета за сигурност трябва да продължи енергично и без несполуки до постигането на пълна, окончателна и подлежаща на проверка денуклеаризация\", каза държавният секретар на САЩ. Той призова \"членовете на Съвета трябва да дадат пример как се полагат тези усилия\". Помпейо изтъкна, че светът е \"в зората на нов ден\" в отношенията си със Северна Корея, предаде Асошиейтед прес. Дипломатическият пробив с КНДР, постигнат от президента на САЩ Доналд Тръмп и севернокорейския лидер Ким Чен-ун, доведе до етап, когато на ядрената заплаха от тази страна може скоро да бъде сложен край, отбеляза той. Помпейо обяви, че Съединените щати разполагат с доказателства, че санкциите, ограничаващи вноса на петрол и въглища в Северна Корея, се нарушават, и настоя членовете на Съвета за сигурност да гарантират спазването им. Държави членки на Съвета за сигурност продължават да приемат нови севернокорейски работници, въпреки резолюциите на ООН, обърна внимание той, цитиран от Франс прес. Прехвърлянето на петролни продукти на кораби на КНДР в открито море, в нарушение на санкциите на ООН, продължава, обяви още Помпейо, цитиран от ТАСС. Държавният секретар на САЩ съобщи, че вчера се е срещнал в кулоарите на Общото събрание на ООН с външния министър на КНДР И Йон-хо. Двамата са обсъдили изпълнението на ангажиментите, поети в съвместната декларация, приета на срещата между американския президент Доналд Тръмп и севернокорейския лидер Ким Чен-ун в Сингапур през юни, както и подготовката на новата американско-севернокорейска среща на върха, предаде ТАСС. Тръмп и Ким имат общо лично разбиране какво е необходимо да се предприеме за промяна на отношенията между САЩ и КНДР, каза Помпейо. Според него американското и севернокорейското ръководство са изминали дълъг път в дипломатическия процес за денуклеаризация и се надяват на успех, предаде БТА. Руският външен министър Сергей Лавров заяви на заседанието, че международните санкции, наложени на Пхенян, за да го накарат да се откаже от програмите си за ядрено оръжие и за балистични ракети, не трябва да се превръщат в \"колективно наказание\", предаде Франс прес. Русия възнамерява да подготви проекторезолюция на Съвета за сигурност в подкрепа на подобряването на ситуацията на Корейския полуостров, съобщи Лавров. Той отбеляза, цитиран от ТАСС, че сега е моментът да се изпрати ясен сигнал в подкрепа на позитивната динамика на развитие на ситуацията около Корейския полуостров. Москва предлага още да се помисли за създаване на система от международни гаранции за сигурност в подкрепа на денуклеаризацията на полуострова. Китайският външен министър Ван И посочи на заседанието, че прилагането на санкциите срещу КНДР трябва да продължи, но не бива \"да бъде самоцел\". В отговор на критиките на САЩ, че санкциите се нарушават, Ван каза, че \"прилагането на санкциите и насърчаването на политическо решение са еднакво важни и трябва да вървят успоредно, а не частично или избирателно\". Пекин смята, че Съветът за сигурност трябва да разгледа възможността за смекчаване на санкциите в светлината на позитивната динамика на Корейския полуостров.", "date": "2018.09.27", "title": "Съветът за сигурност на ООН проведе заседание за Северна Корея"}
{"url": "https://www.24chasa.bg/novini/article/7075940", "text": "Турските сили за сигурност задържаха днес 445 нелегални мигранти в различни части на страната, съобщиха източници от силите за сигурност, цитирани от Анадолската агенция. Екипи на жандармерията задържаха 393-ма мигранти в северозападния окръг Одрин. Мигрантите са били заловени при няколко акции. Задържаните лица са граждани на Пакистан, Ирак, Афганистан, Бангладеш, Сомалия, Египет, Палестина и Сирия, предаде БТА. Властите в южния окръг Хатай задържаха днес 52-ма мигранти при опит да преминат от Сирия в Турция.", "date": "2018.09.27", "title": "Задържаха 445 нелегални мигранти в различни части на Турция"}
{"url": "https://www.24chasa.bg/novini/article/7075951", "text": "Дмитрий Песков, прессекретарят на руския президент Владимир Путин, обеща днес  , предаде ТАСС. \"Разбира се, ще проверим информациите за този военнослужещ, ще проверим списъците с наградените\", каза Песков пред журналисти в Душанбе, където придружава Путин за срещата на върха на Общността на независимите държави, предаде БТА. Вчера в. \"Дейли телеграф\" писа, че под името Руслан Боширов, както бе идентифициран по-рано един от двамата руснаци, заподозрени за отравянето в Солсбъри на бившия руски разузнавач, превърнал се в двоен агент, всъщност се крие полковник Анатолий Чепига. Британският ежедневник твърди, че е установил това в съвместно разследване с разузнавателния сайт Белингкет (Bellingcat). Кремъл обаче продължава да изхожда от презумпцията, че заподозрените от Великобритания са отравянето на Сергей и Юлия Скрипал, Александър Петров и Руслан Боширов, са граждански лица, отбеляза в същото време Песков. Той увери, че руската страна \"не разполага с никакви други данни\". \"Това, доколкото разбирам, е неформално разследване\", допълни Песков.", "date": "2018.09.27", "title": "Кремъл проверява дали е бил полковник един от заподозрените по случая Скрипал"}
{"url": "https://www.24chasa.bg/novini/article/7075957", "text": "Над 1100 цивилни са били убити при въздушни удари на оглавяваната от САЩ коалиция срещу групировката \"Ислямска държава\" в Сирия и Ирак от началото на операцията през август 2014 г. Това съобщи днес американското военно командване, цитирано от Ройтерс. Установено е че, само през месец август т. г. косвени жертви са станали 53 цивилни, с което общият им брой вече възлиза на 1114, предаде БТА. Други организации обаче дават различни данни. Според наблюдателската група \"Еъруорс\" загиналите при бомбардировки на западната коалиция цивилни са най-малко 6575. Коалицията заедно с местни партньори успя да прочисти до голяма степен от ИД териториите на Сирия и Ирак. Опасенията за евентуално възраждане на джихадистката групировка обаче остават, отбелязва Ройтерс.", "date": "2018.09.27", "title": "Над 1100 цивилни са загинали в Ирак и Сирия от въздушни удари от 2014 г. досега"}
{"url": "https://www.24chasa.bg/novini/article/7075909", "text": "Вероятно Сотир Цацаров тия дни е много щастлив. Всички вкупом, дори и групата около “Капитал”, подкрепиха предложението му спешно за престъпление в Наказателния кодекс да бъде обявено производството на цигари в нелегалните фабрики. Главният прокурор стресна и депутатите с констатацията, че бандитите вече са при цигарите, защото там се печели повече от дрогата. Да се чудиш как досега законодателната ни власт не е “хванала” очевидния (не)случаен пропуск, че в България се наказва търговията и съхранението на нелегални акцизни стоки, но не и тяхното производство. А тези 16 разбити нелегални фабрики за цигари с участие на българи, с които премиерът ни се похвали, са си внушителна паралелна индустрия на тъмно Поредните 5 бяха разкрити само за последните два месеца - Карнобат, Дупница, Сапарева Баня, Тутракан, Горна Оряховица! С една дума, развитието на нелегалния сектор се е ускорило силно. Без да смятаме “инвестициите” във впечатляващо модерната техника, открита в тях, и “вноса” на чуждестранни работници, само данните за капацитета на една от тях са респектиращи. Според прокуратурата при затворения цикъл на работа всяка от фабриките можела да прави 1000 цигари на минута и 100 000 кутии на ден Колко години обаче са произвеждали необезпокоявано тези фабрики? И в чия статистика са засичани - на митниците, на сдружението, което всяка година показва дела на контрабандната в компанията на премиер, главен прокурор, спецслужби, митници и т.н. Не, участниците в сдружението - “Булгартабак”, “Филип Морис”, БАТ, “Джапан табако” и “Импириал табако”, броят кутиите, хвърлени в кофи за боклук в 20 града из България, но не и огромната нелегална продукция, излизаща от Карнобат, Дупница, Сапарева баня, Тутракан, Горна Оряховица, както и от нелегалната фабрика за промишлена обработка на тютюна край Калугерово. И каква е тогава гаранцията, че и на други места в държавата не се произвеждат точно в този момент по 1000 цигари на минута и по 100 000 кутии на ден? Тази огромна мрежа от нелегални производства е била координирана и взаимносвързана в тайна индустрия, чиито размери и мащаби вече се съревновават с 3-те останали в България легални фабрики - в Благоевград, Пловдив и Стара Загора. Ако са верни данните на прокуратурата, то петте нелегални завода са имали капацитет за най-малко 2 милиарда къса годишно, което представлява 15% от обложените с акциз цигари в страната през 2017 г. Същевременно изследването за нивото на контрабандата, изготвяно от компанията за пазарни проучвания “Нилсен” по поръчка на големите международни тютюневи компании чрез броене на опаковки от кофите за боклук, регистрират рекордно ниски нива на незаконната търговия на цигари. Официално данните се изнасят от инициативата “Срещу незаконната търговия”, която обединява 4 от най-големите мултинационални компании. Хубаво е, че се радваме и гордеем с ниското ниво на контрабандата. Но на кое да вярваме - на 5-те процента контрабанда (4,7% за второто тримесечие на годината), регистрирани от “Нилсен”, или на акциите на прокуратурата, които осветиха съществуването на грандиозна нелегална индустрия? Това, което буди недоверие към изследването на “Нилсен”, са изводите, а не толкова нивата на контрабандата. Според международните тютюневи концерни незаконната търговия в България е с цигари, които са произведени от легални производители, но продавани контрабандно без акциз и ДДС. Посочват се имена на “дежурно заподозрените” български и гръцки легални производители, независимо, че те не участват в сдружението и изследванията на “Нилсен”. Друг е въпросът, че ако всички производители и търговци участват и финансират, а не няколко международни компании, изследването ще бъде не само далеч по-представително, но и по-точно “Високата производителност“ на 5-те нелегални фабрики обаче поставя под съмнение основното твърдение за източника на контрабанда от последните години. Изведнъж се оказа, че паралелната нелегална индустрия бълва фалшификати, включително и на популярни марки. Така до внушителните 17,5 процента дял на марката Compliment на нелегалния пазар, застават “Карелия” - 7,5%, и популярната “Марлборо” - 6,4 %. В нито едно от представените на тримесечна база изследвания от международните цигарени компаннии през последните години не е спомената и думичка относно възможността на територията на страната да има незаконни фабрики за цигари. Самите изследвания през последната година сочат, че най-контрабандираните цигари освен тези с неизвестен произход, са марки, притежавани от големите цигарени мултинационали. Чия статистика не е вярна - на прокуратурата или на международните цигарени компании? И дали те - големите, не се опитват да злепоставят малкото останалите легални производители не само в България, но и в цяла Европа. За нелегална търговия и производство има няколко предпоставки - високи данъци, които дават стимул да се печели от неплащането им, ниски доходи и търсенето на по-евтин продукт, суровина, недобра работа на контролните органи и близост до пазари с по-евтин продукт. Е, в България може да се каже, че всички те са налични и няма нищо учудващо, че нелегални фабрики се отварят и затварят динамично като магазините по най-скъпата българска улица “Витошка” в София. Още повече че при цигарите контрабандата е далеч по-лесна, отколкото при другите акцизни стоки като горива и алкохол. И второ, а може би и най-важно - печалбата от неплащането на данъци е повече от привлекателна. Облагането на една кутия цигари, в което влизат акциз и ДДС, е над 4 лева. Това прави повече от 80% от цената на най-продаваните цигари. Как тогава възможността да “спестиш” толкова данъци да не прави нелегалните цигари сладки? При това на пазар, в който пушачите са по-голяма част от населението. Защото за легалния производител от една кутия остават 80 ст., а за нелегалния - 3-3,50 лева. Затова не е чудно, че според оценка от анализи на Института за пазарна икономика, обоснована на данни за приходите от Агенция “Митници” и изследване на KPMG, за 10 години незаконната търговия на цигари в България се оценява на около 3 млрд. лв. Бум имаше през 2010 г., когато заради вдигане на акциза цигарите поскъпнаха почти двойно, а черният пазар стигна дял от над 30%. Основна част от тези приходи са генерирани точно от нелегални фабрики в България. Има и трети фактор, който се отнася и към данъчното законодателство - акциз се дължи, след като стоката бъде продадена. За произведената, която се държи в данъчен склад, няма изискване да се плати налогът. Та дори и данъчното законодателство не обхваща производството. Сега депутати от управляващото мнозинство поеха ангажимент да има промени в Наказателния кодекс, така че нелегалното производство на цигари да стане престъпление. Остава да видим как точно ще бъдат записани текстовете, за да не създадат повече проблеми, отколкото ще решат. Що се отнася до самата нелегална търговия, методите, по които тя се измерва, са различни. В България е възприет този, чрез който се броят изхвърлените празни опаковки. И се изчислява колко от тях са с български бандерол, колко - с чужд, и колко изобщо нямат такъв. Последното такова изследване е за второто тримесечие на тази година и то показва, че нелегалните цигари са паднали до 4,7% от пазара - рекордно ниско ниво. Дали наистина делът на нелегалните цигари е толкова нисък, не може да се твърди със 100% сигурност. Данните на митниците за обложените легални цигари например показват, че през 2010 г., когато е рязкото вдигане на акциза, има истински срив - те падат на малко над 10 млрд. къса, а година по-рано са били 17 млрд. През миналата година са обложени 13,7 млрд. къса цигари. Тоест за 7 години по официални данни потреблението би трябвало да е паднало с над 3 млрд. къса. Ако от това количество се извади обявената контрабанда от 4,7%, реалният спад на изпушените цигари би трябвало да е към 2,5 млрд. бройки. От това число може да се извадят още едни 500 млн. къса, които по официални данни на митниците се дължат на преминаването към свиването на цигари от насипен тютюн. Което прави намаление от 2 млрд. цигари или 12 на сто Би било повече от добре, ако броят на пушачите в България е намалял толкова за 7 г. Но надали е така - в официалните програми на здравното министерство за период от 5 години се залага спад на бройката с 10%. А различни данни от изследвания показва, че пушачите у нас за тези 7 г. са намалели с близо 9%. Има, разбира се, и миграция и намаление на населението за този период, което допълнително сваля потреблението на цигари. Но все пак остава място за обосновано съмнение, че нелегалната търговия е над посочените 4,7%. Факт е, че контрабандата за тези 7 г. намалява - броят на обложените цигари е нараснал с близо 3 млрд. къса, или с 30%. Което показва, че усилията за борба със сивия сектор дават резултат и не трябва да спират. А през декември ще стане ясно какъв е резултатът след разбитите нелегални фабрики - тогава ще излязат данните за контрабандата за третото тримесечие на годината.", "date": "2018.09.27", "title": "Кой и защо не мери точно контрабандата - прокурорите или международните цигарени компании?"}
{"url": "https://www.24chasa.bg/novini/article/7075966", "text": "Румънският Конституционен съд публикува днес мотивацията на решението си по случая, в който гей двойка, сключила брак в Белгия, поиска бракът им да бъде признат в Румъния, съобщава информационният сайт Зиаре. В мотивацията съдиите от Конституционния съд посочват, че семействата, съставени от еднополови двойки, са признавани и защитавани от румънската конституция. \"В тази светлина (. . .) Конституционният съд установява, че връзката, която има една двойка, съставена от лица от един пол, влиза в сферата на понятието личен живот, както и на понятието семеен живот, подобно на връзката, установена в една хетеросексуална двойка - факт, който определя защитата на фундаменталното право на личен и семеен живот\", посочва Конституционният съд. Публикуването на мотивацията на решението идва само седмица преди насрочения за 6 и 7 октомври референдум за промяна на конституцията, така че да бъде уточнено, че семейството се основава на брак между мъж и жена, а не между съпрузи, както е в момента. През юли Конституционният съд прие жалбата на румънско-американска гей двойка във връзка с правото им на свободно движение и престой, но председателят на съда уточни, че не става въпрос за признаването на еднополовите бракове, предаде БТА. Румънецът Адриан Коман и неговият американски партньор Клейборн Хамилтън водиха продължила шест години съдебна битка за официално признаване на техния брак в Румъния. Съдът се произнесе, след като базираният в Люксембург съд на Европейския съюз заяви през юни, че страните членки на ЕС не трябва да ограничават правото на пребиваване на гражданин на ЕС, като отказват да предоставят право на постоянно пребиваване на неговия или нейния съпруг от същия пол.", "date": "2018.09.27", "title": "Румънският Конституционен съд призна гей двойките - влизат в сферата \"семеен живот\""}
{"url": "https://www.24chasa.bg/novini/article/7075981", "text": "Не трябва да има твърда граница между Ирландия и Северна Ирландия след излизането на Обединеното кралство от Европейския съюз. Това заяви лидерът на британската Лейбъристка партия Джереми Корбин след среща днес с главния преговарящ на ЕС за Брекзит Мишел Барние, предаде Ройтерс. Корбин подчерта, че не е водил преговори с Барние, а французинът не е изказал мнението си за предложенията на лейбъристите за Брекзит, предаде БТА. Барние каза след срещата, че е чул позицията на британеца и че иска да гарантира, че няма да има хаотичен Брекзит. \"Продължавам да слушам всички гледни точки за Брекзит и да обяснявам позициите на ЕС, който се стреми Обединеното кралство да излезе по един подреден начин и да изградим амбициозно бъдещо партньорство заедно\", написа той в \"Туитър\".", "date": "2018.09.27", "title": "Лидерът на британските лейбъристи: Не трябва да има твърда ирландска граница"}
{"url": "https://www.24chasa.bg/novini/article/7075830", "text": "Сръбският министър за иновациите и технологиите Ненад Попович обсъди днес със специалния представител на руския президент по въпросите за цифровото и технологично развитие Дмитрий Песков засилването на сътрудничеството между двете страни в сферата на иновациите и дигиталната икономика, предаде ТАСС. В изявление на пресслужбата на Попович е посочено, че двете страни са се договорили за по-тясно сътрудничество и са изразили готовност в бъдеще да си сътрудничат в сферите на иновациите и дигитализацията, предаде БТА. Песков е отправил призив към сръбските компании по-активно да се представят на руския пазар и да участват в конкурси, организирани от руската страна. Той изрази удовлетворение заради това, че големи руски компании като \"Яндекс\" вече са представени в Сърбия.", "date": "2018.09.27", "title": "Сърбия и Русия ще си сътрудничат в сферата на информационните технологии"}
{"url": "https://www.24chasa.bg/novini/article/7075793", "text": "Гръцките власти наредиха евакуацията на село на остров Кефалония заради бушуващ в района пожар, раздухван от силните ветрове, съобщава АНА-МПА. Регионалният заместник-управител Панаис Дракулогонас описа ситуацията като \"хаотична\" и предупреди, че нощта може да стане \"кошмарна\", ако до вечерта не бъдат изпратени противопожарни самолети, предаде БТА. \"С помощта на полицията евакуирахме село Ано Кателейо и казахме на жителите да се отправят към плажа\", посочи той. Засега няма данни за пострадали сгради или хора, но огънят се разпространява бързо към селата Радзакли и Скала, а силните ветрове пречат на изпращането на подкрепления към острова.", "date": "2018.09.27", "title": "Евакуираха село в Кефалония заради пожар (Снимки, видео)"}
{"url": "https://www.24chasa.bg/novini/article/7075805", "text": "Кристин Блейзи Форд - жената, която обвинява кандидата за американския Върховен съд Брет Кавано в сексуално посегателство - даде днес показания пред комисията по правосъдието на Сената. Тя заяви, че е \"ужасена\", че трябва да се яви в тази зала, но добави, че смята за свой \"граждански дълг\" да го направи, предаде Франс прес, цитирана от БТА. \"Не съм тук, защото го искам. Ужасена съм. Тук съм, защото смятам, че е мой граждански дълг да ви кажа какво ми се случи, когато с Брет Кавано бяхме в гимназията\", каза Форд. Жената обвинява съдия Кавано, че се е опитал да я изнасили на купон през 1982 г. \"Смятах, че ще ме изнасили\", заяви Форд, хлипайки и през сълзи. \"Дълго време ме беше страх и се срамувах да разкажа това в детайли на когото и да било\". С тези думи Форд обясни защо толкова дълго време е пазила в тайна този акт на агресия. По думите й Кавано и негов приятел са били \"пияни до козирката\", той я е бутнал на сила върху едно легло, след което опитал да й съблече дрехите. Запушил й устата, за да не вика. В крайна сметка тя успяла да се отскубне от хватката му и да излезе от стаята. Кавано отрича напълно тези обвинения.", "date": "2018.09.27", "title": "Обвинителката на Брет Кавано пред Сената: Ужасена съм, но е мой граждански дълг"}
{"url": "https://www.24chasa.bg/novini/article/7075802", "text": "Бразилската държавна петролна корпорация \"Петробраз\" се договори с правителствата на Бразилия и САЩ да плати глоба в размер на 853 милиона долара за нарушаване на американското антикорупционно законодателство. Това съобщи днес министерството на правосъдието на САЩ, цитирано от ТАСС и Франс прес. Съединените щати водят разследване за корупция срещу \"Петробраз\" по обвинение в плащане на подкупи на политици и политически партии в Бразилия. Ръководителите на бразилския петролен гигант са извършвали счетоводни манипулации, за да убегнат тези схеми от погледа на инвеститори и регулатори, обясни в комюнике правосъднотоминистерство. Бразилските власти ще получат 80 на сто от парите от глобата, предаде БТА. През януари \"Петробраз\" се съгласи да изплати 2,95 милиарда долара по колективен иск на чуждестранни инвеститори, който бе приет за разглеждане в САЩ през 2014 г. \"Петробраз\" се оказа през 2014 г. в центъра на корупционен скандал в Бразилия. Полицията предполага, че участниците в престъпните финансови схеми са източили от бюджета на държавната компания няколко милиарда долара. Досега в следствения арест влязоха десетки ръководни кадри на компанията, много от които се съгласиха да сътрудничат на следствието и дадоха показания срещу представители на бизнеса и политическия елит на страната в замяна на смекчаване на присъдите. Обвиняеми по делото са над 60 политици, в това число настоящи и бивши депутати, партийни лидери и губернатори.", "date": "2018.09.27", "title": "Бразилска компания ще плати глоба от 853 млн. долара по дело за корупция в САЩ"}
{"url": "https://www.24chasa.bg/novini/article/7075814", "text": "Унгарският премиер Виктор Орбан се озова в позиция да се оправдава след разкрития, че е пътувал с луксозен самолет, за да гледа футболни мачове по покана на руски олигарх, спечелил много търгове за обществени поръчки, предаде Франс прес. Според разследващия сайт atlatszo.hu унгарският лидер най-малко на три пъти е заемал частния самолет на олигарха модел Бомбардие Глобал 6000, за да ходи на мачове в Русия по време на мондиала, а после и в България, за да гледа мача на унгарския футболен отбор МОЛ-Види (преди Видеотон) през юли. Според сайта час полет със самолета се оценява на 5000-10 0000 евро. Говорителят на унгарското правителство Берталан Хаваши потвърди, че Орбан често присъства на мачове в чужбина по покана на унгарския бизнесмен Ищван Гаранчи. Той подчерта, че транспортните средства, предоставени на разположение на Орбан, не са стрували нито един форинт на данъкоплатеца, предаде БТА. Дейностите на Гаранчи, който забогатя по-специално, като спечели търгове за обществени поръчки, обаче накараха опозиционната партия Диалог за Унгария да заговори за подозрения за корупция. Партията обяви, че внася жалба във връзка с разкритията и поиска да се създаде независима парламентарна комисия, която да разследва финансовите интереси на Орбан. Дясната ръка на консервативния лидер, преизбран за трети мандат през април, Гергели Дюлаш отхвърли днес обвиненията, като ги определи като клевети, разпространени с приближаването на европейските избори. Смятан за приближен на Орбан, олигархът Гаранчи, който е на 52 години, купи през 2017 г. клуба Видеотон, който по онова време беше закъсал. Това е любимият отбор на Орбан, базиран в родното градче на премиера Секешфехервар, намиращо се близо до Будапеща. Европейският парламент започна на 12 септември процедура, която може да приключи със санкции за Унгария за неспазване на ценностите на ЕС. Сред посочените тогава мотиви бяха сериозни нередности и конфликти на интереси при присъждане на обществените поръчки.", "date": "2018.09.27", "title": "Унгарски сайт: За да гледа мачове, Орбан пътувал с луксозен самолет на руски олигарх"}
{"url": "https://www.24chasa.bg/novini/article/7075819", "text": "Роботите изследователи, които бяха доставени на астероида Рюгу от японската сонда \"Хаябуса-2\", изпратиха нови снимки от повърхността му, съобщи японското космическо ведомство ДЖАКСА. Това е вторият им отчет по време на тяхната мисия. От снимките личи как се движи Слънцето в небето, видяно от астероида Рюгу. На кадрите личи релефът на космическото образувание, обсипан с големи камъни с диаметър до половин метър. Учените се опасяват, че тези камъни могат да повредят сондата при нейното кацане. При това положение ще се наложи търсенето на по-равна повърхност за маневрата, предаде БТА. Автономните роботи-изследователи \"Роувър-1 А\" и \"Роувър-1 Б\" бяха доставени на астероида на 21 септември. Това са малки устройства с маса около 1 килограм. Те се придвижват по астероида с \"подскоци\", възползвайки се от ниската гравитация на небесното тяло. На борда на роботите са разположени широкоъгълни камери и датчици за отчитане на температурата на повърхността на Рюгу. Кацането на самата сонда \"Хаябуса-2\" е планирано за следващия месец. Тя достигна до астероида през юни. Полетът й продължи 3,5 години. Диаметърът на астероида Рюгу, който се намира между Земята и Марс, е само 900 метра. Учените се надяват да открият на Рюгу следи от вода и органични вещества, което ще им помогне в разгадаването на тайните за възникването на живота във Вселената", "date": "2018.09.27", "title": "Японските роботи-изследователи изпратиха нови снимки от астероида Рюгу"}
{"url": "https://www.24chasa.bg/novini/article/7075818", "text": "Министър Боил Банов откри „Къщата на маските“ в пернишкото село Кошарево, посветена на народния обичай Сурова, съобщиха от пресцентъра на културното министерство. „Искам специално да поздравя всички, които са работили за този проект. Поздравявам Ви и за начина, по който е възстановена къщата –съобразена с всички условия на Института за паметници на културата. Всичко е направено така че да бъде запазено в автентичния му вид. Защото в крайна сметка смисълът на всичко, което правим е да се съхрани за поколенията“, каза министърът на културата и добави, че е сигурен, че този край има огромен потенциал. Сградата на „Къщата на маските“ е красив образец на възрожденската ни архитектура. Строена е през 1870 г. от местни майстори. „Днес ставаме свидетели на невероятна реставрация, обновяване и изграждане на „Къща на маските“ – нещо много значимо както за община Брезник, така и за цялата област. Чрез тази къща се обръщаме към идните поколения с надежда да съхранят тази уникална традиция Сурова“, заяви кметът на Брезник Васил Узунов. „Този проект ще помогне Брезник да се превърне в туристическа дестинация“, обърна се към гостите и хората от селото кметът на община Цървени кръст, град Ниш, Сърбия, проф. д-р Мирослав Милутинович. „Години наред “Къщата на маските“ е символ на цялата брезнишка община, която я пазеше ревниво с молба да се превърне в музей на онзи обичай, който е най-типичен, най-любим, който не се пропуска в Брезнишко - това е Сурова“, каза Ирена Соколова, областен управител на област Перник и благодари на всички, участвали в реализирането на проекта. Музейният комплекс „Къща на маските“, посветен на народния обичай Сурова е финансиран по Програмата за трансгранично сътрудничество Интеррег-ИПП България-Сърбия. Изпълнява се в партньорство между Областна администрация Перник и градска община Цървени Кръст, гр. Ниш, Република Сърбия.", "date": "2018.09.27", "title": "Министър Боил Банов откри „Къщата на маските“ в село Кощарево"}
{"url": "https://www.24chasa.bg/novini/article/7075832", "text": "Държавното посещение на турския президент Реджеп Тайип Ердоган в Берлин не означава нормализация на обтегнатите отношения между двете страни, заяви днес германският президент Франк-Валтер Щайнмайер, цитиран от ДПА, предаде БТА. Това посещение не означава нормализация на отношенията. Далеч сме от това, но визитата може да бъде началото, каза Щаймайер. Ердоган днес пристигна на тридневно държавно посещение в Германия. Германският президент призова за предприемане на \"видими стъпки\", свързани с политическите права в Турция. Не можем да приемем натиска върху медиите, правосъдната система и синдикатите и няма да го направим, каза той.                                                                                                                                                                                                                                                                                                                       ", "date": "2018.09.27", "title": "Щайнмайер: Ердоган в Берлин не значи нормализация на отношенията с Турция"}
{"url": "https://www.24chasa.bg/novini/article/7075841", "text": "Косовски съд реши да остави в ареста за един месец депутат заради заплаха срещу прокурор, съобщава Асошиейтед прес, цитирана от БТА. Миляим Зека, депутат от управляващата социалдемократическа партия Инициатива за Косово, беше арестуван вчера, след като заплашил прокурора Африм Шефкиу. Съд в Прищина реши днес, че той трябва да остане в ареста. Шефкиу е повдигнал обвинения срещу Зека за злоупотреби, твърдейки, че той е получил 350 000 евро чрез схема за осигуряване на работни визи за Германия, с която са били измамени над 900 души. В понеделник Зека, който е бивш журналист, заяви в телевизионно шоу, че се чувства унизен и \"ще си разчисти сметките със специалния прокурор\".", "date": "2018.09.27", "title": "Косовски съд остави в ареста депутат, обвинен, че е заплашил прокурор"}
{"url": "https://www.24chasa.bg/novini/article/7075868", "text": "Текстовете в Закона за счетоводството, свързани с одита, бяха приети с единодушие в бюджетната комисия, заяви пред  председателят ѝ Менда Стоянова. По-рано в предаването \"Преди всички\" председателят на Асоциацията на индустриалния капитал Васил Велев обвини ръководството на бюджетната комисия в прокарването на лобистки текстове в този нормативен акт. Стоянова подчерта, че е \"нормално всеки работодател и собственик на предприятие да не иска одит, а самият Велев е акционер в доста такива\". Менда Стоянова категорично отхвърли обвиненията, че текстовете са лобистки и припомни, че едната част от тях са внесени от правителството, а другата, след експертна дискусия - в бюджетната комисия в НС, подкрепени от всички политически сили. \"По-важната и скрита причина е да няма външен поглед върху счетоводните сметки и операции, които се вземат в едно такова дружество. Самата заверка на финансовите отчети, наречена \"ненужна\" от господин Велев, може би е нужна за собствениците на тези предприятия, но аз мисля, че от обществена гледна точка, по скоро един професионален външен поглед е доста по-сериозно доказателство затова какво е състоянието на едно предприятие\", коментира Менда Стоянова.", "date": "2018.09.27", "title": "Менда Стоянова: Не сме приемали лобистки промени в Закона за счетоводството"}
{"url": "https://www.24chasa.bg/novini/article/7075870", "text": "На 27 октомври ще бъде учредена новата партия на бившия президент на испанската автономна област Каталуния Карлес Пучдемон, предаде Франс прес като се позова на говорителя му, цитирана от БТА. Агенцията припомня, че на тази дата се навършва една година от неуспешния опит за отделяне на богатия североизточен регион от Испания. Представена през юли, партията, наречена Национален призив за република, ще бъде създадена на официална среща на 27 октомври, която ще бъде последвана от конгрес през декември - няколко месеца преди общинските избори и изборите за Европейски парламент през май 2019 г. \"Партията има за основна цел изпълнението на пълномощията, получени на 1 октомври\", каза пред журналисти говорителят на Пучдемон Тони Морал, визирайки забраненият от испанското правосъдие референдум, на който каталунците гласуваха за независимост. \"След като тази цел бъде постигната, тази организация няма повече да има смисъл и ще се разпусне\", добави Морал, без да уточнява как именно ще бъде постигната целта. Новата партия, която Пучдемон иска да учреди и която е защитавана и от приемника му Ким Тора, твърди, че вече има 50 000 симпатизанти и цели да събере радетелите за независимост, които сега са разделени в три парламентарни групи. Уволнен от испанското централно правителство като премиер на Каталуния след декларацията за независимост, Пучдемон сега е в Белгия заради издадената от Испания заповед за арест по обвинения в бунт.", "date": "2018.09.27", "title": "Пучдемон прави нова партия на 27 октомври"}
{"url": "https://www.24chasa.bg/novini/article/7075859", "text": "Национална консултация дали България да избере лятното, или зимното часово време, е започнала енергийната министърка Теменужка Петкова. Мнения може да се пращат през правителствения портал www.euaffairs.government.bg. На база на консултацията енергийното министерство ще трябва да подготви българската позиция за отмяна на местенето на стрелките. Отказът от смяната на времето официално бе предложен от Европейската комисия след допитване през лятото. Смяната два пъти годишно на часовото време от лятно на зимно и обратно е преди всичко въпрос на енергийно потребление. Затова предложението за нова директива, което представи ЕК, е разпределено на енергийното министерство, обясниха експерти пред “24 часа”. Крайният срок на консултацията е 11 октомври, след това мненията ще бъдат обобщени и ще бъде изготвена националната позиция. България трябва да обяви до март следващата година кое време ще избере, дотогава отговор трябва да са дали и всички останали членки на ЕС. В края на март 2019 г. трябва да е последната смяна на часовото време според предложението за директива, което бе представено от Европейската комисия. След приемането ѝ всяка държава ще остане на лятно или на зимно часово време според собствения си избор, като той трябва да бъде заявен пред комисията и Европейския съвет.", "date": "2018.09.27", "title": "Енергийната министърка пита лятно или зимно време да изберем"}
{"url": "https://www.24chasa.bg/novini/article/7075873", "text": "Индонезийските власти съобщиха за смъртта на суматранска тигрица, представителка на вид, застрашен от изчезване, след като животното попадна в капан за прасета, предаде Асошиейтед прес. Самката била бременна с две малки. Гибелта на хищника е поредният удар за природозащитниците, тъй като популацията на този вид се е свила до 400 екземпляра, предаде БТА. Тигрицата попаднала в капана по-рано тази седмица, успяла отчасти да се освободи от него, но била намерена мъртва в сряда. Част от клопката все още била увита около тялото й. Тя била бременна с две малки от мъжки и женски пол. Суматранският е най-застрашеният от изчезване подвид на тигрите. Неговият хабитат в джунглата непрекъснато се свива, отбелязва агенцията.", "date": "2018.09.27", "title": "Умря рядък вид суматранска тигрица, бременна с две малки"}
{"url": "https://www.24chasa.bg/novini/article/7075800", "text": "Инспектори на НАП запечатаха хотел \"Маринела\" в София, научи \"24 часа\". Според запознати, причината била, че хотелът не отчитал обороти. Гостите на хотела, които вече са настанени, както и планираните мероприятия за идните 7 дни няма да бъдат отлагани, но нови настанявания и резервации няма да се извършват.   ОТ НАП отказаха коментар.  Малко след излизането на това съобщение от хотел \"Маринела\" изпратиха писмо, което гласи: По повод излязлата информация на 27.09. 2018г, заявяваща, че НАП е „запечатал” хотел Marinela Sofia, Наложената санкция е в следствие на проверка, извършена на 04.09.2018г, която е установила липсващо свидетелство за регистрация на ИАСУТД, което се издава от фирмата Хоспитайлити енд Ритейл Системс ЕООД, която е единствен доставчик на услугите Micros-Fidelio-Opera на територията на република България Всички хотели ползващи услугите на фирмата Хоспитайлити енд Ритейл Системс ЕООД не са разполагали с въпросното свидетелство за регистрация на ИАСУТД към момента на проверката, защото въпросната компания не е била регистрирана и сертифицирана Още на 17.09.2018г управата на хотел Marinela Sofia внася всички необходими документи по изисканите протоколи и към настоящия момент хотелът функционира и продължава своята дейност.", "date": "2018.09.27", "title": "НАП запечата \"Маринела\". От хотела: санкцията е заради друга фирма"}
{"url": "https://www.24chasa.bg/novini/article/7075759", "text": "Окръжната прокуратура в Разград е уведомила общинската администрация, че е прекратила прокурорската проверка по преписката за прочистване на речното корито на река Бели Лом, съобщи на пресконференция кметът на Община Разград д-р Валентин Василев, предаде БТА. Няма данни за извършено престъпление, е установила проверката. \"Този факт категорично доказва, че действията, предприети от Община Разград, са законни и са спазени изискванията на Закона за водите, Закона за горите и Наредба 19 на Община Разград. Плановото прочистване на речното корито е извършвано с цел да се избегне опасността от наводнения\", поясни градоначалникът. Проверката е била съвместна, с инспектори и специалисти от териториалните звена на ОДМВР - Разград, Басейнова дирекция \"Дунавски район\" гр. Плевен, РИОСВ гр. Русе, Регионалната дирекция по горите в Русе, ГД \"ПБЗН\" и др. Проверено е прочистването на речното корито на река Бели Лом в участъка от моста на ул. \"Любен Каравелов\" до края на землището на Разград в източна посока с обща дължина 1060 м. Установено е, че изсечените тополи, за които е била сезирана прокуратурата, в голямата си част са изгнили, поясни градоначалникът. \"Като кмет на Разград няма да правя компромиси с живота на хората заради мними каузи, в които съзрях извличане на политически дивидент и заявявам, че ще подновим тази превантивна дейност\", коментира Василев.", "date": "2018.09.27", "title": "Прокуратурата: При прочистването на река Бели Лом не е извършено престъпление"}
{"url": "https://www.24chasa.bg/novini/article/7075764", "text": "Във връзка с информации, получени от посолствата на Република България в Нидерландия, Испания, Португалия и Германия относно предстоящи стачни действия на пилотите на авиокомпания „Ryanair“, Министерството на външните работи предупреждава българските граждани, пътуващи от и до посочените страни в петък, 28 септември т.г., че е възможно да има отменени полети. Министерството на външните работи препоръчва на българските граждани, които имат планирани полети с авиокомпанията на тази дата, да се осведомяват своевременно за всички възможни промени и да следят актуалните разписания на полетите. В случай на нужда гражданите могат да се свържат с превозвача за получаване на необходимото съдействие.", "date": "2018.09.27", "title": "Външно предупреди за възможна отмяна на полети утре заради стачка на \"Райънеър\" в 4 страни"}
{"url": "https://www.24chasa.bg/novini/article/7075767", "text": "Граничният пункт Кунейтра между Израел и Сирия ще бъде отворен отново за персонал на ООН и ще възобнови работа както преди началото на сирийската гражданска война, заяви днес израелският министър на отбраната Авигдор Либерман, цитиран от Асошиейтед прес, съобщи БТА. Либерман, който посети Кунейтра, каза, че Израел продължава да се придържа към своята политика на ненамеса в Сирия. По думите му повторното отваряне на граничния пункт просто означава, че условията по сигурността сега позволяват той да работи. Кунейтра се използва главно от разположения там персонал на ООН и понякога за пренасяне на селскостопански продукти. Израел има желание да възобнови нормалната дейност на пункта и \"топката сега е в ръцете на Сирия\", каза Либерман. Сирийските правителствени сили си върнаха контрола върху района на Кунейтра преди два месеца, след като години наред той минаваше ту в техни ръце, ту под контрола на различни бунтовнически групи.", "date": "2018.09.27", "title": "Израел отваря отново граничен пункт със Сирия за персонал на ООН"}
{"url": "https://www.24chasa.bg/novini/article/7075623", "text": "Неправителствени организации, работещи в защита на мигрантите, прекосяващи Средиземно море, са сред предложените за тазгодишната награда \"Сахаров\", съобщи Европейският парламент, цитиран от БТА. Общо 11 организации попадат в предложението на групата на Зелените в ЕП. Групата на Европейската народна партия предлага украинския филмов режисьор Олег Сенцов, осъден на 20 години затвор за \"замисляне на терористично нападение\" срещу Крим. Третото предложение е на групата Европейски реформатори и консерватори за Шейран Атеш, която се бори против крайните действия в политиката и вероизповеданията. Атеш е германски адвокат от турски произход, получила смъртни заплахи за това, че е съпричастна с обособяването на място за общи молитви на мъже и на жени в берлинска джамия. Либералите от АЛДЕ предлагат Цезар - псевдоним на бивш сирийски военен фотограф, изнесъл кадри със свидетелства за военни престъпления. Отбелязва се, че осигурените от него снимки ще послужат при делата за запечатаните на тях престъпления. Групата на Европейската обединена левица предлага за наградата Насер Зефзари от Мароко, водач на движение срещу корупцията и злоупотребите с власт. Зефзари е осъден на 20 години затвор за заговор срещу държавната сигурност и обяви гладна стачка преди месец. Групата \"Европа на свобадата и пряката демокрация\" предлага Дуейн Джонсън, земеделец от САЩ, спечелил дело срещу производителя на химикали \"Монсанто\", в което фирмата бе призната за виновна, че препаратът й \"Раундъп\" предизвиква рак. Групата \"Европа на народите и свободата\" предлага за наградата неправителствена организация за защита на малцинствата в Южна Африка. Последното предложение е на група евродепутати за Мари Вагнер от Канада, която се бори срещу абортите. Комисията на ЕП по външни работи ще съкрати на 9 октомври представения списък до три предложения, които ще бъдат гласувани на 25 октомври. Наградата ще бъде връчена на победителя в Страсбург на 12 декември.", "date": "2018.09.27", "title": "Спасители на мигранти в Средиземно море предложени за наградата \"Сахаров\""}
{"url": "https://www.24chasa.bg/novini/article/7075628", "text": "Критичното мислене е по-важно от това просто да знаете верните отговори. Така министърът на околната среда и водите Нено Димов се обърна днес към ученици от столични училища и даде начало на шестото издание на образователната екологична инициатива \"Зелена олимпиада\". Инициативата се организира от уеб издателство Академика БГ и се прави с подкрепата на Оперативна програма \"Околна среда\". Това съобщиха от Министерството на околната среда и водите. По покана на министър Димов ученици разказаха за екологичните дейности, които реализират с подкрепата на своите учители и изразиха мнение, че \"освен граждани на България, ние се стремим да сме отговорни граждани и на най-голямото общество, на майката Земя\". За шеста поредна година Зелената олимпиада ще провокира детското любопитство към околната среда. Нейната цел е да насърчи знанията за опазването на природата и да изгради екологична култура сред подрастващите. Участниците могат да се регистрират в сайта от днес - 27 септември, до 21 ноември 2018 г. На 24 ноември тържествено ще бъдат връчени и големите награди.", "date": "2018.09.27", "title": "Министър Нено Димов даде началото на \"Зелена олимпиада 2018\""}
{"url": "https://www.24chasa.bg/novini/article/7075626", "text": "Дванадесет души, трима от които командири от служба \"Гражданска защита\", ще бъдат съдени в Португалия за убийство по непредпазливост след горски пожар, отнел живота на 64 души през юни 2017 г., предадоха Франс прес и БТА.  След безпрецедентно за Португалия разследване прокуратурата в централния град Лерия внесе обвинителен акт, в който са повдигнали обвинения и срещу трима членове на местната власт, служител на кметството, двама ръководители на електрическа компания и трима служители на фирма, отговаряла за поддръжката на път, където загинаха около 50 души.", "date": "2018.09.27", "title": "Съдят 12 португалски служители за убийство заради десетките жертви при горски пожар"}
{"url": "https://www.24chasa.bg/novini/article/7075630", "text": "Властите в Брюксел кръстиха площад на името на британската депутатка Джо Кокс, която беше убита преди референдума за Брекзит през 2016 г., предаде Асошиейтед прес, цитирана от БТА. Депутатката от Лейбъристката партия е прекарала няколко години в белгийската столица, преди да започне работа в британския парламент. Тя се противопоставяше на излизането на Великобритания от Европейския съюз и беше убита от крайнодесен екстремист, който сега излежава доживотна присъда. Площадът в центъра на Брюксел, наименован в нейна памет, се намира близо до любимата й концертна зала. \"Джо Кокс умря за един всеобщ идеал\", каза кметът на белгийската столица Филип Клос, който похвали нейната работа в защита на каузи, свързани с бежанците, дискриминацията и бедността. \"Тя се отнасяше към хората така, както би трябвало - с уважение\", заяви лидерът на лейбъристите Джереми Корбин.", "date": "2018.09.27", "title": "Кръстиха площад в Брюксел в памет на убита британска депутатка"}
{"url": "https://www.24chasa.bg/novini/article/7075635", "text": "\"Новите камери на триноги са много ефективни и работят добре. 28 такива, от началото на март досега, са засекли над 100 хил. нарушения на скоростта. Другите 148 мобилни камери от януари досега са установили 190 хил. случая на превишена скорост.\" Това каза гл. инспектор Росен Рапчев, началник на сектор \"Пътен контрол\" по време на демонстрация пред медиите как работят новите мобилни камери на КАТ. Той допълни, че като всяко техническо средство и камерите дават дефекти, но имат гаранционно поддържане. Развалени са били камерите на катаджиите в Благоевград, Русе, Разград и Ловеч, но вече са поправени. \"Не е вярно, че са неефективни на магистрали, където разрешената скорост е до 140 км в час. Те отчитат до 250 км в час. В района на Пазарджик, на магистрала \"Тракия\", само за септември новите камери са засекли 850 водачи с превишена скорост\", обясни Росен Рапчев. Категоричен е, че разпознават номера, а ако табелите на колите са били замърсени и има съмнение, полицейският инспектор преглежда записа. 282 хил. шофьори миналата година са хванати да карат с превишена скорост, а от началото на т. г. досега засечените нарушения са 417 хил. В момента тече обществена поръчка за доставка на още 56 камери на триноги, които са много по-ефективни от традиционните мобилни, допълни инсп. Рапчев.", "date": "2018.09.27", "title": "28 нови камери на КАТ засичат скорост до 250 км в час"}
{"url": "https://www.24chasa.bg/novini/article/7075632", "text": "Шумните домашни ремонтни дейности в часовете от 22 до 8 и от 14 до 16 в работни и почивни дни в София вече са забранени,  . Такива ще се допускат само с разрешение на съседите. Това предвижда новата наредба за обществения ред, която столичните общински съветници приеха днес. Забраняват се и шумни строителни дейности като разбиване на бетон, къртене, взривни работи в жилищни зони в часовете от 14 до 16 ч и от 22 до 8, освен ако няма разрешение от районния кмет. Забраната няма да важи за общински строителни обекти като метрото например, което има строг график. Глобата за нарушение е от 100 до 200 лв. за физически лица и 200-400 лв. за фирми. Наредбата забранява и събирането на парични дарения на места за обществено ползване като улици, булеварди и площади в София. Изключения се допускат само за кампании на БЧК или юридически лица, регистрирани в обществена полза, но след получaване на разрешение. За нарушителите санкцията е от 100 до 300 лв. Наредбата предвижда и санкции за шофьорите, платили да им мият стъклата, докато чакат на кръстовище. Глоба от 100 до 300 лв. ще отнасят и миячите. Регламентират се изявите на уличните музиканти. Свирещите на улицата без разрешение и с озвучителна уредба ще се глобяват до 100 лв. Новата наредба бе готова още в края на 2017 г., но бе отложена, след като текстове като забраната за пиене на алкохол в паркове и градини предизвикаха сериозни дебати. В крайна сметка забраната за пиене в парковете отпадна и документът влезе за обсъждане в комисиите на СОС през лятото, но гласуването й бе отложено за есента заради редакции на текстовете. Наредбата не прави разлика между това какво е шум и какво е звук. Малкият Иванчо, който свири на пиано и се готви за конкурс и чичо Георги с флекса не са едно и също, каза общинският съветник от \"Глас народен\" Венцислав Мицов. Целта на наредбата е да реши проблемът с шума. Има 3 вида нарушения - за шум от домашни дейности, на публични пространства и от строително-монтажни работи. Целта на наредбата не е да напълним хазната от глобите, а да възпитава и да действа превантивно срещу нарушаването на реда и спокойствието в града, каза председателят на комисията по обществен ред и сигурност към СОС Иван Илиев. Столичният кмет Йорданка Фандъкова коментира, че това е една от най-важните наредби, която гарантира спокойствието на гражданите и уточни, че най-много жалби постъпват в общината за шум.", "date": "2018.09.27", "title": "Шумни домашни ремонти през уикенда в София вече с разрешение от съседа"}
{"url": "https://www.24chasa.bg/novini/article/7075676", "text": "Президентът на Турция Реджеп Тайип Ердоган обещал на косовския президент Хашим Тачи подкрепа за получаването на нови признания на косовската независимост и за приемане на страната в Интерпол на Общото събрание на организацията, което ще се състои през ноември в Дубай, съобщи кабинетът на Тачи, цитиран от агенция МИА. На срещата, състояла се в рамките на Общото събрание на ООН, двамата президенти разговаряли за задълбочаване на двустранното сътрудничество, увеличаване на търговския обмен и сътрудничеството в областите от общ интерес, предава БТА. Тачи информирал турския президент за финалната фаза от диалога за нормализиране на отношенията между Косово и Сърбия и за необходимостта от постигане на окончателен и правнообвързващ договор. Ердоган заявил, че подкрепя постигането на договор между двете страни.", "date": "2018.09.27", "title": "Ердоган обещал подкрепата на Турция\nза нови признания и приемане в Интерпол\nна Косово"}
{"url": "https://www.24chasa.bg/novini/article/7075679", "text": "Няма как да знам коя част от моите активи се считат за незаконни. Дойдоха преди 2 дена двама симпатични хора от КПКОНПИ (Комисия за противодействие на корупцията и за отнемане на незаконно придобитото имущество). Това каза пред bTV бившият министър на енергетиката Трайчо Трайков, чиито сметки бяха запорирани заради твърдения на антикорупционната агенция, че има несъответствие от 2,45 млн. лв. за 10-годишен период. Прелистих една купчина кореспонденции и поисках копия от тези неща, казаха че не може защото е класифицирано. След нашата среща тези материали са били декласифицирани и съм могъл да ги получа, но те не са ми казали за това. Наказателното производство беше прекратено от съда. Проблемите започват 2007 г., когато не съм бил в политиката, не съм си и мислел, че ще ми се случи такава лудост. Те казват, че всичко след това е незаконно. Никъде не обясняват каква е методологията им.  \"Следващите стъпки на КПКОНПИ е да заведат исково дело в съда. Моята биография е публична и е ясно, че основно съм работил и живял в чужбина. Справки не могат да се съберат за ден-два. И вие на мое място щяхте да получите параноични пристъпи\", добави Трайков.  \"Не му се вижда края. Обвиненията срещу мен са абсолютно неиздържани. Обвинението към мен е, че не съм предотвратил продажбата, каквито правомощия като министър нямам. Аз който по стечение на обстоятелства имам добър поглед върху работата на институциите, а имам трудности да разбера как работи съдебната система, какво може да разбере обикновения човек. Дребни хора са изгоряли с имуществата си, тъй като са подценили ситуацията. КПКОНПИ не спазват никакви правила\", каза Трайков.  \"За произхода на тези средства нямам никакво притеснение. Когато реших да се върна в България, инвестирах всички средства в България. Затова тези средства досега бяха в сметките ми, аз нямам сметки в чужбина, нямам офшорки, всичко, което имам е напълно чисто и е в сметки в България\", добави той. \"Физически няма как да подам декларация откъде имам тези пари до утре\", каза Трайков", "date": "2018.09.27", "title": "Трайчо Трайков: Няма как да знам коя част от моите активи се считат за незаконни"}
{"url": "https://www.24chasa.bg/novini/article/7075668", "text": "Съдия Илияна Димчева от Софийския районен съд цитира тълкувателно решение на Върховния касационен съд, за да изкара автокрадеца с 4 присъди и две висящи дела Георги Воденичаров-Кико  неосъждан и заради това да го пусне от ареста. Това се случи в 31-а зала на съда.  Кико бе задържан на 25 септември, докато крадеше БМВ. Той блъсна 3 патрулки в опита си да избяга, но го хванаха. Воденичаров е осъждан 4 пъти - през 2004, 2006, 2010 и 2013 г. В досието му личат и предишни кражби на коли, както и шофиране без книжка. Последната му присъда е от 13 май 2013 г. Кико намерил чужда вещ и не я върнал в полицията. Осъдили го на 100 лева глоба. Няма данни той да я е платил. Съдийката Димчева обаче се позова на тълкувателно решение №2 на наказателната колегия на Върховния касационнен съд, за да изкара Кико реабилитиран. Според решението на върховните магистрати, ако 5 години след присъдата няма заведено изпълнително дело, задълженията се смятат погасени по давност. Кико излезе неосъждан, поради което съдия Димчева прие, че няма опасност да извърши друго престъпление. Нареченият от вътрешния министър Младен Маринов \"бандит\" посочи, че се блъснал в колата на полицията, тъй като ги помислил за престъпници. Автомобилът бил цивилен, а полицаите не били с отличителни знаци, каза той пред съда. Съдийката прие тезата му за вярна. Всъщност обаче по качулките на криминалистите имало надпис \"полиция\". Свидетели са чули викове \"Спри, полиция!\". Димчева обаче пусна Кико срещу гаранция от 3000 лева и посочи, че няма значение, че не живее на адреса си по лична карта, тъй като МВР знаело сегашното му местожителство. Решението не е окончателно, издирването на съучастника на Кико Светослав Петков-Лъвицата продължава.", "date": "2018.09.27", "title": "Съдийка цитира ВКС, за да изкара \"бандита\" Кико неосъждан и да го пусне"}
{"url": "https://www.24chasa.bg/novini/article/7075688", "text": "Президентът на Република Македония Георге Иванов призова от ООН съгражданите си да бойкотират референдума в неделя за промяна на името на страната, който квалифицира като \"историческо самоубийство\", предаде агенция Франс прес. \"Като гражданин, взех своето решение: на 30 септември няма да отида да гласувам\", заяви Иванов в изказването си пред Общото събрание на ООН. \"И съм убеден, че вие, нашите съграждани, също ще вземете това мъдро решение\", добави той, цитиран от БТА. На 30 септември в Република Македония ще се проведе референдум с консултативен характер, на който гражданите трябва да отговорят на въпроса \"Дали сте за членство в ЕС и НАТО с приемане на договора между Република Македония и Република Гърция?\". Договорът бе подписан в македонския град Преспа на 17 юни 2018 г.", "date": "2018.09.27", "title": "Президентът на Република Македония\nпризова за бойкот на референдума"}
{"url": "https://www.24chasa.bg/novini/article/7075690", "text": "Гръцкото министерство на финансите съобщи днес, че премахва капиталовия контрол върху тегленето на пари в брой и движението на капитал в рамките на страната, съобщава в. \"Катимерини\". Решението влиза в сила от 1 октомври, посочи в прессъобщение министерството. Ограниченията бяха наложени преди три години, за да предотвратят масово теглене на депозити в разгара на дълговата криза в страната, напомня Асошиейтед прес. Министерството също така повишава тавана за движение на капитала в чужбина: гърците извън страната ще могат да теглят до 5000 евро месечно от банките в чужбина, предава БТА. Същевременно сумите в евро или друга валута, които е позволено да се прехвърлят от Гърция в други страни, се увеличават от 3000 евро на 10 000 евро. Бизнесмените и компаниите ще имат право да изпращат в чужбина в рамките на бизнес дейностите си до 100 000 евро спрямо 40 000 евро в момента. Ограниченията бяха въведени през юни 2015 г., за да предотвратят срив на банките заради масово теглене на депозити, когато преговорите между правителството и международните кредитори бяха на ръба да се провалят. Премахването на ограниченията идва месец след като страната приключи последната си спасителна програма.", "date": "2018.09.27", "title": "Гърция премахва ограниченията върху тегленето на пари в брой"}
{"url": "https://www.24chasa.bg/novini/article/7075687", "text": "Тайни агенти на Държавната агенция за национална сигурност (ДАНС) ще бъдат внедрявани във фирми и институции без знанието на собствениците и ръководителите,  Тази промяна в правилника за прилагане на Закона за ДАНС вече е приета от Министерския съвет, съобщи днес специализираният сайт  Агенти на ДАНС няма да имат право да заемат длъжности на прикритие като адвокати. Адвокатурата е въведена като единствено изключение сред свободните професии с промените, които са приети от правителството на последното му заседание. Окончателният вариант на разпоредбата, приета от кабинета, гласи: „При изпълнение на служебните си задължения служителите на агенцията могат да заемат длъжности на прикритие в държавната администрация, в юридически лица, в граждански дружества и като лица, упражняващи свободни професии, с изключение в адвокатурата”. Първоначално такова изключение нямаше и това предизвика острата реакция на адвокатите. Няма правова държава там, където професионалната адвокатура е заместена от агентура, написа Висшият адвокатски съвет в становище до премиера Бойко Борисов, който официално е вносител на промените в Правилника за приложението на Закона за ДАНС. „Немислимо е обърналите се към адвокат граждани да получават “консултации” или процесуално представителство от агенти на прикритие. Предложените промени дават възможност едно лице да бъде консултирано по правни въпроси от „легендиран“ адвокат, като поверената на агента информация бъде използвана във вреда на гражданина“, обясниха от адвокатурата. От окончателните текстове на промените обаче става ясно, че нито една друга свободна професия като нотариус, ЧСИ, оценител, счетоводител, консултант или одитор не е изключена от възможността да бъде използвана от служител на прикритие на ДАНС.", "date": "2018.09.27", "title": "Тайни агенти на ДАНС влизат във фирми и институции"}
{"url": "https://www.24chasa.bg/novini/article/7075697", "text": "Съветът на ООН за правата на човека реши днес да създаде екип, който ще има за задача да събере доказателства за най-тежките престъпления, извършени в Мианмар след 2011 г. Те ще може да бъдат използвани в съдилища, предаде Франс прес. Четиридесет и седем членният съвет прие съответна резолюция по предложение на Европейския съюз и Организацията за ислямско сътрудничество, предава БТА. Тридесет и пет държави гласуваха за, 3 (Китай, Филипините и Бурунди) бяха против, а останалите се въздържаха.                                                                                                                                                                                                                                                                                                                       ", "date": "2018.09.27", "title": "ООН ще събира доказателства за тежки\nпрестъпления в Мианмар"}
{"url": "https://www.24chasa.bg/novini/article/7075714", "text": "Монсерат Кабайе, която повече от седмица е подложена на лечение в болница в Барселона, се чувства по-добре, предаде ТАСС, цитирана от БТА. Това оповести брат й Карлос Кабайе. Осемдесет и шест годишната певица постъли в болница заради проблеми с жлъчката. На въпроса как се чувства певицата, брат й отговорил \"По-добре\". Племенницата й увери, че Монсерат Кабайе иска колкото е възможно по-скоро да се върне у дома. Кабайе стана световноизвестна през 1965 г., когато замести американката Мерилин Хорн в постановката на операта \"Лукреция Борджия\" в Карнеги хол в Ню Йорк. В репертоара на испанката са повече от 125 оперни партии. Монсерат Кабайе е печелила няколко награди \"Грами\", включително за най-добро вокално соло през 1969 г. През 1988 г. тя издаде съвместен албум \"Barcelona\" с вокалиста на група \"Куин\" Фреди Мъркюри.", "date": "2018.09.27", "title": "Състоянието на приетата в болница оперна прима Монсерат Кабайе се подобрява (Видео)"}
{"url": "https://www.24chasa.bg/novini/article/7075715", "text": "Късно след обяд днес на входа на Пловдив, в района на \"Скобелева майка\", са задържани 3 мъже, които пътували в лек автомобил \"Нисан\". Един от тях е гражданин на Молдова, потвърдиха от старозагорската полиция. Те се разпитват във връзка с взривения в Стара Загора банкомат, собственост на банка.  Извършителите задигнаха между 50 и 60 000 лева. Те са били с маски и са действали бързо. Образувани са две досъдебни производства – за кражба и за взривяване. Съвсем близо до взривения банкомат се намира Второ полицейско управление в Стара Загора.", "date": "2018.09.27", "title": "Задържаха мъжете, взривили банкомат в Стара Загора"}
{"url": "https://www.24chasa.bg/novini/article/7075739", "text": "За пръв път на български език излизат последните неиздавани разкази на емблематичния американски писател Ф. Скот Фицджералд (ИК “Хермес”)! Сборникът “Бих умрял за теб и други изгубени истории” съдържа осемнайсет неиздавани, непознати или смятани за безвъзвратно изгубени разкази на легендарния писател. Писани в края на 30-те години на миналия век, те са били отхвърлени от редакторите заради провокативната си тема и стил или са потънали във водовъртежа на последните години от живота на Фицджералд. Дори когато се е нуждаел от пари и вниманието на критиците, писателят е предпочел да останат непубликувани, вместо да допусне редакторска намеса. 30-те години на XX век се явяват един мрачен период в живота на Фицджералд. Влошено здравословно състояние, проблеми с алкохола, постоянните грижи около съпругата му са само част от несгодите, срещу които е изправен. Тези емоции се прокрадват и в разказите, които засягат теми като развода и депресията... В същото време откриваме и един сатиричен поглед към живота в Холивуд, работата на лекарите, перипетиите на брака. И тази хумористична нотка прави още по-силно впечатление на читателите. Луксозното издание е публикувано като част от колекцията “Клуб Класика” на ИК “Хермес” с твърди корици и красиво оформление.", "date": "2018.09.27", "title": "Последните неиздавани разкази на Фицджералд на български"}
{"url": "https://www.24chasa.bg/novini/article/7075374", "text": "Германските власти обявиха днес пакет от помощи на стойност 432 милиона евро за икономическото развитие на Афганистан през 2018 г., предаде ДПА. Средствата ще бъдат използвани за създаване на работни места, подобряване на водоснабдяването и електроснабдяването в селски райони, равноправие на жените и осигуряване на добро управление, заяви германският посланик в Афганистан Петер Прюгел, предава БТА. Парите ще бъдат използвани и за подобряване на върховенството на закона, осигуряване на ранно образование и борба с корупцията, каза дипломатът пред репортери в Кабул. Афганистанското правителство ще отговаря за изразходването на поне 62 милиона евро, а останалото ще бъде похарчено от германското правителство. Прюгел изтъкна недоволството си от начина, по който е изразходвана германската помощ в Афганистан по-рано, като заяви, че е необходимо да се направи още много, за да се гарантира, че подобна подкрепа е ефективна. Германия е един от най-големите финансови донори на Афганистан. Тя е похарчил 4,6 милиарда евро за неговото възстановяване от 2001 г. досега.", "date": "2018.09.27", "title": "Германия обещава над 430 млн. евро помощ за икономическото развитие на Афганистан"}
{"url": "https://www.24chasa.bg/novini/article/7075373", "text": "Израелският министър на отбраната Авигдор Либерман реагира с равнодушие на предложението на президента на САЩ Доналд Тръмп за създаване на палестинска държава, предаде Асошиейтед прес, цитирана от БТА. Идеята за палестинска държава \"просто не ме вълнува\", каза Либерман и добави, че интересът на Израел е \"безопасна еврейска държава\". Американският президент Доналд Тръмп заяви за първи път публично вчера, че според него \"най-доброто\" решение на израелско-палестинския конфликт би било създаването и на палестинска държава.", "date": "2018.09.27", "title": "Тръмп предлага палестинска държава, израелски министър: Не ме вълнува"}
{"url": "https://www.24chasa.bg/novini/article/7075371", "text": "Евродепутатите смятат да поискат от европейската агенция за киберсигурност и защита на данните да направи проверка на най-голямата безплатна социална мрежа Фейсбук след скандала с фирмата \"Кембридж аналитика\", предаде Асошиейтед прес. В проекторезолюция, внесена днес в комисията по граждански свободи и правосъдие на Европейския парламент, се настоява Фейсбук да приеме \"цялостна и независима проверка на платформата й, като бъде проучена защитата на данните и сигурността на личните данни\", предаде БТА.  През май ЕП повика изпълнителният директор на Фейсбук Марк Зукърбърг, за да бъде изслушан по повод твърденията, че политическата консултантска фирма \"Кембридж аналитика\" е използвала данни на милиони потребители на социалната мрежа, за да достигне до гласоподаватели по време на политически кампании, включително тази, донесла победа на Доналд Тръмп на президентските избори в САЩ. Председателят на парламентарната комисия Клод Мораес, който внесе резолюцията, каза, че проверките \"трябва да бъдат извършени\". \"Политиките и действията на Фейсбук не само потенциално изложиха на опасност личните данни на гражданите, но повлияха и върху изборните резултати и доверието, което гражданите възлагат на дигитални технологии и платформи\", каза Мораес. Комисията възнамерява да приеме резолюцията, която почти сигурно ще бъде частично променена, до 10 октомври. След това, в края на идния месец, тя ще бъде внесена за обсъждане от всички евродепутати, много преди следващите избори за Европейски парламент през май догодина. В резолюцията се настоява европейските съдебни власти да разследват всяка предполагаема \"злоупотреба с политическото онлайн пространство от чужди сили\" и се призовава Европейската комисия да предложи начини за увеличаване на правомощията на прокуратурата на ЕС, така че да може да се занимава с престъпления срещу избирателната инфраструктура. Зукърбърг говори пред евродепутатите на 22 май, но законодателите използваха по-голямата част от времето, за да правят изказвания, а на изпълнителния директор на Фейсбук беше оставено малко време за отговор.", "date": "2018.09.27", "title": "Европарламентът иска \"пълен и независим одит\" на киберсигурността на Фейсбук"}
{"url": "https://www.24chasa.bg/novini/article/7075381", "text": "Сема Йълдъръм е доста типична берлинска тийнейджърка: 19-годишната германска студентка от турски произход казва, че има разнообразна група приятели в училище, опитва се да бъде дипломатична при разгорещени политически спорове и се надява радикалните становища да не вземат превес в Германия. За разлика от повечето от връстниците си обаче Йълдъръм ще ликува, когато турският президент Реджеп Тайип Ердоган дойде в града. \"Ердоган е нашият велик президент\", каза Йълдъръм, докато седеше в кафене в Кройцберг, някога работнически, а сега хипстърски квартал на Берлин. \"Той направи много за Турция\". Йълдъръм е представителка на общността от три милиона души с турски корени в Германия. Тийнейджърката, която носи черна забрадка, ограждаща лицето й, казва, че е щяла да гласувала за консервативната Партия на справедливостта и развитието (ПСР) на Ердоган на парламентарните избори през юни - факт, който я поставя редом до още 56 процента от турските избиратели в Германия. Подкрепата за Ердоган беше най-малка в Берлин, където едва 45 процента подкрепиха ПСР, но столицата все пак ще посрещне ислямо-консервативния лидер на посещение в Германия днес. Държавната визита, която включва срещи с канцлера Ангела Меркел и водещи бизнесмени, не минава без противоречия в Германия, където Ердоган е критикуван за провеждането на кампания с твърда ръка след неуспешния преврат през юли 2016 г. и задържането на членове на опозицията и няколко германски журналисти. Много турци в Германия обаче приветстват консервативния лидер за неговия непокорен тон по геополитически въпроси като Сирия, митата на САЩ и преговорите с ЕС. \"Ние, турският народ обичаме един човек, който може да застане лице в лице срещу света\", каза Мустафа Йозкан, 53-годишен управител на ресторант в Кройцберг. \"Понякога настръхвам, когато го слушам да говори\", добавя Йозкан. \"Виждаме, че той действа и това ни вълнува\". Не всички турски граждани в Берлин приветстват промените, настъпили при управлението на Ердоган. \"Ердоган, по мое мнение, не е политик с добри качества\", казва Гьокхан, 34-годишен турски инженер, който работи в Германия от близо седем години и отказва да съобщи фамилията си. \"Никой не знае дали е ходил в университет. Той просто използва национализма и силата на религията и реториката. Това е всичко. Той не е същият калибър политик, какъвто очакваш в Европа\". Гьокхан добавя: \"Неговото игрище е популизмът и той играе играта, която знае\". \"Мразя го\", казва друг мъж, представил се с малкото си име като Йозкар, 46-годишен, собственик на супермаркет в Кройцберг. \"Той е еквивалентът на Саддам Хюсеин. Той е диктатор. Всички в Турция са обзети от страх\". Само няколко дни след осуетяването на преврата през 2016 г. Ердоган обяви извънредно положение, което му позволи да управлява чрез укази. В двугодишната кампания срещу предполагаемите поддръжници на преврата и политически опоненти Турция отстрани над 110 хиляди полицаи, учени, съдии и други държавни служители от постовете им и арестува 77 хиляди души. На хиляди километри от там, в Берлин, много турски граждани продължават да усещат студената сянка на полицейската държава в Турция. \"Ние сме против него, но не можете да напишете името ми\", казва жена на средна възраст, работеща в супермаркет. \"Пътуваме до Турция всяка година и ще си навлечем неприятности\". Друг жител на Кройцберг с турско потекло също отказва да разкрие името си поради страх от ответни мерки. Германските му клиенти биха бойкотирали неговия магазин за баклава, ако признае подкрепата си за Ердоган, казва той, но да обяви опозицията си срещу турския лидер би довело до спад в бизнеса от страна на турските клиенти, нападения на вандали или нещо по-лошо. Безпокойствата за бизнеса са водещи в дневния ред на визитата на Ердоган, който се опитва да укрепи икономическите си отношения с Германия на фона на остра криза на турската лира. Над 7000 германски компании действат в Турция, а Германия е най-голямата икономика в ЕС, който представлява най-големият търговски партньор на Турция. \"Икономиката е под голям натиск и той има нужда да покаже, че Турция има някои големи, важни, силни приятели\", казва Гьокхан. Според данни, събрани от Блумбърг, турски компании, институции и правителството притежават най-малко 16 милиарда долара в облигации, деноминирани в чужда валута, чийто падеж изтича до края на 2019 г. Резкият спад на лирата застрашава способността на Турция да върне дълга си, а валутната криза заплашва да прерасне в дългова криза. Безпокойства има и около неконвенционалния подход на Ердоган по отношение на паричната политика, самоназначаването му като председател на държавния суверенен фонд и обвиненията му, че зад спада на лирата се крият \"изкуствена нестабилност\" и \"манипулации\". \"Международните инвеститори виждат тези неща\", казва Гьокхан. \"Ако политическите промени вървят в тази посока, защо инвеститорите да поемат подобни големи рискове в Турция?\". Една от общностите, които най-остро възразяват срещу пристигането на Ердоган в Берлин, са кюрдите, етническо малцинство, което исторически се е сблъсквало с дискриминация и репресии в Турция. За много кюрди посещението на Ердоган представлява оскърбление за ценностите, които Германия би следвало да отстоява. \"Въпросът за човешките права, въпросът за свободата на печата, въпросът за свободата на изразяване на мнение - тези неща трябва да бъдат твърдо засегнати\", казва Али Чичек, 24-годишен говорител на кюрдската организация Дживака Азад. Гюл Челик, 30-годишна кюрдска активистка от Турция, която търси убежище, казва, че е изпитала на гърба си кампанията на властите в Турция миналата година, когато е била задържана за два дни. \"Бяхме принудени да се съблечем и бяхме бити\", казва тя. Управителят на ресторант Йозкан признава, че Ердоган е допуснал грешки през 15-те си години на власт, но казва, че лидерът има желание да се учи от тях, ако това е в интерес на Турция. \"Ако подходи чувствително към нещата - с разум, а не с плам - ако действа с разум и разбиране, тогава той може да сътрудничи с Европа, с Китай, с Русия, с всяка страна\", каза Йозкан. /БТА/", "date": "2018.09.27", "title": "Турците в Берлин имат различни мнения за политиката на Ердоган преди посещението му в Германия"}
{"url": "https://www.24chasa.bg/novini/article/7075387", "text": "Старите замърсяващи въздуха печки на твърди горива трябва да бъдат подменени до 2021 г. поне в 26-те общини, които имат проблеми със замърсяването на въздуха. Това пише в Националната програма за подобряване на качеството на атмосферния въздух, изготвена и представена от Световната банка днес в столицата.  26-те общини, в които влиза и София, са онези общини, заради които през 2016 г. Европейската комисия започна наказателна процедура заради превишение на нормално допустимите замърсявания от фини прахови частици.  Програмата предвижда всъщност подмяна на печките в цялата страна, но според експертите на банката в останалата част от България това може да се направи поетапно за срок от 6-7 до 10 години. В 26-е общини обаче срокът трябва да е до 2021 г., каквото и да струва това на местните власти. Причината е, че тази мярка ще даде най-висок и бърз резултат.   За последните две години има шест града, които устойчиво излизат извън населените места, които са с превишения над нормата за фини прахови частици. Това каза министърът на околната среда и водите Нено Димов в началото на представянето на програмата.  Устойчиво от 2016 г. насам имаме четири града, които постигат нормите на качество на въздуха - Добрич, Сливен, Пирдоп и Девня, каза министър Димов и добави, че за миналата година има още два града, които постигат устойчивост - това са Гълъбово и Стара Загора. По предварителни данни за тази година вероятно и Варна ще се присъедини към тези градове, отбеляза Димов. Форумът, на който беше представена националната програма е организиран от Министерството на околната среда и водите /МОСВ/ и Световната банка, чиито експерти представиха проекта. Сред поканените да присъстват бяха представители на различни министерства, представители на общините, неправителствени организации. Форумът откриха вицепремиерът Валери Симеонов, министър Нено Димов и постоянният представител на СБ Фабрицио Дзарконе. Представяне на мерките, които се предприемат в столицата, направи кметът Йорданка Фандъкова. Вицепремиерът Валери Симеонов направи преглед на мерките, които различни министерства трябва да предприемат. Той отбеляза, че транспортното министерство трябва да затегне контрола на пунктовете за технически преглед на пътя. Министерството на енергетика трябва да приложи мерки за ограничаване на вредните емисии от топлоцентралите, а МТСП да се ангажира социалните енергийни помощи да отговарят на определени екологични изисквания. Министерството на икономиката трябва да контролира състоянието на горивата, каза Симеонов. Според вицепремиера трябва да се въведе и контрол на пътя при видимо замърсяване. Симеонов посочи, че е важно Националното сдружение на общините в страната да има активно участие в прилагането на мерките, които засягат местната власт. Министър Нено Димов посочи, че представяният днес проект на програма е ключов документ, на който да се базират предприеманите дейности. По думите му при прилагането и има две нива на отговорност - националната отговорност е на МОСВ, което се подпомага от другите министерства. Втората, по тежката задача обаче е на местната власт, която трябва да реализира мерките, които са различни за отделните общини, каза министърът. Димов представи мерките, които вече са предприети и по отношение на горивата, и по отношение на автомобилите и по отношение на отоплението.", "date": "2018.09.27", "title": "Световната банка: Старите замърсяващи печки трябва да се подменят до 2021 г. (обновена)"}
{"url": "https://www.24chasa.bg/novini/article/7075448", "text": "Районна прокуратура – Велико Търново привлече като обвиняеми и задържа за срок до 72 часа  двама мъже във връзка с извършеното посегателство върху журналиста Димитър Върбанов, съобщиха от държавното обвинение. И. И. и П. С. са привлечени в качеството на обвиняеми за това, че на 26.09.2018 г в гр. Велико Търново , в съучастие като извършители , умишлено и по хулигански подбуди причинили на Върбанов лека телесна повреда - престъпление по чл. 131, ал. 1. т. 12, вр. чл. 130, ал. 1 вр чл. 20 , ал 2 от НК. Предстои днес Районна прокуратура – Велико Търново да внесе искане до Районен съд – В. Търново за вземане на мярка за неотклонение „Задържане под стража” по отношение на задържаните лица.", "date": "2018.09.27", "title": "Повдигнаха обвинение на биячите на репортера във Велико Тръново"}
{"url": "https://www.24chasa.bg/novini/article/7075437", "text": "БСП подаде документи в Съвета за електронни медии (СЕМ) за регистрация на собствена телевизия, съобщи БТА. Избрахме името \"Българска свободна телевизия\", като вярваме, че в нея ще може да се изразява свободно мнение, без страх да се представя истината и фактите такива, каквито са - без цензура, коментира лидерът на БСП Корнелия Нинова при внасянето на документите в регулатора. Искаме да помогнем и на България - от 111 място по свобода на словото да я придвижим малко напред, добави тя. Любомир Коларов, директор на телевизията, посочи, че тя ще излъчва 24-часова програма, като ще заложат основно на новини и публицистика. Това, че в основата при създаването на тази телевизия е БСП, не означава, че обезателно от сутрин до вечер ще има някакви партийни постулати. Девизът на нашата телевизия е \"Бъди свободен\", заяви той. БСП финансира, организира и открива тази телевизия, но имаме амбицията да не бъде партийна, а да бъде обществена, свободна телевизия, коментира и Корнелия Нинова. Тя посочи, че са направили финансов разчет за 2 млн. лева, с които ще отворят телевизията. Ако се разрасне, ще поставя въпроса пред Националния съвет на партията да увеличим средствата, добави Нинова. Телевизията ще се разпространява по сателит и кабел. Подготвени са студиа и офиси на телевизията на адрес ул. Индустриална 11 - в халетата на бившия хладилен завод. В отговор на въпрос Нинова обясни, че Елена Йончева и Велислава Дърева може да участват в публицистични предавания или да представят разследвания, но не и да са водещи на предавания. Кога ще стартира телевизията много зависи от СЕМ, обясни Нинова. Бихме искали до края на тази година да стартира, добави тя. Председателят на СЕМ София Владимирова коментира пред журналисти, че регулаторът ще се движи по процедурата, която е законно установена. В двуседмичен срок нашите експерти ще прегледат документите и те ще бъдат внесени на заседание на СЕМ за гласуване, посочи тя. Ако документите са изрядни, ще бъде гласувана регистрацията според искането, което е внесла БСП, добави. Ако се установят недостатъците, заявителите ще имат една седмица да ги отстранят и отново да внесат документите.", "date": "2018.09.27", "title": "БСП подаде документи в СЕМ за регистрация на телевизията си"}
{"url": "https://www.24chasa.bg/novini/article/7075442", "text": "В празнично обръщение до бранша, разпространено в медиите, министърът на туризма Николина Ангелкова честити Световния ден на туризма - 27 септември. Тазгодишното мото на празника е \"Туризмът и дигиталната трансформация\". Той се чества от 1980 г., след като Световната организация по туризъм (СОТ) към ООН приема устава си, предава БТА. \"Щастлива съм, че през последните години с общи усилия на държавата, бизнеса и местната власт надхвърляме и най-амбициозните си цели. Поздравявам всички колеги, избрали туризма за своя професия. Тя изисква много труд, но и въображение, защото туризмът е преди всичко преживяване. Поздравявам и милионите почитатели на пътешествията, които всяка година \"гласуват\" за нашата страна, избирайки я за място на своята почивка.\", посочва Ангелкова в обръщението си. Тя подчертава, че туристическата индустрия е сред най-мощните двигатели за световната икономика. През 2017 г. СОТ отчете над 1,3 млрд. посещения на чуждестранни туристи във всички държави, което е 7 на сто ръст. През миналата година приходите, генерирани от международен туризъм, възлизат на 1,6 трилиона долара. България има огромен потенциал да развива сектора, който вече формира около 13 на сто от брутния ни вътрешен продукт и бе издигнат от правителството в национален приоритет като структуроопределящ. У нас 335 хил. са заетите в туризма и свързаните с него икономически дейности, което е близо 11 на сто от всички работещи през 2017 г. - повече от международните показатели, акцентира още тя. По данни на НСИ за първите седем месеца на 2018-а близо 5,3 млн. чуждестранни туристи са избрали България като туристическа дестинация, или близо 7 на сто повече спрямо същия период на 2017 г. Още по-висок е темпът на постъпленията. Над 2 млрд. евро са приходите от международен туризъм у нас за първите седем месеца на настоящата година, съобщи БНБ. Ръстът е с 8,1 на сто в сравнение със същия период на 2017 г., отбелязва министърът. Общо 70 на сто от туристите, които имат смартфони, събират информация за пътуванията си през тях. Всяко второ пътуване вече започва с помощта на мобилна техника, съобщава министърът. Според нея дигитализацията в туризма ще ускори устойчивия му растеж и ще насърчи инвестициите. Нашата цел е да затворим цикъла на туристическото обслужване чрез технологиите на бъдещето - от предлагането до споделянето на впечатления за пътуването. Ето защо създадохме единната платформа с мобилно приложение към нея iLoveBulgaria, която обединява всички eлементи от различните канали - мобилни, Фейсбук, Инстаграм, интернет, имейли, Chat Extension на Вайбър, QR код и т.н., посочва Ангелкова.", "date": "2018.09.27", "title": "\"Туризмът и дигиталната трансформация\" е тазгодишото мото на Световния ден на туризма"}
{"url": "https://www.24chasa.bg/novini/article/7075439", "text": "Румънският министър на образованието Валентин Попа подаде оставка днес след разговор в парламента с председателя на управляващата Социалдемократическа партия (СДП) Ливиу Драгня, предаде Медиафакс. Оставката идва, след като председателят на Демократичния съюз на унгарците в Румъния (ДСУР) Келемен Хунор миналата седмица поиска отстраняването му, като заяви, че министърът е взел две решения, с които формацията на етническите унгарци не е съгласна. Едното решение се отнася за изучаването на румънски език в началните класове на училищата с преподаване на майчин език, а другото - за сливането на два университета в град Търгу Муреш, предаде БТА.  Лидерът на ДСУР заяви, че протоколът за парламентарно сътрудничество със СДП все още е в сила, но правителството трябва да реши проблемите в областта на образованието. От своя страна председателят на СДП Ливиу Драгня призна, че Келемен Хунор е прав и че не само ДСУР, но и всички останали малцинства са повдигнали този въпрос.", "date": "2018.09.27", "title": "Румънският министър на образованието Валентин Попа подаде оставка"}
{"url": "https://www.24chasa.bg/novini/article/7075470", "text": "„Ако днес не говорим за образование, то след 5 години ще е вече късно. Ще сме изправени пред сериозни предизвикателства като маргинализация на голям процент хора, свръх остри социални неравенства, твърде много хора, попаднали в порочния кръг на бедността. Образованието е основата на икономическо благосъстояние и просперитета на нашите общества. А в момента тази основа има нужда от сериозно заздравяване, за да не се пропука.“ Това заяви българският евродепутат от ГЕРБ/ЕНП Ева Майдел в четвъртък, 27 септември 2018 г., по време на изказване във форум „Знание“, предадоха от пресцентъра на ГЕРБ.  Ева Майдел се включи в събитието, организирано от списание „Мениджър“ в дискусия със зам.министъра на образованието и науката инж. Таня Михайлова и директора на „Човешки ресурси“ в Кауфланд България Виктор Фачев. „Въпросът за образованието е свързан и с това как ще изглежда ЕС след 30 или 50 г. Много често казваме “Европа трябва да направи това или онова”. Европа не прави нищо сама. Ние и нашият глас оформят какво ЕС решава. ЕС прави стъпки, за да гарантира, че образователните системи са в крак с времето. През юни тази година в Европарламента приехме Доклад за модернизирането на образованието. Основополагащ документ е и Новата програма за умения, за чието приемане работих усилено с колегите от ЕП. Но образованието остава в компетенциите на държавите-членки и е изключително важно каква среда създаваме тук, на национално ниво. Радващото е че образованието е топ приоритет на правителството на премиера Борисов, което показва отговорен и визионерски поглед.“ Това допълни Ева Майдел, която е съ-основател на мрежата Образование България 2030, обединяваща бизнес, неправителствен и публичен сектор в мисията за качествено образование в България.", "date": "2018.09.27", "title": "Ева Майдел: Ако днес не говорим за образование, след 5 години ще е късно (Снимки)"}
{"url": "https://www.24chasa.bg/novini/article/7075402", "text": "Турският президент Реджеп Тайип Ердоган днес пристигна на тридневно държавно посещение в Берлин, предаде ДПА, цитирана от БТА. Посещението се разглежда като ключово важно за бъдещето на отношенията между двете съюзнички в НАТО. Преди да замине за Берлин турският лидер призова за отварянето на \"нова страница\" в двустранните отношения, след като години наред връзките между Анкара и Берлин са обтегнати. Турският президент, който пристигна на летище \"Тегел\" заедно със съпругата си Емине Ердоган, бе посрещнат от турския посланик в Берлин Али Кемал Айдън и съпругата му, информира турската телевизия СиЕнЕн-Тюрк. Ердоган бе приветстван на летището с 21 топовни залпа. В района на летището и около хотела, в който ще бъде настанен Ердоган, са взети засилени мерки за сигурност. Заедно с турския държавен глава в германската столица пристигнаха министърът на финансите на Турция Берат Албайрак, министърът на отбраната Хулуси Акар, министърът на промишлеността и технологиите Мустафа Варанк, министърът на търговията Рухсар Пекджан, министърът на здравеопазването Фахреттин Коджа, ръководителят на турската Национална разузнавателна организация (МИТ) Хакан Фидан, президентският говорител Ибрахим Калън, съобщава СиЕнЕн-Тюрк. Пред хотела, в който ще отседне Ердоган, се събраха много турски граждани, живеещи в Германия, за да го приветстват. Демонстрантите издигнаха турски флагове и плакати с лика на Ердоган, посочва телевизията..", "date": "2018.09.27", "title": "Посрещнаха Ердоган в Германия с 21 топовни салюта (Обновена, снимки)"}
{"url": "https://www.24chasa.bg/novini/article/7075500", "text": "Посолството на САЩ в Република Македония помести съобщение в интернет страницата си, в което препоръчва на американските граждани да избягват местата, където е възможно да се съберат много граждани преди референдума в неделя, особено пред парламента и на площад \"Македония\", предаде агенция МИА. Различни групи възнамеряват да демонстрират против предстоящия референдум за Преспанския договор за името на Р Македония, който ще се състои в неделя, на 30 септември, предава БТА. Спонтанни необявени протести може да има и на други места в Скопие и страната в този период. Съветваме американските граждани да избягват местата, където са възможни протести, да следят информациите на местните медии, да избягват събирания и демонстрации. Като места и време, когато трябва да бъдат особено внимателни, се посочват 27 септември в 19 часа пред парламента и 30 септември пред парламента и централния площад в Скопие.", "date": "2018.09.27", "title": "Американското посолство в Скопие препоръча да се избягват местата с протести"}
{"url": "https://www.24chasa.bg/novini/article/7075471", "text": "Адвокатът от Сандански Стефан Матеев уверил тримата обирджии на Роженския манастир, че след като открият съкровището в обителта, няма смисъл повече да работят. “Ставате милионери”, казал им той. Това изтъкна в пловдивския окръжен съд прокурор Иван Спиров. Матеев и 21-годишният Юксел Митев обжалват задържането си. Прокурорът настоя двамата да останат в ареста. Обирът бе извършен на 18 септември. Откраднатите вещи и нанесените щети са за 2600 лв.  Според прокуратурата Стефан Матеев разпределил ролите на 21-годишния безработен Юксел Митев и на други двама непълнолетни ученици от 10 и 12 клас. Четиримата са обвинени в грабеж, а адвокатът трябва да отговаря и за притежаване на газов пистолет, който бил преработен в боен.  \"Става въпрос за тежко умишлено престъпление\", изтъкна прокурор Иван Спиров. Той добави, че Митев има опасност да се укрие, тъй като работи и живее в Кипър. По думите му, обирът, при който беше завързан игуменът на манастира, е извършен с изключителна дързост. \"Ако мярката на Стефан Матеев бъде променена в по-лека, има опасност той да повлияе на свидетелите\", добави обвинението. Защитата изтъкна, че адвокатът от Сандански е женен и се грижи за двама болни родители, имал и дъщеря студентка \"Съжалявам, искам да се извиня\", каза пред съда 21-годишният Юксел Митев. Матеев пък настоя за по-лека мярка. Съдът се оттегли на съвещание.  Пловдивският окръжен съд остави в ареста Стефан Матеев и Юксел Митев. Определението е окончателно. ", "date": "2018.09.27", "title": "Адвокатът към обирджиите на Роженския манастир: Оттук нататък ставате милионери (Снимки)"}
{"url": "https://www.24chasa.bg/novini/article/7075514", "text": "Министърът на вътрешните работи Младен Маринов ще открие реновираната сграда на РС \"Пожарна безопасност и защита на населението\" - Нова Загора, съобщиха от пресцентъра на ведомство. Събитието ще се състои утре от 11.00 часа пред сградата на службата. Реновирането на Регионалната служба \"Пожарна безопасност и защита на населението\" е по проект \"Подобряване енергийната ефективност\" по оперативна програма \"Региони в растеж\" 2014-2020. На церемонията ще присъстват още главен комисар Николай Николов, директор на ГДПБЗН, старши комисар Димитър Величков, директор на ОДМВР-Сливен, комисар Владимир Демирев, директор на РДПБЗН - Сливен и други официални гости.", "date": "2018.09.27", "title": "Министър Маринов ще открие реновираната сграда на пожарната в Нова Загора"}
{"url": "https://www.24chasa.bg/novini/article/7075516", "text": "12 банкови сметки и 4 имота на Ветко и Маринела Арабаджиеви е запорирал Специализираният наказателен съд. Те са обвинени за участие в организирана престъпна група за данъчни престъпления и пране на пари, съобщиха от прокуратурата. Запорите са наложени като мярка за обезпечаване на предвидените наказания конфискации и глоби по повдигнатите им обвинения по чл. 255 и чл. 253 от Наказателния кодекс, както и за разноските по делото. Съдебни заповеди за запор са издадени за 12 банкови сметки на Ветко и Маринела Арабаджиеви в различни трезори. Точната сума на запорираните средства ще бъде уточнена след представянето на официални данни от всички банкови институции. Със съдебни заповеди са запорирани дялове на Маринела Арабаджиева в 5 търговски дружества за общо 165 000 лева, както и дялове на Ветко Арабаджиев в 2 търговски дружества за 114 000 лева. Запор е наложен и над 4 имота, собственост на Маринела Арабаджиева, намиращи се в Пловдив, София и с. Свежен. В официалните регистри Ветко Арабаджиев не фигурира като собственик на недвижим имот, както и на моторно превозно средство. Като физическо лице Маринела Арабаджиева също не притежава автомобил, казват още от прокуратурата.", "date": "2018.09.27", "title": "12 банкови сметки и 4 имота е запорираното имущество на Арабаджиеви"}
{"url": "https://www.24chasa.bg/novini/article/7075513", "text": "Продължават ремонтите на съоръженията на автомагистралите \"Тракия\" и \"Хемус\". Целта е те да приключат преди началото на зимния сезон, е казал председателят на Управителния съвет на Агенция \"Пътна инфраструктура\" инж. Светослав Глосов пред журналисти в Банско, цитиран в съобщение от ведомството. Той е подчертал, че през лятото е било невъзможно тези дейности да бъдат изпълнени заради засиления туристически трафик и сега е времето да бъдат направени, въпреки краткия срок преди началото на зимата. Ремонтите на мостовите съоръжения ще продължат и през следващата година. Виадуктите са обследвани и приоритизирани в реда, по който трябва да бъдат ремонтирани и в зависимост от състоянието им, е обяснил инж.Глосов. На АМ \"Хемус\" извършваните в момента ремонти на съоръженията ще завършат до началото на зимния сезон с изключение на тръбата за София на тунел \"Витиня\". При последните направени обследвания е констатирано, че тръбата има същите конструктивни проблеми, каквито е имала и тръбата за Варна преди нейния ремонт, завършен през миналата година. Поради това ремонтът на тръбата за София на \"Витиня\" ще продължи поне още една година. На АМ \"Тракия\" се ремонтират виадуктите при 20-и км и между 34-ти и 39-ти км, които се нуждаят от възстановителни дейности от години. Подменят се и конструктивни елементи на моста над река \"Елшишка\" при 89-ти км. Той припомни, че едното платно на виадукта при 20-ти км е ремонтирано през миналата година и тази година трябва да се довърши и другото, е обобщил Глосов.", "date": "2018.09.27", "title": "Шефът на АПИ: Целта е ремонтите на \"Тракия\" и \"Хемус\" да свършат преди зимата"}
{"url": "https://www.24chasa.bg/novini/article/7075102", "text": "Домашна оранжерия за производство и обработка на марихуана е открита от оперативен екип криминалисти в село Синитево до Пазарджик, съобщиха от местната полиция. В сряда полицаите извършили проверка на къща, собственост на 53-годишния Румен Б. от селото. В двора на имота криминалистите открили добре прикрита оранжерия, в която били засадени общо 23 растения с височина между 2 и 3 метра. При направените полеви наркотестове се установило, че става въпрос за марихуана. Общата маса на откритите растения е над 100 килограма. Освен това в помещение към къщата са намерени в процес на сушене близо 1.8 килограма листна маса и съцветия. Цялата дрога е иззета, а стопанинът на имота е задържан. До момента той е бил неизвестен на полицията, т.к. не е регистриран за криминални прояви. Това е четвъртата домашна оранжерия за марихуана разкрита в Синитево за около година.", "date": "2018.09.27", "title": "Домашна оранжерия за марихуана разкриха в село до Пазарджик"}
{"url": "https://www.24chasa.bg/novini/article/7075117", "text": "Преминаването към електронна винетка от 1 януари 2019 г. и на тол таксуване за превозни средства над 3.5 тона за изминато разстояние от 16 август догодина е нов финансов модел, който ще позволи да се генерират много повече средства за развитието на пътната инфраструктура. Това е заявил инж. Веселин Давидов, член на Управителния съвет на Агенция \"Пътна инфраструктура\", пред медиите на работна среща в Банско, организирана от Световната банка, съобщиха от Агенцията. Предстои след окончателното изработване на вариантите за тарифиране и обхвата на тол системата от Световната банка, проектите да бъдат разгледани и обсъдени с превозвачите и представени пред обществеността. Давидов е подчертал, че с въвеждането на тол системата се очаква значително повишаване на приходите от пътни такси, които ще са предимно от тежкотоварния транспорт. Той е казал, че тол системата ще бъде фокусирана върху високо класната мрежа - магистрали, скоростни пътища, транзитните трасета. Обхватът постепенно ще се разширява, като в системата ще се включат пътищата в добро състояние. Давидов е заявил, че средствата, които поетапно ще се генерират от тол системата, ще позволят много по-голям финансов ресурс да се инвестира в развитието на републиканската пътна мрежа. За разлика от винетните такси средствата от тол системата ще могат да се използват и за ново строителство, е казал още той. Калкулацията на тарифите и начина на технологична работа на системата ще съответстват на европейското законодателство, нормативните и технически изисквания, е казал Давидов.", "date": "2018.09.27", "title": "Инженер от АПИ: Толтаксите ще позволят повече пари да се вложат в пътища"}
{"url": "https://www.24chasa.bg/novini/article/7075136", "text": "Европейската централна банка (ЕЦБ) обяви, че започва отново да купува кипърски държавни ценни книжа в рамките на програмата си след повишаването на кредитния рейтинг на страната, съобщава агенция АНА-МПА, цитирана от БТА. \"Темпът на покупка на кипърски ДЦК от Евросистемата ще вземе предвид текущото състояние на ликвидността на пазара на кипърски държавни облигации с цел постигането на постепенно и балансирано увеличение на портфейла на Евросистемата по отношение на дела на Кипър в капитала на ЕЦБ\", се казва в съобщението на банката. ЕЦБ възобновява покупките на кипърски ДЦК след прекъсване от две години и половина.", "date": "2018.09.27", "title": "Европейската централна банка пак купува кипърски държавни ценни книжа"}
{"url": "https://www.24chasa.bg/novini/article/7075144", "text": "Голям брой ракети удариха днес афганистанския град Газни по време на посещението на президента Ашраф Гани, съобщиха служители и жители на града, атакуван миналия месец от талибаните, предаде Ройтерс. Най-малко две ракети паднаха на около 300 метра от резиденцията на губернатора, където Гани се срещаше с местни служители, а трета падна по-далече. Засега не се съобщава за жертви, но са били чути изстрели от леко и тежко огнестрелно оръжие, предава БТА. Газни, намиращ се на главната магистрала между столицата Кабул и Южен Афганистан, все още носи белезите от дните на тежки сражения миналия месец, когато стотици талибани щурмуваха града и завзеха големи части от градския център. Нападателите в крайна сметка бяха отблъснати с цената на тежки загуби от страна на афганистанските правителствени сили, подкрепени от американски въздушни удари, но атаката предизвика шок в Афганистан, показвайки способността на бунтовниците да предприемат широкообхватни нападения срещу големи градове. Посещението на президента Гани в Газни, придружен от съпругата му, имаше за цел да оцени състоянието със сигурността в града.", "date": "2018.09.27", "title": "Много ракети удариха град в Афганистан по време на посещението на президента"}
{"url": "https://www.24chasa.bg/novini/article/7075183", "text": "Вицепремиерът Томислав Дончев днес участва в Плевен в официално започване на строителство на нов завод, в който инвеститор от Германия предвижда да вложи 32 милиона евро и да разкрие над 2000 работни места до 2020 г., съобщи БТА. Това е шанс за реиндустриализация на Плевен и целия регион, който заслужаваше, заяви в приветствието си вицепремиерът. По думите му този процес в Юга е факт. Време е това да се случи и в Севера - това ще промени България, подчерта Дончев. \"Няма развита държава, която базира БВП само на туризъм, земеделие и услуги, без силно производство. Към момента делът на производството от БВП е почти 30 на сто, бих се радвал да бъде повече\", допълни той. Според него трябва да се развива производство с висока принадена стойност - това означава повече квалифицирана работна ръка, да върнем специалистите от чужбина, по-добри заплати, повече данъци за Държавния бюджет. Дончев заяви, че държавата се стреми да помага, като не пречи, като не създава различни административни трудности и бариери. Той каза още, че предстои автомагистрала \"Хемус\" да свърже Плевен с магистралата София - Варна, както Севера да бъде свързан с Юга. \"Приоритет за правителството е образованието, да се опитаме да върнем повече българи от чужбина. България има един голям капитал, който в момента не е тук. Всяко връщане на квалифициран работник е знак, тенденция, която би могла да промени бъдещето на България за добро\", посочи Томислав Дончев. В тържеството участваха представители на инвеститорите на най-високо ниво - Ралф Маус и Ралф Зингман, министърът на икономиката Емил Караниколов, заместник-министърът Лъчезар Борисов, областният управител Мирослав Петров, кметът на общината Георг Спартански. Новият завод в Плевен ще бъде с площ от над 30 хиляди кв.м. от които около 14 хиляди са производствени мощности. Първата производствена зона се планира да започне дейност до края на 2018 г.", "date": "2018.09.27", "title": "Дончев: Новата чужда инвестиция в Плевен е шанс за целия регион"}
{"url": "https://www.24chasa.bg/novini/article/7075181", "text": "Германия очаква днес пристигането на турския президент Реджеп Тайип Ердоган на държавно посещение, което, наред с официален прием и военни почести, се очаква да бъде отбелязано и с протести и критика, пише в коментар агенция ДПА. Малко международни лидери предизвикват такива противоречиви реакции в Германия, както Ердоган - не само в политиката, но и в други области като спорта. Референдумът в Турция миналата година за разширяване на правомощията на президента и срещата на Ердоган с известния футболист Месут Йозил през май, наред с другите инциденти, все още предизвикват разгорещен дебат в страната, която е дом на около 3 милиона души от турски произход. С първото си държавно посещение обаче Ердоган се стреми да възстанови връзките с Германия и заявява, че целта му е да \"обърне нова страница\" в двустранните отношения, въпреки продължаващото напрежение по въпроса за човешките права, предава БТА. След пристигането му в четвъртък на берлинското летище \"Тегел\" е планирано Ердоган да се срещне с представители на различни турски организации при закрити врата. Официалната му програма ще започне в петък сутринта, когато германският президент Франк-Валтер Щайнмайер ще го посрещне с военни почести. След посрещането ще последва работен обяд с канцлера Ангела Меркел и официален прием в резиденцията на Щайнмайер в Берлин. Очаква се визитата да бъде съпроводена от демонстрации, а германските опозиционни партии призоваха Меркел да говори на Ердоган \"с недвусмислен език\". Някои опозиционни политици ще бойкотират приема в знак на протест срещу турската политика в областта на човешките права. Меркел даде да се разбере, че и тя няма да присъства. \"Амнести интернешънъл\" призова Меркел да окаже натиск върху Ердоган да освободи политическите затворници. \"Ако турското правителство желае ново начало в международните отношения, то трябва първо да изпълни международните си задължения в областта на човешките права\", заяви ръководителят на \"Амнести интернешънъл\" в Германия Маркус Бееко. Според правозащитни организации повече от 150 журналисти са държани в турски затвори, повече отколкото в която и да било друга страна, а стотици неправителствени и журналистически организации са били закрити след неуспешния опит за преврат. Ердоган е посещавал Германия като министър председател и като президент повече от дузина пъти, но това е първото му държавно посещение с пълни почести, отбелязва ДПА.", "date": "2018.09.27", "title": "Германия очаква първото държавно посещение на турския президент Ердоган"}
{"url": "https://www.24chasa.bg/novini/article/7075208", "text": "Със собствен щанд на Третото международно изложение за отбранителна техника \"ADEX 2018\" в Баку се представя ВМЗ-Сопот. Интересът към изделията на оръжейницата е голям. \"Водим срещи и разговори на най-високо ниво и създаваме нови бизнес контакти\", съобщи изпълнителният директор на предприятието д-р инж. Иван Гецов. Изложението в азербайджанската столица е от 25 до 27 септември. \"Благодаря на Министерството на икономиката за подкрепата и оказаното съдействие за участието ни в \"ADEX 2018\". То дава възможност за развиване на търговския потенциал и перспективи пред дружеството\", допълни Гецов. Той поясни, че срещите и разговорите се водят на най-високо ниво и като правило завършват с договори. \"Пазарът в региона е важен и перспективен за ВМЗ. Освен сключването на търговски сделки, има възможност за инженеринг и осъществяване трансфер на технологии - предпоставки за разширяване сферите на възможно сътрудничество. Нашите очаквания са за договори, които да се изпълняват през следващите години и да подсигурят достатъчна натовареност на нарастващите производствени възможности на отбранителния сектор\", допълни инж. Гецов. Председателят на съвета на директорите на ВМЗ Атанас Богданов благодари на военния министър Красимир Каракачанов и на българския посланик в Азербайджан Николай Янков за вниманието и за проведените обстойни разговори при откриване на изложението. Вицепремиерът Каракачанов и зам.-министърът Анатолий Величков посетиха \"ADEX 2018\". В Баку 209 фирми от 32 държави представят широк спектър от иновативни високотехнологични решения за посрещане на новите предизвикателства в областта на сигурността.", "date": "2018.09.27", "title": "ВМЗ-Сопот с щанд и договори на военното изложение в Баку"}
{"url": "https://www.24chasa.bg/novini/article/7075201", "text": "Сред задържаните осем души във връзка с убийството на словашкия журналист Ян Куциак е и предполагаемият му убиец, предадоха ДПА и ТАСС. За останалите задържани се подозира, че са съучастници на наемника, физическия извършител на убийството, помогнали за организацията на престъплението. Осемте заподозрени бяха арестувани от специализирани сили на полицията в град Коларово, Южна Словакия, припомня БТА.  Словашкият премиер Петер Пелегрини приветства полицейската операция. \"Следствието и прокуратурата заслужават похвала за своята работа, която позволи задържане на заподозрените. Разследването на убийството на Ян Куциак и годеницата му, а също така и наказването на престъпниците се контролират от правителството\", заяви Пелегрини. Полицията съобщи, че разследването по случая продължава. Двайсет и седем годишният Ян Куциак бе застрелян на 21 февруари заедно с годеницата си Мартина Кушнирова в с. Велка Мача, Западна Словакия. Репортерът бе разкрил корупционни схеми във властовите структури на страната и връзки между словашкото правителство и италианската мафия.", "date": "2018.09.27", "title": "Сред задържаните за убийството на Ян Куциак е и предполагаемият му убиец"}
{"url": "https://www.24chasa.bg/novini/article/7075212", "text": "Европейската комисия е готова за всякакво развитие на преговорите с Великобритания, заяви днес говорител на институцията. Той не потвърди и не отрече, че пред посланиците на държавите от ЕС в Брюксел са били представени плановете на комисията за завършване на преговорите без споразумение с Лондон. Работим за постигането на споразумение, натам сме насочили силите си. Имаме нужда от ведрост и спокойствие, за да продължим работата, добави говорителят, предава БТА. По неговите думи ЕК не пренебрегва подготовката за напускането на Великобритания. Говорителят отбеляза, че остава открита възможността през ноември да бъде свикано извънредно заседание на Европейския съвет по британския въпрос.", "date": "2018.09.27", "title": "ЕК: Готови сме за всякакво развитие на преговорите с Великобритания"}
{"url": "https://www.24chasa.bg/novini/article/7075230", "text": "Лидерът на БСП - София Калоян Паргов постави пет въпроса на управляващите в Столична община по темата \"Образование\". Той очаква отговори на част от тях още на следващото заседание на Комисията по образование, култура, наука и културно многообразие, на която е заместник-председател. Калоян Паргов настоя да бъде направена и представена пред членовете на комисията справка за отпадналите от училище деца. Той очаква информация и за това какви са били проблемите с приема в детските ясли и в първа група на детските градини за тази година. Това съобщиха от пресцентъра на БСП София. \"Настоявам заместник-кметът Тодор Чобанов да информира също така за ремонтите в училищата на територията на Столична община, каза Калоян Паргов. - Очаквам да ни запознае с актуалното състояние на ситуацията и дали се очакват закъснения с приключването на тези ремонти. Много е важно и да информира какъв е контролът за качеството на изпълнението им. Защото вече имаме сигнали за недобросъвестно изпълнение на ремонти в определени училища. Освен това очаквам информация, свързана с предстоящото реализиране на програмата за преминаване на едносменен режим в училищата - кога се очаква да се случи и готови ли са всички училища в София\". Калоян Паргов повдигна и темата за публикуваното преди дни изследване на \"Евростат\", което показа, че София е на последно място по удовлетвореност на гражданите от образованието и материалните условия в училище от всички европейски столици. \"Столична община отделя много средства за образование и подобни резултати са меко казано неприемливи, коментира той. - За мен не са неочаквани, тъй като превръщането на образованието в услуга, няма как да не доведе до подобен резултат. В крайна сметка образованието е обществено благо, което трябва да осигурява равен старт на всички деца. Затова настоявам с колегите от Комисията по образование, култура, наука и културно многообразие да разгледаме тези резултати и да обсъдим какви мерки можем да предприемем\".", "date": "2018.09.27", "title": "Калоян Паргов постави 5 въпроса на управляващите в СО по темата \"Образование\""}
{"url": "https://www.24chasa.bg/novini/article/7075224", "text": "Бившият финансов министър Симеон Дянков се е свързал с комисията \"Антикорупция\" и е уверил, че ще съдейства с каквато е необходимо, съобщиха от институцията. Той им бил необходим заради проверка на имотното му състояние. Тя приключила, но била непълна, защото в комисията нямали информация за доходите на Дянков по времето, когато е работил в Световната банка и други институции зад граница. Освен това нямали данни за доходите на съпругата му, както и не успели да открият в българските и американските регистри брачното му свидетелство. Очаква се до края на деня Дянков да разговаря с инспектори на Комисията за противодействие на корупцията и отнемане на незаконно придобитото имущество (КПКОНПИ), както е цялото й име. Бившият министър на финансите е проверяван след получено уведомление от Софийската градска прокуратура в началото на 2017 г. Той е обвиняем по делото за продажбата на 33% държавен дял в ЕВН. От КПКОНПИ благодариха на медиите за съдействието.", "date": "2018.09.27", "title": "Симеон Дянков се свърза с \"Антикорупция\",\nще им съдейства"}
{"url": "https://www.24chasa.bg/novini/article/7075232", "text": "Във връзка със случая на нападнатия репортер Димитър Върбанов от предаването „Господари на ефира” по NOVA телевизия, Българската агенция по безопасност на храните (БАБХ) осъжда насилието срещу представителите на медиите и припомня, че агенцията направи масирани проверки в склад и помещение за хранителни стоки във Велико Търново, се казва в декларация на БАБХ. Инспекцията завърши с наказателни постановления, издадена беше и заповед за спирането на реализацията на продуктите поради изтекъл срок на годност и други нарушения. По случая се води досъдебното производство от Районна прокуратура – Велико Търново. Всички намерени храни са веществени доказателства по него. При проверката на инспекторите от Областната дирекция по безопасност на храните - Велико Търново и служителите на РУ – Велико Търново – МВР, на 12 юни 2018 г. в склад за търговия на едро с храни от животински и неживотински произход в града бяха открити храни с изтекъл или липсващ срок на годност, като за част от тях не бяха представени входящи документи. В резултат на проверката близо 7 тона хранителни продукти на обща стойност 22 500 лева бяха поставени под възбрана и спрени от реализация. Със заповед на изпълнителния директор на БАБХ д-р Дамян Илиев те са насочени за унищожаване. За констатираното нарушение е съставен акт за административно нарушение и е издадено наказателно постановление на стойност 4 000 лева. Дни по-късно, при още една съвместна проверка на инспекторите от Областната дирекция по безопасност на храните - Велико Търново и служителите на МВР на 22 юни и последваща проверка на 25 юни в помещение в съседство на съществуващ склад за търговия на едро с храни от животински и неживотински произход във Велико Търново е констатирано наличие на храни с изтекъл срок на годност и разопаковани храни в размер на близо 1,5 тона. В помещението е открито и работно оборудване. Установено е наличие на преопаковани на място продукти в хартиени пликове по 1 кг и 2 кг и течности, разфасовани в бутилки по 1 и 2 литра. Със заповед на директора на Областната дирекция по безопасност на храните Велико Търново д-р Станимир Спасов, храните са спрени от реализация и са поставени под възбрана. За констатираното нарушение е съставен акт за установяване на административно нарушение и е издадено наказателно постановление на стойност 4500 лв. Помещението, в което са намерени храните, е запечатано. След налагане на възбраните служители на Областната дирекция по безопасност на храните Велико Търново извършват редовни проверки на обекта за спазването им.", "date": "2018.09.27", "title": "Агенцията по храните за случая с бития журналист: Осъждаме насилието"}
{"url": "https://www.24chasa.bg/novini/article/7075246", "text": "Завръщането на бежанците в Сирия след възстановяването на страната вече е сред основните теми от близкоизточния дневен ред. На този проблем бе отделено ключово място в словото на турския лидер Реджеп Ердоган пред 73-ото Общо събрание на ООН в Ню Йорк. Именно Анкара се ангажира да стане \"щит на Европа\" и да не пусне хората, бягащи от войната, по-нататък - в ЕС. Стана очевидно, че руското предложение към страните от ЕС за съвместна работа, насочена към връщане на бежанците и възстановяване на Сирия, среща съзнателна съпротива от европейските власти. Дори вълненията в германския град Кемниц заради ситуацията с мигрантите не накараха политиците от ФРГ да преодолеят нежеланието и веднага да започнат сътрудничество с Русия. Камо ли пък да работят с правителството на Асад - обект на всевъзможни санкции от страна на Евросъюза. Възраженията на Европа се свеждат до три основни точки. Първо, войната в Сирия още не е приключила. Битката за Идлиб може да предизвика ново насилие за месеци напред. В реч пред Общото събрание на ООН президентът на САЩ Доналд Тръмп за пореден път заплаши с нови удари срещу правителствените сили. Всичко това никак не подобрява изгледите за стабилизиране на ситуацията в страната. Второ, никой не гори от желание да плати следвоенното възстановяване на разрушената република. Не се знае със сигурност колко пари ще трябва да се похарчат за целта. Споменават се суми от 200 милиарда, дори 400 милиарда долара. Но такъв проект безспорно е осъществим само с общи усилия. Самостоятелно не може да се справи нито Русия, нито САЩ, нито Китай. А за ЕС е къде по-изгодно да плаща за издръжка и интегриране на сирийските бежанци на собствена територия, отколкото да инвестира средствата в някаква далечна страна. Накрая ще споменем третия фактор, подчертано вътрешнополитически. Дори ако влиятелните европейски лидери пожелаят да приемат руското предложение, ще е трудно да го прокарат сред масите. Опитите да сътрудничат с Русия по този деликатен въпрос ще ги превърнат в удобна мишена за атаки на политически опоненти. Но докато ситуацията с Европа не изглежда оптимистично, а кой ли би очаквал помощ от САЩ, в други страни - най-вече съседни на Сирия, руското предложение среща повече разбиране. Европа може да поиска време за размисъл, но дори за Турция, която никак не е бедна по местните стандарти, тримилионната армия сирийски бежанци отдавна е всекидневно главоболие. Появата на турски войски в Сирия до голяма степен бе свързана с планове да се изселят на тези територии част от бежанците. А днешното противопоставяне на Анкара срещу военна операция в гъстонаселената гранична провинция Идлиб се дължи и на опасения от нов поток мигранти, бягащи от войната. Говорейки от трибуната на Общото събрание на ООН, Реджеп Ердоган посвети словото си главно на сирийските бежанци. Турският лидер отново изтъкна, че страната му, похарчила за издръжка на сирийски бежанци немислимите 32 милиарда долара и създала за тях приемливи условия, е предотвратила масов мигрантски приток към Европа. Така Ердоган за пореден път жилна европейските служители заради нежеланието им да съдействат тук на Анкара във финансов план. До момента кесията на Брюксел е олекнала само с 1,7 милиарда евро. В тази връзка Турция вече заработи по мащабни проекти в своите зони на влияние в Сирия. Тя възстановява и инфраструктурата, и местните органи на властта. Естествено не от добро сърце, а за да има къде да се върнат хората. Сирийците обичат да строят и възстановяват, имат и навика. Но няма как да привлечеш хората обратно в страната, ако там няма вода и ток. Чудесно го схващат и правителството в Дамаск, и Руският център за приемане, разпределяне и настаняване на бежанци. Съответно тази година подобряването на инфраструктурата се планира с особено внимание. В края на миналата успешно бе осигурено почти денонощно токоподаване в столицата. За което, освен руската помощ, има голяма заслуга Иран. Обаче най-големият някога град в страната и неин индустриален хъб - Алепо, все още получава електроенергия близо 12 часа в денонощието. В още по-лоши условия са разрушените източни райони на града, освободени вече от бунтовници. Ще мине доста време, докато сирийците бъдат гарантирано снабдени поне с ток и вода. И дори в най-добрия случай не се очаква връщането на всички бежанци. За целта е нужен още един важен фактор - желание у самите хора. Според оценки на руското министерство на отбраната днес едва 1,7 милиона от 6,7 милиона сирийци смятат да се приберат в родината. При всяко положение е ясно, че в ситуацията с бежанците не се очертава пробив, преди да бъде уреден въпросът с Идлиб. Доколкото никой външен играч не е достатъчно влиятелен в последния бунтовен регион, за да му наложи политическо решение, съдбата му най-вероятно ще се реши на бойното поле. След това в Сирия може да настъпи относително спокойствие, дори ако страната бъде разделена на чуждестранни зони на влияние. И този период вдъхва надежди. Колкото по-успешно сътрудничи Русия със страните около Сирия с цел възстановяване на мирния живот в страната и връщане на бежанците, толкова по-трудно ще е за европейските държави да пренебрегват руското предложение за съвместни действия. * * * Бел. на изданието: Мнението на автора може да не съвпада с позицията на редакцията. (От БТА)", "date": "2018.09.27", "title": "Надежда за спокойствие"}
{"url": "https://www.24chasa.bg/novini/article/7075225", "text": "В Румъния, за разлика от Холандия, няма голям случай на корупция. Това заяви председателят на румънския Сенат Калин Попеску Таричану на пресконференция в румънския парламент, съобщава информационният сайт Зиаре. Таричану е лидер на по-малката партия в управляващата коалиция - Алианс на либералите и демократите. Във вторник той имаше среща в Брюксел с лидери на групата на Алианса на либералите и демократите за Европа, а вчера даде пресконференция в Букурещ, предава БТА. \"Имаше и въпрос във връзка с корупцията от страна на един депутат, който каза, че това е дълбоко вкоренено явление в Румъния. Аз казах, че е явление, което ни тревожи, но то съществува и в други европейски държави. В класацията на европейските държави в това отношение Румъния е някъде по средата\", заяви Таричану, който бе премиер на Румъния от 2004 г. до 2008 г. Лидерът на румънския АЛДЕ отбеляза, че има много по-стари европейски демокрации, които са по-напред от Румъния по отношение на корупцията. \"Румъния отбеляза напредък и смятам, че продължава\", посочи Таричану. По думите му е имало големи случаи на корупция в страни като Холандия, Дания и Германия, докато в Румъния е имало само четири осъдителни присъди на висши държавни служители за вземане на подкуп. В Холандия компанията ИНГ бе глобена 900 милиона евро за пране на пари. Дания - страна, която не може да бъде заподозряна за съществуване на корупция, постави рекорд - една банка бе глобена един милиард евро за пране на пари. В Германия скандалът с емисиите на автомобилите струва десетки милиарди евро. В Румъния има четири случая на високопоставени служители, осъдени за корупция, от над 4000 дела. Останалите дела на антикорпуционната дирекция са за злоупотреба със служебно положение и други измислени престъпления, за да се постигне резултат в делата за корупция, коментира Таричану.", "date": "2018.09.27", "title": "Шефът на румънския Сенат: В Румъния \nняма големи случаи на корупция"}
{"url": "https://www.24chasa.bg/novini/article/7075257", "text": "Разходите на НЗОК за лечение на българите в чужбина и за лекарства нарастват. Това каза председателят на Надзорния съвет на НЗОК Жени Нечева пред журналисти след заседание на надзорниците, цитирана от БТА. Тенденцията за нарастване на сумите, по думите на Начева, няма да създаде опасност или проблем за изпълнението на бюджета за тази година, защото средствата, които ще се платят вече са договорени. Начева не се ангажира с конкретни суми, свързани с нарастването на разходите за лекарства, но каза, че тенденциите в лекарствената сфера са твърде динамични. Тя допълни, че има различни възможности за \"удържане на разходите\". Начева поясни, че анализите в това направление продължават и уточни, че все още е рано да се говори за очакван дефицит на НЗОК. Рано е да се правят окончателни заключения за недостига на средства в Касата, но с отчета за изминалите 9 месеца, който ще се разгледа през октомври, ще има по-ясна информация за очакваното изпълнение на бюджета, допълни тя. Увеличените разходи може би ще окажат влияние върху бюджета на Касата за следващата година, допълни още Начева.", "date": "2018.09.27", "title": "НЗОК: Разходите за лечение на българите в чужбина и за лекарства нарастват"}
{"url": "https://www.24chasa.bg/novini/article/7075256", "text": "Земетресение с магнитуд от 5,2 по скалата на Рихтер е регистрирано в областта Месиния на полуостров Пелопонес, Южна Гърция, съобщи вестник \"Катимерини\". Според Евро-средиземноморския сеизмологичен институт епицентърът е бил на 37 километра западно от град Метони, а дълбочината на труса е била около десет километра.", "date": "2018.09.27", "title": "Земетресение с магнитуд 5,2 разлюля Пелопонес в Южна Гърция"}
{"url": "https://www.24chasa.bg/novini/article/7075274", "text": "\"Пред нас стои голямо предизвикателство. Проектът за тол системата бе саботиран в началото, но сега нещата вървят добре. Всеки етап от въвеждането на тол системата ще бъде подложен на обществено обсъждане и ще се информират гражданите\", каза министърът на регионалното развитие Петя  Аврамова на работна среща за оперирането на тол системите при ползването на пътната мрежа. Участваха пътни експерти от Словения, Гърция, Словакия, Унгария и Белгия, които представиха опита си при управлението на тол системите. Семинарът бе организиран от Агенция \"Пътна инфраструктура\" и Световната банка, която консултира пътната администрация при въвеждането на Националната система за електронно събиране на пътни такси от 2019 г. Сред участниците би и председателят на УС на АПИ инж. Светослав Глосов, инж. Веселин Давидов - член на УС, експерти от Световната банка, Европейската комисия и АПИ. Преминаването към електронна винетка от 1 януари 2019 г. и на тол таксуване за превозни средства над 3,5 тона за изминато разстояние от 16 август е нов финансов модел, който ще позволи да се генерират много повече средства за развитието на пътната инфраструктура. Средствата ще се инвестират в нови пътища и рехабилитация с цел повишаване безопасността на движението. \"Няма повече да има работа на парче. Ще се търси оптимален вариант за тарифиране на тол системата, така че да се покриват разходите, но и цената да е социално поносима\", допълни министър Аврамова. \"Очаква се значително повишаване на приходите от пътни такси, които ще са предимно от тежкотоварния транспорт. Тол системата ще бъде фокусирана върху високо класната мрежа - магистрали, скоростни пътища, транзитните трасета. Обхватът постепенно ще се разширява, като в системата ще се включат пътищата в добро състояние\", обясни пък инж. Веселин Давидов. Министър Петя Аврамова заедно с председателя на УС на АПИ инж. Светослав Глосов инспектираха изграждането на лот 3.1 на АМ \"Струма\" от Благоевград до Крупник. Установиха, че строително-монтажните дейности вървят по предвидения график. Все още е спряна работата край Благоевград заради откритото древно селище край с. Покровник. Работата по трасето може да продължи след като експертите в сферата се произнесат. Очаква се протокол от Специализирания експертен съвет към Министерството на културата. Предложението е два от артефактите да бъдат изместени в страни от трасето с идея находките да бъдат социализирани. В дългия 12,6 км участък на лота се изграждат два големи пътни възела Ц Благоевград юг и при Симитли, както и над 20 инженерни съоръжения, включително големи мостове над реките Струма, Логодашка и Суха. По него е предвидено да бъдат изградени \"Интелигентни транспортни системи\" със станции за засичане и управление на трафика, видео наблюдение и метеорологични станции. Националното тол управление ще има 921 служители, от които 680 ще са тол полицаите и още 240 - за осигуряване и поддръжка на системата. ", "date": "2018.09.27", "title": "Министър Петя Аврамова: Тол таксите ще са със социално поносима цена"}
{"url": "https://www.24chasa.bg/novini/article/7075283", "text": "Делото за железопътното произшествие в Хитрино продължава в Шуменския окръжен съд с разпит на свидетели, съобщи БТА. Обвиняеми са машинистите Димитър Михнев и Радослав Петков, и двамата от Русе. Днешното съдебно заседание започна с разпит на румънски гражданин, който каза за себе си, че е инженер и експерт по железопътната поддръжка и инфраструктура. Мъжът бе разпитан в качеството му на свидетел. Той разказа за видяното от него, след пристигането му в Хитрино на 12 декември 2016 г. Заради затруднения в превода, поради използвани от свидетеля технически термини, от защитата на подсъдимите поискаха да бъде осигурен друг преводач, но съдът не уважи искането. На днешното съдебно заседание ще бъдат изслушани и вещи лица, изготвили допълнителна съдебно-медицинска експертиза и се очаква да бъдат определени дати за следващите заседания по делото, каза пред репортер на БТА говорителят на съда Стилиян Стилиянов. На 10 декември 2016 г. в района на гара \"Хитрино\" дерайлира товарна влакова композиция, превозваща пропилен и пропан-бутан. От последвалия взрив загиват седем души, а 29 са пострадали; разрушени и са нанесени щети на десетки сгради в населеното място.", "date": "2018.09.27", "title": "Изслушват свидетели в шуменския съд по делото \"Хитрино\""}
{"url": "https://www.24chasa.bg/novini/article/7075278", "text": "От началото на тази година има одобрени 15 инвестиционни проекта по Закона за насърчаване на инвестициите на стойност над 700 милиона лева, от които се очакват над 1300 работни места. Това съобщи министърът на икономиката Емил Караниколов в приветственото си слово по повод началото на строителството на нова производствена мощност в Плевен, предаде БТА.  Министърът допълни, че в момента в процес на сертифициране са 65 проекта за над 1 милиард лева и за над 4500 работни места. Важното е че тази инвестиции са в производствения сектор и във високите технологии - два от сертифицираните проекти са за Северна България, отбеляза Караниколов. Той уточни, че в началото на следващия месец ще бъде обявена още една голяма, важна инвестиция за България, а до края на годината - още една, отново в Северна България. Министърът на икономиката благодари на инвеститорите от Германия, които са избрали Плевен и България в сериозна конкуренция от други страни и увери, че българската държава ще помага и ще направи всичко възможно \"това да е най-печелившата българска инвестиция\". Най-важното за региона е, че тази инвестиция от 32 млн.евро и 2000 работни места, ще подобри ефективността на пазара на труда, което означава по-добри доходи, което е важно, подчерта министър Емил Караниколов. В първата производствена зона на новия завод в Плевен се предвижда да започне дейност до края на тази година.", "date": "2018.09.27", "title": "Караниколов: През 2018 г. има одобрени проекти за над 700 млн. лв., насърчаващи инвестициите"}
{"url": "https://www.24chasa.bg/novini/article/7075305", "text": "Президентът Хасан Рохани е подложен на остри критики от хардлайнерите заради провалящото се ядрено споразумение и това рязко сваля неговата популярност. В знак на протест жени се снимат по улиците, сваляйки задължителните хиджаби, покриващи главите им. В същото време държавната телевизия излъчва кадри от голям съдебен процес за корупция. Добре дошли в объркания свят на иранската политика. В навечерието на Ислямска революция правителството на страната привидно разрешава повече критика. Анализатори виждат в това предпазен клапан за страната с население от 80 милиона души, която в началото на годината вече бе разтърсена от масови спонтанни протести. Но в иранската шиитска теокрация все още очевидно съществуват ограничения, заради които адвокати, активисти и други попадат в затвора с дълги присъди след процеси при закрити врата. Недоволството, което се усеща сред хората, не може да се излее само в мърморене, особено след като американските санкции срещу иранската петролна индустрия влязат в сила през ноември. \"Ако продължаваме така, положението ще се усложни още повече, защото хората са много уморени и проявяват все по-малка търпимост\", каза пред АП Фаезех Хашеми - активистка и дъщеря на покойния ирански президент Акбар Хашеми Рафсанджани. \"Не мисля, че мнозинството от хората се стремят към смяна на режима, защото всеки е обезпокоен какво може да последва. Но хората си имат искания.\" Вероятно човекът, подложен сега на най-голям натиск, е Рохани. Америка е на прага да въведе нови санкции срещу Иран, въпреки че Техеран засега се придържа към ядреното споразумение, постигнато от Рохани със световните сили и благодарение на което Иран ограничи обогатяването на уран в замяна на вдигането на санкциите. В отговор Рохани постепенно смени посланието си за сближаване със Запада с хардлайнерски намеци за способността на Иран да затвори Ормузския проток, през който преминава една трета от превозвания по море петрол. Това може донякъде да се окаже пречка пред политическото му бъдеще. 69-годишният Рохани, който е шиитски духовник, може да бъде сред потенциалните кандидати, когато дойде време Иран да избира третия си върховен лидер. Това не е нещо от сферата на фантазиите: сегашният върховен ирански лидер, аятолах Али Хаменей, изкара два 4-годишни мандата като президент, преди да заеме лидерското място след смъртта на аятолах Рухола Хомейни - основателя на ислямската република. \"От гледна точка на Рохани, най-важното е да оцелее като президент и да се задържи сред претендентите за върховния пост, който ще се оваканти в деня, когато 79-годишният Хаменей умре\", писа неотдавна Алекс Ватанка, анализатор във вашингтонския Институт за Близкия изток. Но срещу Рохани продължава да се надига масово недоволство, което заплашва да го лиши от всякакъв пост, към който може да прояви аспирации в бъдеще. Телефонна анкета, проведена от агенция ИранПол, базирана в Торонто, също констатира рязък спад в обществената подкрепа за него. След като регистрира пик от 89 процента популярност през август 2015 г. след подписването на ядреното споразумение, Рохани в момента е на най-ниската си точка в анкетите с около 20 процента, каза Амир Фарманеш - шеф на ИранПол. Президентът, чийто изборен лозунг бе \"Правителство на благоразумието и надеждата\", ще бъде под силен натиск през следващите три години от мандата си да върне обещаната надежда\", каза Фарманеш пред АП. Има обаче признаци, че иранското правителство признава нарастващото недоволство. През последните седмици иранските телевизии, всички те държавни, излъчват големи антикорупционни съдебни процеси. В някои местни вестници се позволяват също така доста скептични публикации, например за вносители на мобилни телефони, които злоупотребяват с привилегиите си да боравят с чужда валута, или за някой си \"Султан на жълтиците\", успял да натрупа неизвестно как два тона златни монети. В социалните медии пък се появиха снимки на деца на иранския елит, живеещи в лукс, какъвто средният иранец не може да си позволи, и те също предизвикаха гняв. \"Такива истории показват, че Ислямската република може би върви към екзистенциална криза, при която базисни ценности като скромния начин на живот и стриктното спазване на ислямските норми се насаждат повсеместно от върхушката, но елитът не се чувства задължен да ги следва\", писа неотдавна анализаторката Сара Базубанди, работеща за вашингтонския Институт за страните от Арабския залив. \"Демагогията на елита стана очевидна при последните скандали и това предизвиква повсеместен гняв в Иран\", посочи тя. През декември и началото на януари в Иран имаше протести из цялата страна заради влошаващото се икономическо положение. Съобщено бе за арестуването на близо 5000 души и за най-малко 25 убити. След като президентът Доналд Тръмп изтегли Америка от ядреното споразумение, иранската икономика все повече се влошава. Националната валута - риалът се обезцени от 62 000 до 150 000 за1 долар. При нападение на арабски сепаратисти в събота по време на военен парад в югозападната част на страната бяха убити най-малко 25 души. В същото време по улиците на Техеран се забелязват признаци на социална промяна. Някои млади жени носят задължителните хиджаби съвсем небрежно върху косите си. Някои дори ги свалят върху раменете си, докато шофират. По време на икономическите протести много известна стана снимка на млада жена, застанала до телефонен автомат на кръстовище на главната техеранска улица \"Енгелаб\" с непокрита коса и веещ се като знаме хиджаб. Оттогава властите монтираха навеси над такива телефонни автомати, за да прекратят подобни съзнателно имитирани протести на жени. Полицията в столицата заяви, че няма да арестува жени, които не спазват ислямските изисквания за облекло. Из социалните мрежи обаче продължават да се въртят видеоклипове, показващи тормоз над жени. Не е изключено да се стигне до обществен референдум за хиджаба или по други въпроси, като например дали Иран да възстанови отношенията със САЩ, с цел да се отговори на обществените тежнения, каза Хашеми, която се е учила на политика от баща си, докато растяла само на метри от дома на Хомейни. След като отбеляза, че от Ислямската революция са изминали близо 40 години, тя добави: \"Светът и обстановката са променени\". \"Хората стигнаха дотам, че няма какво да губят\", каза Хашеми, която е излежала присъда за изказванията си и за активизъм. \"Обикновено изпитваш страх само първия път и след като нещата се случат, вече не се притесняваш, ставаш малко по-смел и започваш по-свободно да изразяваш исканията си\". /БТА/", "date": "2018.09.27", "title": "Иранските политици са под натиск 40 години след революцията"}
{"url": "https://www.24chasa.bg/novini/article/7074749", "text": "Вчера Корпорацията на Лондонското Сити и централата на Китайската народна банка (КНБ) в Европа публикуваха тримесечния си доклад за търговията с юани на територията на британската столица. От него се вижда, че обемът на транзакциите в юани за второто тримесечие на годината е били на стойност около 70 милиарда паунда или с 14% от предходните три месеца и с над 30% в сравнение със същия период на 2017 г., предава  . Специалният съветник за Азия в Корпорацията на Лондонското Сити Шери Мадера посочи, че констатациите в доклада очертават насоката за бъдещото сътрудничество между Китай и Великобритания. Те се подкрепят от британското Финансово министерство и са част от азиатската стратегия на Лондон през следващите десет години. Главният представител на Китайската народна банка за Европа Дзин Мей посочи, че предимствата на Великобритания като глобален финансов център няма да се променят, а добрите отношения между двете държави от последните години създава добра основа за развитието на офшорния пазар на юана в Лондон.", "date": "2018.09.27", "title": "Според доклад се очаква бум на офшорната търговия с юани в британската столица"}
{"url": "https://www.24chasa.bg/novini/article/7075326", "text": "Международната конвенция за влажните зони предупреди, че тези екосистеми, които са сред притежаващите най-голямо биоразнообразие в света, изчезват с тревожни темпове под въздействието на климатичните промени и урбанизацията, предаде Франс прес. Въпросната конвенция, подписана през 1971 г. в иранския град Рамсар и влязла в сила през 1975 г., е най-старото международно споразумение в областта на защитата на околната среда. Ратифицирана е от 170 държави. \"Влажните зони изчезват 3 пъти по-бързо от горите\", заяви генералният секретар на конвенцията Марта Рохас Урего във връзка с доклад за глобалните перспективи на тези екосистеми. Авторите му отбелязват, че между 1970 г. и 2015 г. около 35 процента от влажните зони на планетата - езера и реки, подпочвени води, мочурища, оазиси, торфени блата, естуари, мангрови гори, коралови рифове, както и рибарници и оризища, са изчезнали. Темповете на изчезването са се ускорили от началото на века. Ускореното изчезване е свързано с тенденции, като например климатични промени, демографски срив, урбанизация, влияние на моделите за консумация върху използването на земи и вода в земеделието. \"Това е тревожен зов - влажните зони снабдяват директно или индиректно с почти цялото количество сладка вода, консумирана в света\", поясни Марта Рохас Урего. Според експертите, влажните зони понастоящем обхващат 12,1 милиона кв.км площ, т.е. по-голяма площ от тази на Гренландия. Между 13 и 18 процента от тези зони са включени в Рамсарския списък с влажните зони с международно значение и са защитени. Над 40 процента от видовете живеят и се размножават във влажни зони. Съществуването на над 1 милиард души зависи от тези зони.", "date": "2018.09.27", "title": "Влажните зони изчезват три пъти по-бързо\nот горите"}
{"url": "https://www.24chasa.bg/novini/article/7075309", "text": "С обща церемония в 13 ч. утре  ще бъдат погребани двамата рибари Петър Траянов и Васил Лечев, каза за \"24 часа\" кметът на Свети Влас Иван Николов. Опитните морски вълци бяха отнесени от бурното море в нощта на 24 септември, а телата им бяха изхвърлени едва днес на северния плаж в Лозенец и в местността Мечата дупка край курортното градче. Те вече са разпознати от свои близки, които до последно се надяваха на чудо. Тялото на 65-годишния Петър е видяно за последно заплетено в рибарските мрежи. Най-вероятно той се е опитвал да среже дългите близо 400 метра мрежи за паламуд, които се оплели във винта на кораба и блокирали двигателя. След аварията силният вятър и големите вълни обърнали плавателния съд. Единствено  рибарят Димитър Пешев, който бил със спасителна жилетка, оцеля в корабокрушението. Той е изкаран на брега от спасителен катер часове след трагедията. Морското градче скърби за двамата загинали, които цял живот си вадели хляба с улов на риба. ", "date": "2018.09.27", "title": "Свети Влас погребва утре двамата рибари, отнесени от бурното море"}
{"url": "https://www.24chasa.bg/novini/article/7075333", "text": "Окръжната прокуратура в Шумен привлече днес като обвиняем 63-годишния Петър П., съпричастен към  . Повдигнато му е обвинение за предумишлено убийство на повече от едно лице по особено мъчителен за убитите начин и с особена жестокост – престъпление по член 116, ал. 1, т. 4, 6 и 9, във връзка с член 115 от НК. Жертвите на умишленото убийство са 81-годишният Георги В., 70-годишната му съпруга Гуля В., 48-годишната им дъщеря им Славка и 46-годишният им син Веселин. Обвиняемият, който е син на брата на убития 81-годишен Георги, е задържан с постановление на наблюдаващия делото прокурор в Окръжната прокуратура за срок до 72 часа. Преди изтичане на срока на предварителното задържане Окръжната прокуратура в Шумен ще внесе искане в Шуменския окръжен съд за определяне на най-тежката мярка за процесуална принуда – задържане под стража. Четворното убийство в Каспичан бе разкрито само за два часа под ръководството на прокуратурата. Както съобщихме вчера, сигналът е подаден от дъщерята на убитата Славка, която нямала връзка с майка си от 24 септември. След като била придружена от полицейски служители до дома на дядо си, са намерени две мъртви тела. Малко по-късно са открити и телата на възрастната двойка. Обвиненият в квалифицирано умишлено убийство Петър е бил осъждан в Смолян за опит за убийство. Присъдата му е била условна и вече е реабилитиран за това престъпление, извършено още през 1989 г.", "date": "2018.09.27", "title": "Задържаният за клането в Каспичан бил вече осъждан за опит за убийство"}
{"url": "https://www.24chasa.bg/novini/article/7075341", "text": "Пожар избухна днес в строящ се небостъргач за Националната банка на Кувейт, предаде Асошиейтед прес. Около 2500 работници са избягали от горящата сграда в столицата Кувейт. Банката описа пожара като \"частичен\" и каза, че огнеборците са изгасили 90 процента от него, предава БТА. Засега няма информация за причината. Предвижда се 62-етажната сграда да бъде висока около 300 метра.", "date": "2018.09.27", "title": "Пожар избухна в 62-етажен небостъргач в Кувейт (Снимки)"}
{"url": "https://www.24chasa.bg/novini/article/7075345", "text": "“Моите сънародници спасиха своите съграждани-евреи от лагерите на смъртта. Българите, царят, Синодът, депутатите се обединиха и успяха да опазят живота на всички близо 50 000 български евреи. Те казаха: Няма да ги дадем, ще трябва да ни вземете с тях! За съжаление близо 11 400 евреи от Македония и Тракия не споделиха съдбата на своите братя и сестри от Царство България.” С тези думи вицепремиерът и министър на външните работи Екатерина Захариева се обърна към участниците в конференция в ООН на тема „Силата на образованието в борбата с расизма и дискриминацията – примерът на антисемитизма”, организирана от ЮНЕСКО. Това съобщиха от правителствената информационна служба. Залата посрещна думите на българския първи дипломат с бурни аплодисменти. В събитието взеха участие генералният секретар на ООН Антонио Гутериш, генералният директор на ЮНЕСКО Одри Азулай, премиерът на Мароко Саадедин Отмани, външните министри на Австралия, Унгария и Франция - сенатор Марис Пейн, Петер Сиярто и Жан-Ив льо Дриан, председателят на Световния еврейски конгрес Роналд Лаудър. “Образованието е най-мощното оръжие за борба с расизма и антисемитизма, защото никой не се ражда расист или терорист. България винаги е била толерантна държава”, добави Захариева. Тя обясни, че по време на Българското председателство на Съвета на ЕС борбата с антисемитизма е била един от приоритетите, като министрите на образованието от ЕС са получили специално разработен наръчник за подходите за борба с расизма и ксенофобията чрез образование. Екатерина Захариева участва и в традиционната неформална министерска среща на страните от Централноевропейската инициатива (ЦЕИ) в Ню Йорк, организирана от хърватското ротационно председателство на организацията. ЦЕИ е най-големият и най-стар форум за сътрудничество в региона и догодина ще чества 30 десетилетия от създаването си. България е член от 1996 година. Представителите на отделните държави акцентираха в изложенията си за напредъка на европейската интеграция на Западните Балкани, постигнат по време на Българското председателство, като обсъдиха и перспективите пред страните от Източното партньорство. Представителите на Албания и Република Македония благодариха за подкрепата от София за започване на преговори за членство. “Европейският съюз е най-успешният многонационален и мирен проект, но без Западните Балкани той няма да бъде завършен. Благодаря за добрите думи към България, благодаря на Румъния и Хърватия, че като председателство на Съвета ще продължат нашите приоритети. Само за шест месеца България успя да спечели 26 страни, които да подкрепят категорично разширяването на Съюза”, заяви Захариева. Българският първи дипломат взе участие и в министерска среща, посветена на Сирия, на която държавите изложиха позициите си по ситуацията в Идлиб и договореностите между президентите на Русия и Турция за деескалация на напрежението. “Бежанците биха се върнали тогава, когато видят поне начало на политическия процес и начало на работата за нова конституция. Няма как да започне възстановяването, преди да е започнал политическият процес”, каза Захариева. На проведената през април 2018 г. в Брюксел втора международна министерска конференция по Сирия „Подкрепа за бъдещето на Сирия и региона“ България обяви принос в размер на 150 000 евро за справяне с тежката хуманитарна ситуация в Сирия, както и 200 000 евро за Регионалния доверителен фонд за сирийската криза „Мадад“. Отделно страната ни отдели и 1 298 805 евро за Механизма за бежанците в Турция.", "date": "2018.09.27", "title": "Захариева участва в конференция срещу антисемитизма заедно с Гутериш"}
{"url": "https://www.24chasa.bg/novini/article/7075355", "text": "Двадесет и пет годишният безработен французин, на когото неотдавна френският президент Еманюел Макрон даде съвети как да си намери работа и с това предизвика полемика в медиите и социалните мрежи, наистина е успял да си намери работа, съобщи ДПА. В дните на културното наследство в средата на септември 25-годишният Джонатан Жаан, посетил Елисейския дворец. По образование той е градинар, но от известно време бил безработен. Джонатан подавал автобиографии и молби за постъпване на работа на различни места, но без успех. Докато бил в президентството, имал възможност да разговаря с президента Макрон в градината. Разказал му за неволите си. \"Колкото и да пращам автобиографии и мотивационни писма, няма резултат\", казал мъжът на Макрон. В отговор президентът му казал: \"Има хотели, кафенета, ресторанти, само да пресека улицата, ще ви намеря работа! Там искат да наемат просто хора, които са готови да работят\". След излъчен репортаж избухна полемика. Потребители на социалните мрежи обвиниха Макрон, че не разбира реалностите на безработицата, която е особено висока сред младежите, предава БТА. Жаан не последвал препоръката на Макрон да пресече улицата и да влезе в първия хотел, за да попита за работа. Но след като видеото го направило популярен, агенция за наемане на временен персонал го потърсила и му съдействала да се преквалифицира от градинар в шофьор на автобус. Младежът бил засипан с обяви за работа в сектора. Явил се на събеседвания в две фирми и бил нает в едната. Джонатан казва, че е доволен, защото за него да работи като шофьор на автобус е също толкова хубаво, колкото и да е градинар.", "date": "2018.09.27", "title": "Мъжът, привлякъл вниманието на медиите с разговора си Макрон, си намери работа"}
{"url": "https://www.24chasa.bg/novini/article/7075493", "text": "\"Да бягаме от Африка!\", това умолявала Наталия Гуркова съпруга си Джордже Михалевич дни преди да бъде убит в Бедфордвю, предградие на Йоханесбург, ЮАР. Това твърди сръбското издание  . Тя се оплаквала на мъжа си, че не се чувствала в безопасност в Южна Африка, където живееше семейството в последно време и настоявала двамата да се приберат в България. За последно са ги видели заедно преди няколко дни, след което Гуркова си заминала за София за Седмицата на модата, твърди източник на сръбското издание. Според \"Сърбия Данас\" Михалевич бил свързан с Мики Джуричич, осъден на 30 години за убийството на небезизвестния Желко Ражнятович-Аркан. Убиецът на Аркан бил убит по същия начин - в кола, спряла на червен светофар. Джордже е роден в Херцег Нови, а местната сръбска общност твърди, че бил уважаван бизнесмен. Според изданието той имал проблеми, след като скъсал с чешкия мафиот Радован Крейчир, един от най-влиятелните хора от подземния свят в онази част на света, който имал луксозна вила близо до мястото, на което е бил убит Михалевич.", "date": "2018.09.27", "title": "\"Да бягаме от Африка!\", умолявала Наталия Гуркова мъжа си преди убийството му"}
{"url": "https://www.24chasa.bg/novini/article/7075553", "text": "Полски съд разпореди вчера премиерът Матеуш Моравецки в срок от 48 часа да се извини публично за произнесени на предизборен митинг неверни твърдения по адрес на предишните управляващи, предаде Ройтерс. Според решението на апелативния съд изявлението трябва да бъде разпространено до утре вечер по две телевизии - националната TVP и частната TVN. В него Моравецки е длъжен да признае, че казаното от него на 15 септември т.г. не е вярно, предава БТА. На въпросния митинг за местните избори през октомври премиерът е казал, че правителството на \"Право и справедливост\" (ПиС) е похарчило за година и половина за пътна инфраструктура повече пари, отколкото предишните правителства на \"Гражданска платформа\" (ГП) и Полската селска партия през двата си четиригодишни мандата. ГП, която сега е в опозиция, подаде жалба в съда и призова премиера да подаде оставка. Според политолога от Варшавския университет Анна Матерска-Сосновска съдебното решение е важен момент от предизборната кампания, но е трудно да се каже дали ще предизвика обрат в нея. Според експерта премиерът иска да привлече гласовете на центристките и неопределили се избиратели, но в тази ситуация това трудно може да стане. На национално равнище подкрепата за ПиС е 40 на сто, но е възможно опозицията да се обедини на местно ниво. Изборите за органите на местното самоуправление ще са тест за изборите за Европейско парламент и за Сейм догодина в Полша, отбелязва Ройтерс. Съветник на Матеуш Моравецки съобщи днес, че премиерът се готви да изпълни разпореждането на съда и да признае, че не е казал истината в коментарите си за инфраструктурните програми на настоящото и предишните правителства, съобщи Асошиейтед прес.", "date": "2018.09.27", "title": "Съд нареди на полския премиер да се извини за лъжи за предишните управляващи"}
{"url": "https://www.24chasa.bg/novini/article/7075569", "text": "Епископ от Полската католическа църква поднесе днес извинения към жертвите на сексуални посегателства, извършени от свещеници в неговия диоцез във варшавския квартал Прага, предаде Асошиейтед прес, цитирана от БТА. Епископ Ромуалд Камински каза на пресконференция, че са започнали разследвания срещу 12 свещеници. Той обеща да предприеме стъпки за връщане на доверието на миряните. Висши полски клирици разработват документ, посветен на посегателствата срещу малолетни и мерките за предотвратяването им. Документът ще бъде публикуван по-късно тази година. През тази седмица папа Франциск заяви, че скандалите за сексуални посегателства, разтърсващи Католическата църква по света, отблъскват хората. Папата призова за промени в името на идните поколения.", "date": "2018.09.27", "title": "Полски епископ се извини на жертвите\nна сексуални посегателства от свещеници"}
{"url": "https://www.24chasa.bg/novini/article/7075572", "text": "Министрите на външните работи на Гърция, България, Румъния и Хърватия планират да посетят Република Македония и Албания до края на годината, съобщи гръцкият външен министър, цитиран от агенция МИА. Никос Кодзиас добави, че това е било договорено на четиристранна среща в Ню Йорк на въшините министри на четирите страни от региона, които са членки на ЕС. \"Договорихме се да засилим сътрудничеството си преди всичко за стабилизиране на нашия регион. Планираме до края на годината четиримата заедно да посетим Албания и \"Северна Македония\", за да видим по какъв начин да им помогнем в процеса на европейско сближаване\", каза Кодзиас сред срещата, предаде БТА.  По-късно днес се очаква Кодзиас да се срещне със специалния представител на ООН в преговорите за името на Република Македония Матю Нимиц.", "date": "2018.09.27", "title": "Кодзиас: С колегите от България, Румъния и Хърватия ще посетим Албания и Северна Македония"}
{"url": "https://www.24chasa.bg/novini/article/7075591", "text": "Европейският съд за правата на човека отхвърли днес жалба, внесена от двама адвокати на лидера на кюрдските бунтовници Абдуллах Йоджалан, в която се твърди, че той е бил подложен на малтретиране на острова затвор Имралъ през 2008 г., съобщава АФП. На 21 октомври 2008 г. двама адвокати на Йоджалан са внесли жалба в ЕСПЧ, в която се твърди, че лидерът на Кюрдската работническа партия /ПКК/ е бил измъчван и заплашван от надзиратели на острова затвор Имралъ две седмици по-рано, на 7 октомври 2008 г., при обиск в неговата килия. Жалбата на ищците е била отхвърлена от турското правосъдие. То е предприело дисциплинарно разследване срещу директора на затвора и двама надзиратели, но в крайна сметка се е стигнало до прекратяване на наказателното преследване заради липса на престъпление. Седемте съдии от ЕСПЧ са взели единодушно решение за отхвърляне на жалбата, внесена от адвокатите на Йоджалан. Ищците са се позовавали между другото на член 3 на Европейската конвенция за правата на човека, отнасяща се до забрана на изтезание и прояви на нечовешко или уронващо достойнството отношение. Съдът отбелязва, че в деня на инцидентите, за които се твърди, както и в следващите дни, Абдуллах Йоджалан е бил прегледан от няколко лекари, които не са установили никакви признаци на физическа или психическа травма. Освен това и самият Йоджалан не е посочил нищо на лекарите в това отношение. Магистратите са изтъкнали също, че той лично не е подал жалба. Европейският съд за правата на човека осъди Турция през 2014 г. заради неподлежащата на намаляване присъда доживотен затвор на Йоджалан и \"нечовешката\" му изолация през първите години от престоя му на острова затвор Имралъ - от 1999 до 2009 г. След това Съветът на Европа констатира явно подобрение на условията, при които е поставен в затвора кюрдският лидер. Съветът на Европа обаче изрази безпокойство през март от липсата на посещения и на контакти, с която се сблъсква Йоджалан. Според Съвета на Европа от 18 месеца той не е виждал своите близки, а от пет години не е имал достъп до своите адвокати.", "date": "2018.09.27", "title": "Съдът в Страсбург отхвърли жалба на Йоджалан, че бил малтретиран в затвора"}
{"url": "https://www.24chasa.bg/novini/article/7075598", "text": "4 месеца условно с 3 години изпитателен срок е присъдата на касиерка, крала от оборота на бензиностанцията, на която работи. 36-годишната варненка подписа споразумение с прокуратурата и призна вината си. Решението е окончателно и влиза веднага в сила. Дамата била назначена по заместване на титуляра като касиер, продавач консултант на едно от бензиностанциите на голяма верига в морската столица. Сред задълженията й по длъжностна характеристика били инкасирането на стойността на продадени стоки и горива, съхранението на касовата наличност, както и изготвянето на финансов отчет и предаването на парите от оборота в края на работния ден. В началото на месец март миналата година жената решила да изпробва схема и с малки суми, но редовно да си изкара някакви пари над заплатата. На метири пъти от 2 до 14 март тя заделяла и прибирала за себе си част от получените и отчетени по документи суми. Преди да я спипат, тя успяла да отмъкне 1650 лева, до приключване на съдебното следствие в първоинстанционния съд сумата е била възстановена от подсъдимата.", "date": "2018.09.27", "title": "Условна присъда за касиерка, крала от оборота на бензиностанция във Варна"}
{"url": "https://www.24chasa.bg/novini/article/7075599", "text": "\"Разговарях с британския премиер Тереза Мей по време второто издание на Глобалния бизнес форум на Майкъл Блумбърг в Ню Йорк\". Това съобщи премиерът Бойко Борисов в профила си във Фейсбук. И продължава: \"Фокусът на форума тази година е посветен на резките промени в икономиката, технологиите, климата, глобалните инвестиции и създаването на дългосрочните партньорства между различни сектори на обществения живот за постигане на устойчиво развитие\".", "date": "2018.09.27", "title": "Бойко Борисов пусна своя снимка и с Тереза Мей"}
{"url": "https://www.24chasa.bg/novini/article/7075605", "text": "Американското посолство в Босна отхвърли обвинения от страна на националистически лидер на босненските сърби, че Съединените щати се опитват да се намесят в парламентарните избори в страната следващия месец, предаде Асошиейтед прес. Посолството заяви в съобщение днес, че \"Съединените щати не се намесват в изборния процес и ние категорично отхвърляме такива ужасни обвинения\", предава БТА. Дипломатическата мисия посочи, че \"ние не подкрепяме един кандидат или една партия пред друга\". В съобщението също така се отбелязва, че САЩ отказват да участват в \"предизборни манипулации\". Босненският сръбски лидер Милорад Додик обвини САЩ и Великобритания, че подкрепят опонентите му и се опитват да повлияят на резултата на изборите, насрочени за 7 октомври. Той каза днес, че двете страни са осигурили няколко милиона евро финансиране на различни опозиционни групи на територията на босненската Република Сръбска.", "date": "2018.09.27", "title": "САЩ отхвърлят обвинения в опити за намеса в изборите в Босна"}
{"url": "https://www.24chasa.bg/novini/article/7075584", "text": "Десетки журналисти от различни медии във Велико Търново, Стара Загора, Казанлък се събраха този следобед пред полицията във Велико Търново, за да изразят подкрепата за бития си колега Димитър Върбанов. Той бе нападнат от склададжии в сряда следобед, докато правел разследване за 15 тона храни с изтекъл срок на годност. При тях излезе шефът на ОД МВР - ст. комисар Димитър Машов, за да съобщи, че двамата биячи на 39 и 54 години са с повдигнати обвинения за нанасяне на лека терлесна повреда по хулигански подбуди и остават в ареста за 72 ч. Предстои прокуратурата да поиска постоянен арест. \"Работата по документиране и събиране на допълнителни доказателства продължава. И в момента в склада са служители на полицията и Агенцията по храните, извършват проверка. Складът не е запечатан\", каза Машов. Той окачестви като недопустимо посегателството. \"Всеки има различни версии, отхвърлят вина. Преди два месеца служители на ОДМВР извършиха проверка в склада, образувано е досъдебно производство\", допълни шефът на полицията. При колегите си дойде и битият репортер на \"Господари на ефира\" Димитър Върбанов, за да благодари за подкрепата. \"Дотук се стигна заради ненавременната реакция от страна на институциите, които трябваше да вземат мерки и да не се налага ние да ходим втори и трети път и да се караме, и да се разправяме с този шеф на склад. Да се стига до такива ситуации, в които да ни блъскат, ритат и да ни изхвърлят отпред\", каза Върбанов. Той проследи хронологията по случая от юни досега. Разказа как полицията и инспектори по храните открили първо 7 тона негодни храни, а още на следващия ден репортерите хванали нова продажба на стоки с изтекъл срок на годност от същия склад. \"Открихме таен склад, където се съхраняваха още много храни с изтекъл срок. Пуснахме жалба в прокуратурата. Влязоха на втора проверка и вече стоките станаха 15 т. И от юни месец досега буквално се молим някоя институция да отиде и да изземе тези стоки. Те ни казват:\"Ама те са възбранени, оставени са на отговорно пазене в склада на фирмата\". Представяте ли си, оставени на отговорно пазене от човека, който ги продава. Вчера отиваме и виждаме една приказна гледка, стоките там, кашони разкъсани\", описа Върбанов. \"Надявам се, това да покаже на институциите, че трябва да си вършат работата навреме, трябва да я вършат адекватно и да не правят компромис, особено когато става дума за живота и здравето на хората\", завърши той.", "date": "2018.09.27", "title": "Десетки журналисти излязоха в подкрепа на бития си колега пред полицията във Велико Търново (Снимки)"}
{"url": "https://www.24chasa.bg/novini/article/7075608", "text": "Две години лишаване от свобода за оскверняване на националния флаг и хулиганство наложи на Михаил Михайлов Специализираният наказателен съд, съобщиха от пресцентъра на прокуратурата. През юни месец мъжът публикува в социалните мрежи клип, в който се вижда как недалеч от столичната Съдебна палата самият той пали национален трибагреник, после го хвърля на земята и уринира върху него. Няколко часа по-късно мъжът бе задържан и обвинен. Резултатите от насрочената по делото съдебно-психиатрична експертиза показаха, че Михайлов не страда от психично заболяване и може да отговаря за деянията си. Съдът прие представените от прокуратурата доказателства и го призна за виновен. Присъдата не е окончателна и може да бъде обжалвана пред Апелативния специализиран наказателен съд.", "date": "2018.09.27", "title": "Две години затвор за мъжа, осквернил националния флаг"}
{"url": "https://www.24chasa.bg/novini/article/7075615", "text": "Румънският евродепутат Норика Николай съобщи днес, че Европейският парламент е отложил за първата седмица на ноември приемането на резолюция за правовата държава в Румъния, предаде Медиафакс. Първоначално се очакваше резолюцията да бъде приета в края на октомври, като в началото на октомври се очаква в ЕП да се състоят дебати с участието на румънския премиер Виорика Дънчила, предава БТА. На въпрос какъв ефект ще има върху Румъния тази резолюция, евродепутатът от АЛДЕ Норика Николай отговори: \"Това е един политически документ. Няма никакъв ефект. Може да продължи оценката на ситуацията с правовата държава и да бъдат направени евентуални препоръки към Румъния\". На 3 октомври ще се състоят пленарни дебати в ЕП във връзка с протестите в Букурещ на 10 август, които прераснаха в сблъсъци, и с правовата държава в Румъния, на които е поканена да участва Виорика Дънчила, отбелязва Медиафакс.", "date": "2018.09.27", "title": "ЕП отложи за ноември гласуването на резолюция за правовата държава в Румъния"}
{"url": "https://www.24chasa.bg/novini/article/7075624", "text": "Йеменското правителство заяви днес, че отхвърля удължаване на мандата на експертната група на ООН, която каза, че в конфликта в Йемен може да са извършени военни престъпления, предадоха ДПА и ТАСС. Правителството изрази разочарование от \"отделни механизми по отношение на йеменската криза, чието използване политизира дейността на международните структури в Йемен и съдейства за усложняване на обстановката в страната\", предава БТА. Според него \"политизирането на ситуацията в областта на правата на човека прикрива престъпленията на въоръжени формирования, завзели чрез сила и установили контрол върху държавните институции\". Правителството обвини експертната група в пристрастие към бунтовниците хуси. То каза, че \"само националните структури могат да осигурят справедливо и безпристрастно отразяване на събитията в страната, а мисиите на международните органи са само допълнителни инструменти и по никакъв начин не могат да се смятат за тяхна алтернатива\". Правителството заяви, че \"не приема налагането на механизми, които подкопават неговия суверенитет\". Йеменските власти все пак не се отказаха от сътрудничество с експертите на ООН по правата на човека и предложиха да бъде оказвана помощ на националните правозащитни структури. Миналия месец екпертната група на Съвета за правата на човека на ООН каза, че нейното разследване на сраженията е показало, че правителствени служители в Йемен и предвожданата от Саудитска Арабия коалиция може да са извършили действия, представляващи международни престъпления. Тя посочи като евентуални извършители на нарушения на международното хуманитарно право и хусите. Тази седмица правозащитната организация \"Хюман райтс уоч\" призова Съвета за правата на човека на ООН да поднови мандата на експертната група и да \"осигури продължаване на международното проучване на злоупотребите срещу йеменското гражданско население и предприемане на мерки за търсене на отговорност от нарушителите\".", "date": "2018.09.27", "title": "Йеменското правителство отказва да бъде продължен мандатът на екпертна група на ООН"}
{"url": "https://www.24chasa.bg/novini/article/7075694", "text": "Когато \"чинията\" на връх Бузлуджа бъде консервирана и отчасти възстановена, ще поканим световноизвестният оперен певец Пласидо Доминго да изнесе вътре концерт. Тази идея се роди спонтанно днес, когато трима експерти от паневропейската федерация от неправителствени организации за културно наследство \"Европа Ностра\" инспектираха намясто обекта. Тъкмо Доминго е президент на тази федерация, която се бори за опазването на застрашени паметници, места и пейзажи в Европа. В някогашния Дом-паметник на БКП на старопланинския връх днес влязоха инженер Марио Аймери от Испания, директор на отдел \"Регионално развитие и околна среда\" на Европейската инвестиционна банка, архитект Траам Бел от Великобритания, от 1996 г. директор на North of England Civic Trust - водеща благотворителна организация за опазване на културното наследство на Англия, и французинът Лорен Леви-Строс, доктор по социология, заемал 15 години длъжността зам.-директор на отдел \"Културно наследство\" на ЮНЕСКО. Тяхната инспекция намясто стана възможна, след като през тази година, благодарение на усилията на младия български архитект Дора Иванова, \"Европа Ностра\" включи в програмата си \"7-те най-застрашени\" и \"чинията\" от Бузлуджа. От 2013 г. насам 29 застрашени обекта от културното наследство на Европа от 19 държави са били включени в тази програма, целта е с европейска помощ те да бъдат спасени от по-нататъшна разруха и върнати на хората. Гостите не скриха, че в шок от видяното - от 1992 г. някогашният Дом-паметник на БКП е оставен на произвола на съдбата и се ограбва и руши, но не скриха и оптимизма си, че този паметник, \"построен от хора за хората, пак може да служи на хората\". Те смятат, че за него се знае твърде малко в Европа. По думите на французина Леви-Строс, той може дори да мине под закрилата на ЮНЕСКО, но след като се консервира и възстанови. \"Няма спор за това, че на първо време той трябва да бъде консервиран и запазен в сегашното си състояние, за да стане използваем. Но без да се възстановява изцяло, той може да стане атракция от световно ниво и в него се използват 3D-технологиите. Следва да има покрив и прозорци, да може да се седне вътре и да се използва. Но ликовете на хората вътре и мозайките не трябва да се възстановяват, защото и те са част от историята... Това говорихме с експертите, че един монумент, който е реставриран, говори толкова много, колкото и един монумент, който не е реставриран. А след това да се реши неговото конкретно бъдещо предназначие - дали да разказва само собствената си история, дали да стане паметник на социализма в България или примерно музей на цялата българска история\", каза пред \"24 часа\" арх. Дора Иванова, която от 2014 г. се занимава с темата, след като защити дипломна работа за обекта в Берлин. Тя е на мнение, че за времето на социализма у нас, което е непознато за нейното поколение, трябва да се говори обективно и реално, критично, но без крайности, които възхваляват или заклеймяват, като се представят всички гледни точки. Преди да се качат на Бузлуджа, гостите от \"Европа Ностра\" са посетили в столицата автора на проекта арх. Георги Стоилов и са имали среща със зам.-министърът на културата Румен Димитров. Арх. Стоилов бил много вдъхновен от идеята да се опази паметника и бил готов да съдейства. Той споделил и идеята си във външния кръг да обекта да бъдат изобразени ликовете на всички български владетели. Областният управител на Стара Загора Гергана Микова съобщи, че от август е задействана процудерата, която ще обяви \"чинията\" за паметник на културата - тази стъпка е необходима, за да бъде осигурено по-лесно финансиране за монумента. \"Все още не сме видяли документацията, по която паметникът е строен. Тя вероятно се пази от БСП, но вече имаме договорка с Университета по архитектура, строителство и геодезия в София негови дипломанти да се заемат със заснемането и обследването на състоянието на сградата\", каза още Микова. Въпреки че входът на изоставения обект е затворен от съображения за сигурност и от 1 май т.г. тук пази полиция, интересът към \"чинията\" не секва. \"През деня идват чужденци, вечер се качват българи\", сподели дежурният полицай, който трябва да връща разочарованите любопитни, дошли с намерението да проникнат вътре в паметника и да вдигнат адреналина си.", "date": "2018.09.27", "title": "Канят Пласидо Доминго да пее в \"чинията\" на Бузлуджа"}
{"url": "https://www.24chasa.bg/novini/article/7075663", "text": "Битовото отопление е най-сериозният замърсител на въздуха в България. Това обяви в предаването   министърът на екологията Нено Димов по повод представения днес от екоминистерството и Световната банка проект на Национална програма за подобряване качеството на атмосферния въздух. Димов уточни, че нормите за качеството на въздуха са еднакви по българското и по европейското законодателство и страната ни не покрива нормите единствено за фините прахови частици. След отоплението с твърдо горива най-много замърсяват автомобилният транспорт и индустрията, като индустрията най-малко допринася. Относно отоплението предложените мерки са там, където има топлофикационна мрежа и газификация да се присъединяват нови потребители, норми за съдържания на сяра и пепел в твърдите горива. Последната мярка се бави, за да се осигури адекватен контрол, уточни министърът. За замърсяването от автомобилния транспорт мерките са да се пресекат кражбите на катализатори, както и намаляването на екотаксата за новите коли и увеличаването за старите. Министърът отчете още, че Видин е най-замърсеният град. София е близо до средата на класацията, но е към по-чистите градове. Има четири града, които са в норма по отношение на фините прахови частици към 2016 г. – Добрич, Сливен, Пирдоп и Девня. Гълъбово и Стара Загора се присъединяват към тях през 2017 г. По предварителни данни и Варна ще се включи в списъка. Относно подкрепата за Унгария, зад която Нено Димов застана заедно с представители на Патриотичния фронт, той обяви, че тя е важна, защото утре България може да се окаже в същата ситуация. Ние трябва да защитим националния си интерес в тази ситуация, смята Димов.", "date": "2018.09.27", "title": "Нено Димов: Битовото отопление най-много замърсява въздуха в България"}
{"url": "https://www.24chasa.bg/novini/article/7075740", "text": "Още през 2015 г., когато бяха последните по-значителни промени в Кодекса за социално осигуряване, там е записано, че от 1 януари 2019 г. би трябвало да отпадне таванът за неотпуснатите пенсии, а за тези, които са отпуснати до края на тази година, той се запазва, но на по-високо ниво. Това заяви пред  социалният министър Бисер Петков. От 35% спрямо максимално осигурителния доход или 910 лв. предстои да се увеличи на 40%, което при запазване на максимално осигурителния доход е 1040 лв. Таванът е за всички пенсии, независимо дали са пенсии за осигурителен стаж и възразст, инвалидни пенсии и т.н. Той засяга в момента около 65 000 пенсионери - това е броят на пенсионерите, чиито пенсии са ограничени на максималния размер, обясни Бисер Петков. \"Текстовете, свързани с т.нар. таван на пенсиите от държавната пенсионна система са променяни многократно. Целта е размерът на пенсията да съответства на максимално на осигурителния принос на лицата. Макар, че това не е система, която е индивидуализирана, все пак лицето прави вноски в първия стълб, но въпросът е върху какъв осигурителен доход са тези вноски и за какъв период са те. Тези така изчислени размери на пенсиите няма да съответстват на осигурителния принос на лицата поради различни съществуващи в законодателството положения\", каза още той. Социалният министър обясни още, че от 1 януари 2019 г. ще има т.нар. индивидуален коефициент, който показва какъв е конкретния или индивидуалния принос на лицето спрямо средния. Ще се взима дохода, който лицето има след 1997 г., защото тогава е въведен регистър на осигурените лица, в който за всеки един от нас, който се осигурява има данни върху какъв доход се е осигурявал, при кой работодател, в какви размери и т.н. Не може да се говори за ощетяване, защото бяха правени разчети как това ще се отрази върху размера на пенсиите, категоричен бе Бисер Петков. По думите му, за по-голямата част от лицата това ще е благоприятно, т.е. би довело до по-голям размер на изчисляваната пенсия. Общата полза за това е, че всъщност нещо, което е на светло, нещо, което се знае и нещо, което е в една система, в един регистър, на практика ще се ползва и това ще доведе до ускоряване на процеса на отпускане на пенсии, до облекчаване на лицата. Защото сега голям проблем е, когато се пенсионираш да търсиш документи и съответно удостоверения за пенсиониране от периода преди 1997 г. Така, че този проблем ще отпадне за бъдещите пенсионери, уточни Петков.", "date": "2018.09.27", "title": "Бисер Петков: Въпросът за падането на тавана на пенсиите е решен още през 2015 г."}
{"url": "https://www.24chasa.bg/novini/article/7075758", "text": "Заедно с „Обединени патриоти“ внесохме номинацията на Красимир Влахов за конституционен съдия, съобщи председателят на парламентарната група на ГЕРБ и зам.-председател на партията Цветан Цветанов в профила си във Фейсбук. И написа още: \"Днес предложих на Мустафа Карадайъ ПГ на ДПС също да изслуша Влахов, като същото предложение ще направя и към БСП. Важно е когато има избор от парламента за подобни високи позиции да търсим политически консенсус и да осигурим максимална прозрачност в процедурите по избора на съответния кандидат. Това коментирах днес пред журналисти след като проведох среща с председателя на ПГ на ДПС Мустафа Карадайъ. Споделих надеждата си, че номинацията на президентската институция за конституционен съдия също ще се отличава с необходимата празрачност, както тази на Красимир Влахов. Посочих още, че решението на ръководството на БСП да номинира представителя на вътрешната опозиция Янаки Стоилов за този пост бе добър ход, защото така той щеше да създава по-малко напрежение за БСП и Корнелия Нинова.\"", "date": "2018.09.27", "title": "Цветанов и патриотите внесоха кандидатурата на Влахов за съдия в КС (Видео)"}
{"url": "https://www.24chasa.bg/novini/article/7075700", "text": "Законите за частната охранителна дейност, банковата несъстоятелност и съдебната власт съдържат противоконституционни разпоредби. Това пише в становища, гласувани от пленума на Върховния административен съд по трите казуса, които ще се разглеждат в Конституционния съд. Законът за изменение на банковата несъстоятелност, известен като поправките за КТБ , беше изпратен в КС от Върховният касационен съд. С него се дава възможност на синдиците на КТБ да атакуват сделки и обезпечения със задна дата. Според ВКС , подкрепени от ВАС, това е противоконституционно, защото така са ощетени гражданите и фирмите, които са сключвали договори за цесии и прихващания. Второто становище на ВАС подкрепя тезата на Главния прокурор и на Президента, които го изпратиха в КС , че Законът за частната охранителна дейност е противоконституционен. Причината е, че там се дава възможност на частни гардове да пазят урбанизирана територия, което е в правомощията на МВР според основния закон. Според ВАС последните промени в Закона за съдебната власт също са противоконституционни. С тях депутатите приеха, че освободен от длъжност магистрат няма да получава обезщетение при напускането на системата, когато е обвиняем за извършено умишлено престъпление. И по трите дела в Конституционния съд са поискани становища от различни държавни и неправителствени организации.", "date": "2018.09.27", "title": "ВАС: Три закона противоречат на конституцията"}
{"url": "https://www.24chasa.bg/novini/article/7075780", "text": "Във връзка с информация, получена от Посолството на Република България в Атина, Министерството на външните работи предупреждава българските граждани, пътуващи за или пребиваващи на територията на Гърция, че през  Очаква се движението на циклона „Ксенофон“ да се развие в източна посока, съпроводено от силни валежи и ветрове в по-голямата част на Пелопонес и Крит в събота сутринта (29.09), след това в Атика, Евбея и Цикладите, а в неделя сутринта (30.09) да достигне до островите на източното Егейско море и вероятно Додеканезите. В сила е забрана за отплуване на кораби от пристанищата Пиреа, Рафина и Лаврио. Поради лошото време в петък, 28 септември, всички училища и детски градини в общините Свети Димитър, Алиму, Аргируполис Елинику, Глифада, Калитеа, Мосхато, Неа смирни и Пальо Фалиро няма да работят. Българските граждани, пребиваващи или пътуващи за посочените райони следва да бъдат внимателни и да изпълняват инструкциите и препоръките на местните власти, в случай че бъдат издадени такива. При нужда сънародниците ни могат да се свържат с Посолството на Република България в Атина на телефон: +30 693 70 96 220. Сигнали и молби за съдействие при бедствени ситуации на български граждани се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или имейл: crisis@mfa.bg.", "date": "2018.09.27", "title": "Външно към българите в Гърция: Има голяма вероятност за циклон на Пелопонес и Крит"}
{"url": "https://www.24chasa.bg/novini/article/7075788", "text": "Искаме избори, за да вземе народът решение с гласа си за договора от Преспа, заяви лидерът на гръцката опозиционна партия Нова демокрация Кириакос Мицотакис на среща със съпартийци, предаде агенция МИА, цитирана от БТА. Той повтори, че Нова демокрация е против договора от Преспа, за който каза, че е сключен без участието на гръцкия парламент. \"Ние няма да ратифицираме договора и искаме избори, защото трябва колкото може по-скоро да се сложи край на вече решените неща /.../, за да може народът с гласа си да реши хода на този голям национален въпрос\", каза Мицотакис. Той отново отправи остри критики и обвинения срещу гръцкото правителство както поради \"отстъпването на македонския език и идентичност\", така и поради позицията на лидера на Независими гърци Панос Каменос. \"Ципрас равнодушно гледа как скопяните буквално празнуват за македонския език и македонската националност, които им отстъпи. Прави сделка с коалиционния си партньор /Каменос/, който на думи не е съгласен, но на практика трябва постоянно да му напомняме, че той е този, който по същество подкрепя договора. Двамата разговарят не за развръзката на националния въпрос, а как да намерят формула и двамата да останат още малко на власт\", каза Мицотакис.", "date": "2018.09.27", "title": "Мицотакис: Искаме избори, за да решат гърците за договора от Преспа"}
{"url": "https://www.24chasa.bg/novini/article/7075790", "text": "Британският министър на външните работи Джереми Хънт каза днес, че светът няма да е уютно място за Русия, ако е използвала химическо оръжие, предаде Ройтерс. Кремъл може да съжалява, че е заповядал химическо нападение срещу бивш руски шпионин в Англия, заяви Хънт в интервю за телевизия Скай нюз. Русия отрича участие в отравянето на Сергей Скрипал и дъщеря му през март в английския град Солсбъри. Великобритания обаче обвинява Русия за инцидента и министър-председателката Тереза Мей, заедно с държави съюзници, нареди най-голямото ескпулсиране на руски дипломати от кулминацията на Студената война, предаде БТА. Британският външен министър каза, че е имал днес \"честна обмяна на мнения\" с руския си колега Сергей Лавров в кулоарите на годишната сесия на Общото събрание на Ню Йорк. \"Не е приемливо Русия да заповядва на двама агенти от ГРУ (военното разузнаване) да използват химическо оръжие на британска земя\", подчерта в същото време той, като припомни твърдата реакция на Мей. \"В дълбините на Кремъл, ако размишляват дали извършеното е било умно, сигурно се чудят дали е така. Платиха много висока дипломатическа цена\", каза Хънт. \"Трябва да разберат, че в света няма да има уютно място за Русия, ако това е начинът, по който се държи\", подчерта той. В интервюто британският външен министър каза още, че е имал откровен разговор с иранския си колега Мохамад Джавад Зариф във връзка със задържаната в Иран Назанин Загари-Ратклиф, която има иранско и британско гражданство, и че този въпрос няма да бъде оставен настрана. Ще има последствия, ако иранците продължават да смятат, че това е средство за дипломация, предупреди Хънт.", "date": "2018.09.27", "title": "Лондон: Кремъл плати много висока цена за отравянето на Скрипал, може вече да съжалява"}
