{"url": "https://www.24chasa.bg/novini/article/7905360", "text": "\"Знаете ли колко българско оръжие е отишло в ръцете на терористи? Това попита в ефир сръбският министър на отбраната Александър Вулин в предаването \"Седмицата на Радио Белград\", информира БГНЕС. \"От нашите съседи България има два завода, които произвеждат абсолютно същата продукция, като нашата във военния ни завод в Крушик\", каза Вулин. \"Сами си направете изводите, защо е така\", каза той по повод публикуваното от българския разследващ журналист Христо Грозев в Youtube видео от срещата между сръбския офицер и руския агент. \"Искам обаче да кажа, че България е нашият най-голям конкурент в отбранителната промишленост и точно оттам идват атаките срещу нашата военна индустрия. Може да е случайно, може и да не е случайно. Всеки сам да си направи заключенията. Много е интересно, защо никой не е проверил колко българско оръжие е завършило в ръцете на терористи. И нещо повече - как е станало това и откъде е дошло\", каза още Вулин в поредната си атака срещу страната ни. Само преди три дни Вулин отправи други тежки обиди към България. \"България умее да допуска друг да ѝ избира приятелите ѝ и враговете ѝ. Сърбия не допуска подобно нещо. Като независима държава Сърбия сама решава за себе си и сама избира приятелите си, каза Вулин, който се счита за най-близкия министър на президента Александър Вучич. \"България има своите проблеми и нека се грижи за тях\", каза още Вулин.", "date": "2019.11.24", "title": "Александър Вулин: Терористи носят българско оръжие"}
{"url": "https://www.24chasa.bg/novini/article/7904946", "text": "Шестима души са леко потрадали при пожар в мол Сън Плаза в Букурещ, съобщава Аджерпрес, цитирана от БТА.  Пожарът е избухнал днес следобед в подземния паркинг на търговския център. Четирима от пострадалите са вдишали дим, едно лице е получило паник атака, а друго се е оплакало от болки в гръдния кош. Пожарът е овладян, а пострадалите лица са транспортирани до болница. На кадри, публикувани от Инспектората за извънредни ситуации, се вижда, че три автомбила са изгорели в подземния паркинг.", "date": "2019.11.24", "title": "Пожар в мол в Букурещ, шестима пострадали"}
{"url": "https://www.24chasa.bg/novini/article/7905021", "text": "У нас сигналите за домашно насилие се увеличават. По данни на правосъдното министерство всяко трето убийство на жена е извършено от партньора й. 17 години по-рано Галя и мъжът й са щастлива двойка. След като стават родители, приказката се превръща в кошмар. Жената разказва, че крие от близките си синините от побой, както и срама заради заплахите. „Имала съм оток на главата, корем, бъбреци. Тежки случаи на побои. Пред детето. С мен ще стане страшно, родителите ми ще ги изнасят на носилки, детето ще закъса здраво”, разказва пред   Галя. Подава молба за защита от домашно насилие, но получава отказ, а тормозът от вече бившия й партньор продължава, споделя още Галя. „Всяка възможност използва, като се види с детето да го заплашва. На следващия ден след като убиха Дари Министерска и Ники, ми звънна по телефона и ми каза \"Мамо, ти знаеш ли, че тате има пистолет?\" и го е вадил пред него и му е казал да не казва на никой”, допълни Галя. Година по-късно прокуратурата влиза в дома на бащата и той е привлечен като обвиняем за притежание на незаконно оръжие. Въпреки опитите ни да се свържем с мъжа, не успяваме. \"Държавата мълчи. Жените не знаят правата си. Това, което аз наблюдавам е, че когато извършителят е с финансови възможности или властови такива, случаите се потъпкват”, заяви Албена Белянова. Според психолозите най-честата причина за агресия към партньора е социална неудволетвореност. „Невротични насилници, които бият, защото не им издържат нервите от безпаричието, от тежката работа, от безперспективния живот. Но могат да бъдат и хора с личностни разстройства, някои от тях са истинските убийци. Хората, които, ревнуват, дебнат, преследват”, обясни Катя Кръстанова. През последната година над 2000 жени са потърсили помощ заради домашно", "date": "2019.11.24", "title": "Все повече сигнали за домашно насилие у нас"}
{"url": "https://www.24chasa.bg/novini/article/7905042", "text": "Испанските сили на реда са заловили днес подводница, на която са били открити над 2 тона кокаин, съобщи в електронното си издание в. \"Паис\", цитиран от БТА.  Служителите на реда са задържали най-малко двама души. Подводницата е била открита във водите на Галисия. Предполага се, че тя е пристигнала от Колумбия. Засега няма други подробности. Според в. \"Вос де Галисия\" в подводницата е имало над 3 тона коакин.", "date": "2019.11.24", "title": "Испанските сили на реда заловиха подводница с 2 тона кокаин"}
{"url": "https://www.24chasa.bg/novini/article/7904843", "text": "Над 18 милиона румънци избират на втори тур президент между досегашния държавен глава Клаус Йоханис или свалената с вот на недоверие премиерка Виорика Дънчила. 60-годишният Йоханис, кандидат на управляващата Национално-либерална партия, получи 37,82% от гласовете на първия кръг, който се състоя на 10 ноември. 55-годишната Дънчила, чието правителство бе свалено през октомври, е кандидат на Социалдемократическата партия. Тя получи 22,26% от гласовете на първия кръг. Очаква се десноцентристкият президент Йоханис, който често влизаше в спорове с предишното правителство, да спечели втори и последен мандат като държавен глава. Шансовете му се увеличиха, след като третият кандидат, Дан Барна от реформаторския дясноцентристки Съюз за спасение на Румъния, призова поддръжниците си да гласуват за Йоханис. Барна спечели 15%. Президент от 2014 г., Йоханис обещава да се бори с масовата корупция, шуробаджанащината и некомпетентността. “Гласувах за модерна Румъния, европейска Румъния, нормална Румъния”, заяви Йоханис, след като даде гласа си. Бившата премиерка пък заяви, че гласувала за “Румъния, която ще върви напред, а не назад, към времената, когато в страната не е имало права и свободи, защото цялата власт е била в ръцете на един човек”. Дънчила разчита на икономическия растеж, отбелязан по време на управлението ѝ, и на увеличаването на минималната заплата, пенсиите и възнагражденията на държавните служители.", "date": "2019.11.24", "title": "Клаус Йоханис набира преднина на балотажа  за президент в Румъния"}
{"url": "https://www.24chasa.bg/novini/article/7905096", "text": "Миналата седмица Тина Ивайлова показа как козметици, без медицинско образование поставят филъри и ботокс. Правят го без да имат право на това.  Оказа се, че това е масова практика в страната ни от години. Няма статистика на пострадалите от тази „престъпна дейност“, според лекарите. Въпреки това болката е неописуема казват жертвите. След излъчването на първата част на разследването на   много организации излязоха с реакции. Една от тях е на Асоциацията на медицинските козметици. От там изразиха съмнение, че една от заснетите в репортажа жени има реална диплома. Възмутиха се и от Асоциацията на дерматолозите в България. Д-р Катя Паскова алармира за опасност от ослепяване, ако такива процедури се правят от неспециалисти. Тя е категорична, че нито един козметик не познава анатомията на човешкото лице. Светила в естетичната медицина пък определиха подобни дейности като престъпление.", "date": "2019.11.24", "title": "Козметици без медицинско образование слагат филъри и ботокс"}
{"url": "https://www.24chasa.bg/novini/article/7904668", "text": "“B дъpжaвитe oт EC, кoитo нe изпoлзвaт eвpoтo, eфeктитe oт пapичнитe ycлoвия в eвpoзoнaтa дoвeдoxa дo пoдoбpявaнe нa мaкpoикoнoмичecкaтa cpeдa, oблeкчaвaнe нa ycлoвиятa зa финaнcиpaнe и виcoкa бaнкoвa ликвиднocт. Toвa cтимyлиpa кpeдитиpaнeтo, a oттaм и нapacтвaнeтo нa цeнитe нa жилищнитe имoти. Toвa oбaчe пoвиши и pиcкoвeтe oт цикличeн xapaктep.” Това каза управителят на БНБ Димитър Paдeв пpeд издaниeтo ІFLR Yеаrbооk: Glоbаl Ваnkіng & Fіnаnсіаl Роlісу Rеvіеw. От интервюто му става ясно, че БНБ е решила да повиши нивото на aнтицикличния кaпитaлoв бyфep до 1% в cилa oт 1 aпpил 2020 г. При това спрямо общия размер на кpeдититe нa бaнкитe, a нe cпpямo oбeмa нa нoвooтпycнaтитe кpeдити, уточнява гуверньорът. Ключов елемент срещу натрупването на риск в системата има и въвеждането на paмкa oт мepки, нacoчeни към кpeдитoпoлyчaтeлитe - изиcквaнията за определено cъoтнoшeние зaeм/cтoйнocт и зaeм/дoxoд, добавя Радев. Заплахите към банковата система на макрониво не са се увеличили, а натрупването на т.нар. вътрешносистемен риск, основно от отпускането на рискови заеми, ще се запази на нивото си от цялата 2019 г. Това е преценката на УС на БНБ, който преди седмица остави без промяна нивото на два буфера за кризисни ситуации. До 3% от т.нар. базов капитал от първи ред, т.е. емитирания капитал и натрупаните печалби и резерви, ще се използва и като буфер. Решенията за промени се вземат, ако се прецени, че външни рискове заплашват капитала на банките, статуса на техните длъжници и водят до натрупване на рискови заеми, които могат да застрашат капитала на банките. След като не установи промени, БНБ потвърди изискването към всички банки да поддържат буфер за системен риск в размер на 3% от рисковите им експозиции в България. Т.нар. системно значими банки, т.е. такива, в които кризата може да застраши стабилността на цялата финансова система , ще заделят от 1 януари 2020 г. по-висок процент от отпуснатите заеми като буфер. За всички останали той остава засега 0,5%. Банка ДСК, УниКредит Булбанк, Първа инвестиционна банка и ОББ ще отделят 1%. Пощенска и Райфайзенбанк ще държат в резерв 0,75% от рисковите си експозиции, а ЦКБ и Българската банка за развитие – колкото всички останали банки у нас - 0,50%.", "date": "2019.11.24", "title": "Решение на БНБ: До 1% от всеки рисков заем за 8 водещи банки от 2020-а"}
{"url": "https://www.24chasa.bg/novini/article/7904654", "text": "Ще е глупаво европейската столица на културата в Пловдив да приключи в края на декември. Потенциалът и енергията, натрупани през 2019 г., трябва да продължат. Макар и с не такава мащабна програма, събития е хубаво да се случват и в следващите години. Това препоръча Нийл Питърсън, директор на Inside Track - организация, която разработва в цяла Европа културни проекти. Той и топексперти от 10 държави посетиха Пловдив, за да обсъдят критериите за успех и оценка на инициативата европейска столица на културата в международен план. “Бях на откриващото събитие на 12 януари в Пловдив, което много ми хареса”, каза Питърсън. За разлика от доста скептици, които тогава не одобриха Вавилонската кула насред централния булевард, Питърсън казва, че тя го е впечатлила. Оценява положително привличането на читалищата в инициативата. “Видях отворената сцена, на която се изявяваха творчески колективи. Това дава възможност на повече хора да стигнат до посланията на Пловдив 2019”, посочи Питърсън. Той е ръководил през 2008 г. международната работа на Ливърпул, когато е бил европейска столица на културата. “Ефектът продължава и сега - 11 г. по-късно. Мисля, че и в Пловдив ще стане същото. Важното е да не спира инициативата”, убеден е той. Освен с Ливърпул Питърсън даде пример и с други бивши европейски столици като Леоварден, Холандия. Там продължавали да се случват събития и след годината на титлата. “Имате нови галерийни пространства в Пловдив, които са прекрасни. Открихте нови артисти, които никога досега не са се изявявали. Работили сте с общности като “Столипиново”, където се случиха доста събития. Увеличихте с 40% международните туристи. Това са все ефекти от Европейската столица на културата”, посочи Питърсън. И отново даде пример с Ливърпул, който продължава да е магнит за много чужди туристи. Според експерта слоганът на Пловдив 2019 “Заедно” бил изключително попадение на фона на все по-разединена Европа. И останалите гости дадоха добра оценка за представянето на Пловдив в годината на титлата. “През януари те видяха града по един начин. 11 месеца по-късно са поразени от промяната. Ние, живеейки в Пловдив, пропускаме да отчетем какво е постигнато. Но гостите забелязват колко много е направено. Пример е новата галерия на ул. “Гладстон” 32, която в началото на годината беше в груб строеж, а през септември отвори и е изпълнена с изложби. Когато ги разходихме по обновения централен площад, който през януари беше разкопан, те ахнаха. Реакциите са доста положителни от дистанцията на 10-11 месеца”, коментира Виктор Янков, зам.-директор по международната дейност на фондация “Пловдив 2019”. И колежката му Росела Тарантино от Матера - другата европейска столица на културата, не пести суперлативи за Пловдив. Мотото на двата града “Заедно” било реализирано чрез добро сътрудничество. “Направихме кампания с автобуси в Италия, които обикаляха и съобщаваха, че Пловдив и Матера са европейски столици. Така привлякохме аудитория и провокирахме интереса на чуждите туристи към двата града. Валя Балканска пя и на двете откриващи събития - в Пловдив и в Матера”, отбеляза Тарантино. По думите ѝ българското кино, което не е било познато в Италия, е било посрещнато добре с прожектирането на филмите “Заедно” и “Завръщане”. ", "date": "2019.11.24", "title": "Топексперти:  Не спирайте европейската  столица в Пловдив, ще носи години наред ползи"}
{"url": "https://www.24chasa.bg/novini/article/7905309", "text": "Необичайно проливни дъждове активизираха вчера свлачища в северозападната част на Кения. Загинали са 56 души, предаде Ройтерс, цитирайки представители на местната власт. Обилните валежи започнали в петък в окръг Западен Покот, който граничи с Уганда. През нощта положението се влошило, дъждовете предизвикали наводнения, отнесли четири моста и прекъснали пътищата до няколко села. Днес е станало ясно, че са загинали 56 души. Има и хора, които засега се водят безследно изчезнали. Спасителните операции са затруднени от продължаващите валежи и мъглата. В засегнатите райони на помощ е изпратена армия и полиция, предаде БТА.  Изследователи са предупреждавали, че затоплянето на океаните води до непредвидими промени в климата в Източна Африка, отбелязва Ройтерс. В началото на ноември и в Кения бе съобщено, за по-обилни валежи от обичайното за дъждовния сезон.", "date": "2019.11.24", "title": "56 души загинаха в свлачища в Кения"}
{"url": "https://www.24chasa.bg/novini/article/7902021", "text": "“Музиката не противоречи на каноничния ислям, някои тълкуватели обаче смятат, че песните не са адекватно средство за прочит на посланията от Корана”, казва Нихат Адемов от Рудозем. Той е бил имам в местната джамия 18 години. Сега е преподавател по музика в средно училище в Мадан. “При работата с деца в джамията забелязах, че те масово са със слушалки. И тогава с моите съмишленици обсъдихме идеята за иновативно религиозно обучение, въведение в религията чрез музика”, обяснява Адемов. “Стремежът е да се постигнат хармония и доброта у човека, а дали ще е с музика, или със слово, не е от голямо значение”, вярва Адемов. Той не е чувал в България да има друг, който да език. “Тази музика е опит да се стигне до същността и добродетелите на Всевишния чрез изкуство. Действително има полемика, но такава музика съществува на арабски език отдавна. Тази, която се създава в Рудозем, е на български и е разбираема за хората. Посланията ѝ са позитивни и поучителни. Коранът съдържа правила за живот и не е само петкратната молитва. Затова тези песни се пеят не само в джамията, но и на други обществени мероприятия”, казва Вахди Делихутев, също имам в миньорския град. Покрай молитвите в джамията Адемов издава албуми с религиозна музика, дори създава група “Студио вест”. Има група и в ислямското духовно училище в Момчилград. В Рудозем в състава преобладават момичета. Досега е издал 9 албума на български и един експериментален на турски език. Представят ги на културно-религиозни празници в България. Няколко пъти са били и на религиозни сватби в Ксанти, Гърция. Сред любимите си песни от множеството изтъква “Ей, човече” и “Няма ли кой да подаде ръка”. За създаването на музиката В състава в Момчилград има момче, което се включва и с китара. Мелодиите ги създава по усет, но има случаи, когато се налага да им пише и ноти. Готовите песни изпълнява първо самият той, след това учи децата. Понякога налага елементи от съвременни стилове. Смята, че ако човек иска да се замисли върху словата, мелодията няма да му пречи. “В текстовете се поставя акцент върху нравствеността, отношението към близките, уважението към родителите, хората в неравностойно положение. Целим запознаване с всевишния, с пратениците. Опитваме се да бъдем иновативни, да привлечем хората с мелодии от съвременните стилове, които се харесват, и така да се докоснем до техните сърца”, обяснява 40-годишният Нихат, който е баща на три деца. В повечето случаи той е и автор на текстовете. “Живеем в свободно време и всеки е свободен да следва това, което го прави спокоен. Аз съм спокоен към това, с което се занимавам, изследвал съм въпроса и мога да кажа, че нямам никакви притеснения, че едва ли не с дейността си въвличам хората в грях”, изтъква той. Адемов е завършил духовното училище в Момчилград, където за първи път му хрумнало да създава религиозна музика на български. По-късно завършил и Пловдивския университет, специалност “Педагогика на обучението по музика”, а след това придобива и в Музикалната академия. Нихат е потомствен имам. Такъв е бил дядо му Салих. Именно от него е чул за първи път подобни песни, които сега пише. Чувал ги е на турски и трудно ги разбирал, но се впечатлил от мелодиката. Цялото семейство на Адемов - съпругата му Себиха, дъщерите му Рамле и Рания, които са на 14 и 12 г., чете Корана. Не го знаят обаче наизуст. Само 3-годишният му син Раиян все още не може да чете свещената книга. Друг имам в Рудозем пък е президент на футболен клуб. Хайри Шерифов е теолог с диплома от Саудитска Арабия и ръководи местния ФК “Палас”. “Нестандартно е, но религиозните ми ангажименти не пречат да съм на стадиона. Напротив, религията дори поощрява участие в дейности, полезни за обществото. В рудоземския клуб има както деца мюсюлмани, така и християни, тук не се делим на религии”, казва Шерифов. Заради работата му с деца извън задълженията му като имам през 2013 г. Главното мюфтийство го определя за имам на годината. Шерифов е единственият ислямски теолог , който ръководи футболен клуб. .", "date": "2019.11.24", "title": "Имам видял, че децата в джамията са със слушалки, и решил да ги учи на Корана с музика"}
{"url": "https://www.24chasa.bg/novini/article/7903386", "text": "Снежна покривка е образувана на Черни връх, връх Ботев и Рожен. Това съобщи за БТА дежурният синоптик в НИМХ Анастасия Стойчева. Сняг е валял и на връх Мусала, но там не се измерва снежната покривка, уточни синоптикът. Навсякъде другаде, според информацията от климатичните и синоптичните станции на института, няма натрупан сняг, добави Стойчева. На Мургаш няма снежна покривка, на Черни връх е 20 сантиметра. На връх Ботев има натрупана снежна покривка от 12 сантиметра, а на връх Рожен - осем сантиметра, информира Стойчева. \"Никъде другаде в нашите станции няма отчетена снежна покривка. Мисля, че доста картинки, които са фейк, се разпространиха с валежа от сняг\", коментира синоптикът. \"Наистина, слезе снегът до по-ниско, имаше в североизточните райони на страната, но беше за кратко, без да образува снежна покривка\", каза тя.", "date": "2019.11.24", "title": "20 см е снежната покривка на Черни връх, 12 - на Ботев, 8 - на връх Рожен"}
{"url": "https://www.24chasa.bg/novini/article/7903396", "text": "Руският президент Владимир Путин честити на сръбския режисьор Емир Кустурица днешния му 65-и рожден ден, съобщи сръбското издание на \"Спутник\", цитирано от БТА. \"С вашите постижения в киното, музиката и изкуството Вие заслужихте наистина световна слава. Вашите проекти са винаги оригинални и специални, с почерка на истински майстор и творец\", се казва в поздравителната телеграма на Путин, публикувана на сайта на Кремъл. Руският президент изрази дълбоко уважение и към активната обществена дейност на Кустурица и усилията му да популяризира руската култура, да засили международното хуманитарно сътрудничество и да защити историческата истина. Путин пожела на режисьора добро здраве, творческо вдъхновение и реализация на замислените планове.", "date": "2019.11.24", "title": "Путин честити рождения ден на Емир Кустурица: Вие сте истински майстор"}
{"url": "https://www.24chasa.bg/novini/article/7903422", "text": "Италианската брегова охрана е извадила телата на седем мъртви мигранти от морето край остров Лампедуза, южно от Сицилия, съобщиха днес италиански медии, цитирани от Асошиейтед прес и БТА Бреговата охрана, подпомогната от полицията, продължава да издирва, в условия на силно вълнение, още 13 мигранти,  Според съобщения на радио РАИ и агенция АНСА седмината удавници, сред които една жена, са откарани на сушата. Властите казаха, че на преобърналия се плавателен съд е имало 169 човека, от които 149 са оцелели и са били спасени. Крушението станало при бурно време с триметрови вълни. Бреговата охрана реагирала на сигнал за потъващ кораб, подаден вчера от гражданин.", "date": "2019.11.24", "title": "7 мъртви мигранти са открити край Лампедуза, търсят още 13"}
{"url": "https://www.24chasa.bg/novini/article/7903456", "text": "Над 70 са смъртоносните отсечки в страната. Това показват нови данни на Агенцията за пътна безопасност. С най-много катастрофи са магистралите и първокласните пътища, сочат данните на пътната полиция за 2019 г. Високата скорост е основната причина за стотиците инциденти по аутобаните. Катастрофите по първокласните пътища са най-вече заради неправилно изпреварване. Трите магистрали – „Тракия”, „Хемус” и „Струма” в участъка от Перник до Кулата са трасетата с най-много пътни инциденти от началото на 2019-та година до момента. Най-много са катастрофите на „Тракия” – над 82 021 загинали и 230 ранени, по данни на пътната полиция, цитирани от  . На второ място по аварийност е „Хемус” с близо 400 катастрофи, 11 загинали и 82 ранени. Стотици инциденти са регистрирани и по първокласните пътища като най-смъртоносен е път Е 79 – от Видин до Кулата. Над 540 са катастрофите в тази отсечка, 21 са загиналите и над 200 ранените. В черната статистика е и пътят Русе – Велико Търново – Маказа с 455 катастрофи с 21 загинали и над 200 ранени. \"Анализът за възникналите ПТП на магистралите основно е несъобразената скорост, неспазване на дистанция и неправилно изпреварване. Това са трите основни причини за произшествията там. По първокласните пътища – един от основните показатели, който може да се изведе и напоследък се наблюдава все по-често, това е навлизане в насрещната лента от водачи на МПС, при които възниква челен, страничен удар и там щетите са сериозни”, обясни Петър Соколов, от отдел „Пътна полиция”, ГДНП. От пътната полиция предупреждават шофьорите да подготвят автомобилите си за зимата с подходящи гуми, да си проверят фаровете, чистачките и спирачките. А на пътя да внимават много заради рискове от аквапланинг и черен лед – фактори, които правят колата неуправляема.", "date": "2019.11.24", "title": "Над 70 са смъртоносните отсечки в страната"}
{"url": "https://www.24chasa.bg/novini/article/7903212", "text": "Най-малко 23 тела на загинали са открити днес на мястото на катастрофа на малък самолет в град Гома, в източната част на Демократична Република Конго, предаде Франс прес, като се позова на координатор на службата за гражданска защита. Самолетът се разби тази сутрин при излитане. Той се е блъснал в най-малко една къща от жилищен квартал близо до летището, посочва БТА. Според Асошиейтед прес, която се позовава на властите, самолетът на авиокомпания \"Бизи Бий\" е пътувал за град Бени, на около 350 км северно от Гома, и в него е имало 17 пътници", "date": "2019.11.24", "title": "Най-малко 23-ма са загинали при самолетната катастрофа в Конго"}
{"url": "https://www.24chasa.bg/novini/article/7903506", "text": "Гласувах за модерна Румъния, европейска Румъния, нормална Румъния, заяви досегашният президент на Румъния Клаус Йоханис, след като даде гласа си на втория тур на президентските избори, и призова всички граждани да излязат да гласуват, предадоха Асошиейтед прес и ТАСС, цитирани от БТА. На днешния втори кръг на изборите се състезават Йоханис, който се надява на втори мандат и обещава да продължи борбата с корупцията, и бившият премиер Виорика Дънчила, чието правителство бе свалено с вот на недоверие на 10 октомври, обвинявано в корупция и критикувано от Европейския съюз заради спорни реформи в правосъдието. Премиерът Лудовик Орбан, лидер на Национално-либералната партия, чийто кандидат е Йоханис, каза, че е гласувал за \"демократична, уважавана в света Румъния, където всеки румънец ще има шанс за успех в живота\". Съперничката на Йоханис Виорика Дънчила, която е лидер на Социалдемократическата партия, заяви, че е гласувала за \"Румъния, която ще върви напред, а не назад, към времената, когато в страната не е имало права и свободи, защото цялата власт е била в ръцете на един човек\". Централното избирателно бюро съобщи, че избирателната активност до 13 часа е била 21,99 процента, докато на първия тур на изборите на 10 ноември активността до този час е била 20,68 процента. Засега не са регистрирани нарушения на обществения ред, пречещи на гласуването. Президентът на Румъния има петгодишен мандат. Макар да няма изпълнителна власт, той играе важна роля при вземането на решения, засягащи националната сигурност и външната политика.Той може също да отхвърля номинираните от партиите кандидати за премиерския пост и предложенията на правителството за назначения в съдебната система.", "date": "2019.11.24", "title": "Клаус Йоханис: Гласувах за модерна, европейска Румъния"}
{"url": "https://www.24chasa.bg/novini/article/7903524", "text": "На литургията си днес в Нагасаки папа Франциск се придвижваше с \"папомобил\", който не изпуска въглеродни емисии, предадоха Асошиейтед прес и БТА. Организаторите съобщиха, че той е използвал Тойота Мирай с водородно гориво. Със същия модел, оборудван с платформа и перила, той ще пътува и в Токио. Опазването на околната среда е един от приоритетите на папата и това ще бъде една от темите, които той ще обсъжда в Япония. Преди литургията на бейзболен стадион в Нагасаки Франциск посети мястото на ядрения взрив през Втората световна война. Там той призова световните лидери да се откажат от атомното оръжие и от доктрината за възпиране от времето на Студената война. Папата се ръкува със сина на фотографа от американската морска пехота, направил снимката на момче, което носи на ръце мъртвия си брат след атомната бомбардировка. Тази прочута снимка, отпечатана на картички, съпътстваше антиядреното послание на Светия отец през 2017 година. Тайдж о'Донъл, син на Джоузеф о'Донъл, с окачен през врата фотоапарат, описа срещата като \"невероятно преживяване\".", "date": "2019.11.24", "title": "Папа Франциск се вози в Нагасаки на \"папомобил\" с водородно гориво"}
{"url": "https://www.24chasa.bg/novini/article/7903538", "text": "Компромат, който бе поднесен на обществеността чрез известен журналист коментатор от най-опозиционната на Ердоган медия - в.\"Сьозджу\", разтърси турската вътрешна политика, предаде БТА. Какво точно сe случи? Известният дългогодишен журналист Рахми Туран, водещ коментатор от опозиционния и в известна степен подкрепящ основната опозиционна Народнорепубликанска партия /НРП/ в. \"Сьозджу\" /но различен от органа на НРП \"Джумхуриет\"/ в авторски материал твърди, позовавайки се на анонимен, но \"много сигурен източник\", че \"виден функционер на НРП тайно се е срещнал /разбирай без знанието на ръководството на НРП-б.м/ с президента Ердоган в сарая Бештепе. Двамата обсъдили тактиката във връзка с предстоящия конгрес на НРП за избор на лидер на партията. Ердоган обещал подкрепа на Мухаррем Индже, ако се яви като кандидат за поста председател срещу настоящия лидер Кемал Кълъчдароглу\", писа Сьозджу. Твърдението произведе ефекта на бомба във вътрешната политика. Подозренията веднага се насочиха към Мухаррем Индже, че той е човекът, срещнал се с Ердоган. Индже бе кандидат на НРП срещу Ердоган на президентския вот, но се провали. Тогава той обвини ръководството на НРП и главно нейния председател Кемал Кълъчдароглу, че не са го подкрепили. Според близки до НРП източници Индже е неформалният лидер на вътрешната опозиция в НРП, която иска смяна на Кълъчдароглу. Журналистът Рахми Туран отначало отказа да посочи името на човека от НРП, който според източника му се е срещнал тайно с Ердоган, мотивирайки се, че няма право да издава източника си. Но под натиска на обществото обяви, че наистина \"Мухаррем Индже е човекът\". Ердоган обаче с категоричен тон публично посочи, че никога и по никакъв начин не се е срещал с никого от НРП, заявявайки, че е готов да се откаже от президентството, ако се докаже подобно твърдение. Последва изявление на Мухаррем Индже, който пък заяви: \"Клевета е твърдението, че съм се срещал с Ердоган, и ще се самозапаля на Таксим, ако се докаже, че е вярно.\" Индже заплаши,че ще даде под съд онези, които му приписват подобна клевета. Журналистът Рахми Туран бе принуден /твърди се, че от ръководството на в. \"Сьозджу\"/ да разкрие източника си. \"Информацията ми бе подадена от Талат Атилла, колега, с когото ме свързва 20-годишно приятелство, поради което му имам абсолютно доверие. От друга страна, той е близък със среди от президентството, затова не се усъмних\", каза Рахми Туран, който е в доста напреднала възраст. Талат Атилла също е известен журналист, основател е на сайта Turk Time .Той обаче в отговор на твърденията посочи, че въпросната информация му била предоставена не от президентството, а от функционер от НРП, но не посочи конкретно име. По думите му, \"този анонимен функционер бил сто на сто сигурен в истинността на състоялата се среща на Ердоган с Индже\". Междувременно журналистът Рахми Туран от \"Сьозджу\", от когото тръгна скандалът, се извини по телевизията, заявявайки , че е допуснал грешка, като се е доверил на източника си. Стана известно, че същата информация е била поднесена и на други двама журналисти, известни с опозиционните си материали срещу Ердоган, но те преценили, че е манипулативна, и не я публикували. Може би скандалът щеше да си остане в рамките на \"журналистически гаф\", ако не последва изявление на лидера на НРП Кемал Кълъчдароглу, който посочи по телевизията: \"Известно ми е, че се е провела тайна среща на Ердоган с човек от НРП, зная името му, но няма да го оглася.\" Твърдението на Кълъчдароглу разтърси и политическите, и медийните среди. Мухаррем Индже днес даде пресконференция. В нея той обвини ръководството на партията и основно лидера Кемал Кълъчдароглу в прикриване на истината за тиражираните в \"Сьозджу\" твърдения и на човека или хората, които стоят зад тях, като ги нарече \"скалъпена манипулация\". По думите му в ход е заговор на група в НРП за компромати срещу неудобни за централното ръководство личности и на тази база отстраняването им от партията. Скандалът така се разрасна, че е на път да стане \"компроматът на годината\". Сигнал, че в средите на НРП, най-старата политическа партия на Турция, основана от Ататюрк, ври и кипи от ежби. Медийната посока на скандала също породи сериозна тревога за морала и журналистическата етика. ", "date": "2019.11.24", "title": "Медиен компромат разтърси турската\nвътрешна политика"}
{"url": "https://www.24chasa.bg/novini/article/7903606", "text": "е бил допуснат на работа след преглед от медицинските служби, съобщи руския авиопревозвач, цитиран от ТАСС и БТА. Той не е имал противопоказания по медицински причини за изпълнение на полета, заяви в комюнике \"Аерофлот\". Пътническият самолет е излетял от московското летище \"Шереметиево\" преди да кацане аварийно на летището в Ростов на дон. Командирът на самолета е извикал бърза помощ и след приземяването вторият пилот е бил предаден на лекарите, но те не са могли да го спасят и той е починал в линейката. Според предварителна информация вероятната причина за смъртта му е откъсване на тромб, посочи \"Аерофлот\".", "date": "2019.11.24", "title": "Починалият пилот при аварийно кацане в Русия минал преглед преди полета"}
{"url": "https://www.24chasa.bg/novini/article/7903622", "text": "Британската полиция е обвинила 23-годишният северноирландец Кристофър Кенеди в трафик на хора като част от разследването за смъртта на 39 виетнамци, намерени в камион край Лондон миналия месец, предадоха Ройтерс и Асошиейтед прес, цитирани от БТА. Арестуваният на 22 ноември Кенеди ще бъде изправен в понеделник пред съд в Челмсфорд, графство Есекс, казаха от полицията. Кралската прокуратура е потвърдила обвиненията в заговор за организиране на трафик на хора с цел експлоатация и за улесняване на нарушение на британските имиграционни закони. На 23 октомври жертвите - 31 мъже и осем жени - бяха открити мъртви в контейнера на камион, паркиран в индустриална зона в Есекс, недалеч от доковете на река Темза. Към 25-годишния шофьор Морис Робинсън, също от Северна Ирландия, вече са повдигнати обвинения за 39 убийства, заговор за трафик на хора и пране на пари. В Република Ирландия е арестувано още едно лице по случая. Разследващите са установили, че шофьорът е докарал контейнеровоза до Пърфлийт, Англия, където натоварил контейнера с виетнамците, пристигнал по море от Зеебрюге в Белгия.", "date": "2019.11.24", "title": "Има втори заподозрян за смъртта на 39-те виетнамски мигранти на Острова"}
{"url": "https://www.24chasa.bg/novini/article/7903710", "text": "На 71-годишна възраст след боледуване почина композиторът Александър Михайлов. Новината съобщиха негови близки. Александър Михайлов е автор на оперна, симфонична, камерна, хорова, филмова, театрална и забавна музика. Има много записи за Българското национално радио, както и издадени аудиокасети и компактдискове. Със свои творби участва в прегледи за нова българска музика. Занимава се с организирането на редица филмови и музикални фестивали, предаде БТА.  Александър Михайлов е роден на 17 април 1948 г. в Новохоперск, Русия. Възпитаник на музикалното Санкт-Петербургското училище \"Николай Андреевич Римски-Корсаков\", а след това и на държавната консерватория \"Николай Андреевич Римски-Корсаков\", която завършва през 1975 г. със специалност композиция.", "date": "2019.11.24", "title": "Почина композиторът Александър Михайлов"}
{"url": "https://www.24chasa.bg/novini/article/7903758", "text": "Борисов е оптимист, че визите за българи могат да паднат, въпреки че не сме изпълнили изискването отказите на САЩ на българи да са под 3%.  Според публикуван миналия декември доклад на Европейската комисия България има най-висок процент на откази за издаване на американски визи - 14,97%, от петте страни членки на ЕС, които остават с визи. Другите са Полша, Кипър, Хърватия и Румъния. Цифрата 3% стана ясна след посещение в САЩ преди година и среща с държавния секретар Марк Помпейо на вицепремиера и министър на външните работи Екатерина Захариева. Тогава тя обясни, че условието, за да се стигне до безвизов режим на пътуване до САЩ, е отказите за издаване на визи на българи спаднат до 3%. Пред журналистите на път за Вашингтон днес премиерът обясни още, че няма промяна в позициите му отпреди години Черно море да остане място за \"платноходки, яхти, туристи, мир и любов\". Черноморска база на НАТО на територията на България няма да допусна, категоричен бе Борисов. И обясни, че американците много добре знаят неговото отношение по този въпрос и едва ли ще го поставят по време на разговорите му с Тръмп. В понеделник Борисов ще се срещне с американския президент Доналд Тръмп. Двамата ще обсъдят стратегическото партньорство между България и САЩ, отбелязвайки силните и трайни отношения, които съществуват между двете страни. Акцент ще бъде поставен върху начините за засилване на общите за двете държави интереси в областта на сигурността в контекста на северноатлантическото партньорство и върху енергийната диверсификация. Заедно с премиера в българската делегация са вицепремиерите Томислав Дончев и Красимир Каракачанов, който е и министър на отбраната, както и министрите на финансите Владислав Горанов и на икономиката Емил Караниколов. Борисов ще участва в церемония по поднасяне на венец на Мемориала на незнайния воин в Националния гробищен парк “Арлингтън”. Ще се срещне и с президента на Международния републикански институт Даниел Туининг и с вицепрезидента на Националния демократически институт Шари Браян. Премиерът ще разговаря и с представители на американския бизнес в сградата на Американската търговско-промишлена палата.", "date": "2019.11.24", "title": "Борисов се надява на политическа отстъпка - американските визи за българи да паднат"}
{"url": "https://www.24chasa.bg/novini/article/7903650", "text": "В няколко региона на Северна Италия и днес продължиха проливните валежи, които започнаха преди около две седмици, предаде Франс прес, цитирана от БТА. Десет дни след безпрецедентното наводнение във Венеция в града тази сутрин нивото на водата отново се покачи. То достигна 130 см над морското равнище. Въпреки това повишаването е далеч под рекордните 187 см над морското равнище, които бяха регистрирани на 12 ноември и причиниха едно от най-сериозните наводнения в историята на града. В италианската област Пиемонте също имаше силни валежи, като най-сериозно бе положението в района на Алесандрия (южно от Торино), където бе наредена евакуацията на 200 души, 600 души останаха откъснати от света заради наводнения, а една жена е в неизвестност. Област Лигурия също бе сполетяна от наводнения, заради които бе затворена магистралата между Генуа и разположения близо до границата с Франция град Вентимиля. На север, в област Вале д'Аоста, бяха евакуирани 500 души след затварянето на няколко пътни артерии в региона заради опасност от лавини. Проливните валежи доведоха до сериозни наводнения във Френската ривиера, вследствие на които двама души загинаха, а няколко са в неизвестност, предадоха Франс прес и Асошиейтед прес. Наводненията изкорениха дървета и причиниха спиране на електрозахранването на хиляди домове. Летището на Ница за кратко спря да работи, реки излязоха от коритата си и сирени се задействаха днес в градове, разположени на средиземноморския бряг. Френските медии разпространиха кадри как автомобили плават по наводнени улици. Кораб спаси трима души от удавяне край бреговете на град Льо Мюи, но потъна преди да достигне сушата и един от спасените загина, съобщиха властите на департамента Вар. Друг човек бе намерен мъртъв в автомобил в град Кабас. Кметът на Ница Кристиан Естрози заяви, че властите издирват двама души, които са в неизвестност. Националната метеорологична служба на Франция обяви, че регионът на Ривиерата за 24 часа е поел количество валежи, еквивалентно на средното количество валежи за два месеца.", "date": "2019.11.24", "title": "Проливните валежи наводниха отново Венеция, двама са в неизвестност във Франция"}
{"url": "https://www.24chasa.bg/novini/article/7904334", "text": "Ние ще спечелим предстоящите избори, заяви днес премиерът на Северна Македония и лидер на СДСМ Зоран Заев в интервю за радио Свободна Европа, цитирано от агенция МИА и БТА.  Той призна, че от гражданите зависи дали ще подкрепят партията на изборите на 12 април, но изрази увереност, че те ще осъзнаят какво е постигнато от неговото и правителство и каква е алтернативата, предлагана от неговите опоненти. Помолен да коментира аферата Рекет, в която бе замесена специалният прокурор Катица Янева, и обвиненията на опозицията, че той е \"главата на октопода\", Заев каза, че такъв сценарий би бил възможен по времето на предшественика му Никола Груевски. Сега обаче именно той като премиер е сигнализирал в прокуратурата за случая. \"Нека се публикува всичко, свързано с аферата Рекет, аз не съм замесен\", подчерта Заев. На въпрос за последните разногласия с България, свързани с исторически въпроси, Заев каза, че \"мултидисциплинарните експерти\" имат право да изразяват собственото си мнение. \"Ние ще решим тези въпроси чрез диалог. Не искаме да се върнем към кавгите, проблемите и т.н., защото сме малка страна. Можем да спечелим само ако изградим приятелство, разбира се, не за сметка на нашата идентичност, нашия народ или нашето бъдеще\", каза Заев.", "date": "2019.11.24", "title": "Заев: Ние ще спечелим изборите"}
{"url": "https://www.24chasa.bg/novini/article/7902451", "text": "Позабравената дума “заменка” се завърна тези дни в новините. Възроди я министърката на земеделието Десислава Танева, обявявайки, че държавата ще си търси надвзети суми от лица, получили държавна помощ за горски заменки. Те най-общо представляват размяна на имоти между държавата и частно лице например - от един поземлен фонд към друг. Сега обект на оценителна експертиза са били поземлени имоти с обща площ над 110 хил. дка, включени в 132 сделки или договори за извършване на замяната. При 103 е установена неправомерно получена държавна помощ. Тези сделки засягат 478 имота на обща площ малко над 22 хил. дка. Получената в повече стойност от бенефициери се равнява на малко над 80 млн. лв. Министерството е изпратило уведомителни писма до тях. Става дума за гори, заменяни от 1 януари 2007- а до края на януари 2009 г. Европейската комисия обаче се произнесе, че извършените в този период заменки представляват държавна помощ, която е неправомерна. Възможността за замяна на държавни гори за частни бе оставена, след като през януари 2011 г. депутатите одобриха окончателно текстове от Закона за горите. Те приеха замените на държавни гори, чиято оценка надвишава 100 000 лв., с частни терени да става с решение на МС. Заменките се разрешават, когато са необходими за изпълнение на международен договор или за строежа на обекти от национално значение или на общински обекти от първостепенно значение. Според стенограмите в архива на официалния сайт на парламента думата “заменка” за първи път е употребена на пленарно заседание, проведено на 10 март 1992 г. и водено от председателя на парламента тогава Стефан Савов и заместник-председателя Кадир Кадир. Тогава народните представители гласуват на второ четене законопроект за изменение и допълнение на Закона за собствеността и ползването на земеделските земи. Тодор Пандов от БСП възразява срещу един от текстовете му, свързан с проблем с оземляването. Според депутата новият текст имал повече характер на заменка. Думата “заменка” липсва в тълковния и правописния речник. Там може да бъде открита само “заменя” (и заменявам). Значението им е да поставя или използва, употребявам, извършвам едно нещо вместо друго. Възможно е да се употребява и в смисъл “давам едно нещо за друго”. Ето защо може да се твърди, че думата “заменка” е възникнала по-скоро като необходимост да се посочи предметът на процеса по размяна на горски територии. Както и да се опрости смисълът на това действие, използвайки жаргонното понятие.", "date": "2019.11.24", "title": "Дума на седмицата: Заменка"}
{"url": "https://www.24chasa.bg/novini/article/7902727", "text": "Новият съветник по националната сигурност на САЩ Робърт О'Брайън отправи критики срещу мълчанието на останалата част от света за действията на Китай, изпратил над един милион мюсюлмани в лагери за преввъзпитание, предадоха Асошиейтед прес и БТА. О'Брайън зададе и въпроса дали останалата част от света ще запази мълчание и в случай, че Пекин смаже продемократичните протести в Хонконг така, както тези на площад Тянанмън преди 30 години. Съветникът на президента на САЩ Доналд Тръмп се срещна с журналисти и отговори на въпроси на Международния форум по сигурността в Халифакс. О'Брайън направи това изявление в момент, когато САЩ и Китай са в търговска война. Според него администрацията на Тръмп не е запазила мълчание по въпроса с китайските лагери, отбелязва АП.", "date": "2019.11.24", "title": "САЩ: Светът мълчи за лагерите в Китай"}
{"url": "https://www.24chasa.bg/novini/article/7902741", "text": "Претъпкан кораб с мигранти потъна в Средиземно море, близо до остров Лампедуза, съобщи италианската брегова охрана, която спаси 143 от пътуващите на кораба, предадоха Асошиейтед прес и БТА. Има опасения, че двама души са изчезнали. Бреговата охрана съобщава, че в спасението са участвали четири моторници. Двама от спасените, либиец и етиопец, са съобщили на властите, че съпругите им не са сред спасените. Има опасения, че жените са изчезнали в морето. Спасителната операция е започнала, след като местен жител съобщил, че 10-метров кораб потъва в морето на по-малко от 2 км от острова. В нея са участвали и хеликоптер и самолет на бреговата охрана. Няколко моторници издирват изчезналите жени.", "date": "2019.11.24", "title": "Претъпкан кораб с мигранти потъна в Средиземно море, 143-ма са спасени"}
{"url": "https://www.24chasa.bg/novini/article/7902755", "text": "Британската Консервативна партия губи част от преднината си пред Лейбъристката партия, показа публикувано снощи проучване на Делтапол, цитирано от Ройтерс и БТА. Малко преди насрочените за 12 декември избори подкрепата за консерваторите е 43 на сто, което се равнява на спад с 2 на сто спрямо предишната седмица. Подкрепата за лейбъристите е 30 на сто, без промени. Подкрепата за проевропейските Либерални демократи е нараснала с пет на сто, достигайки 16 процента, показва проучването. Очаква се след изборите премиерът Борис Джонсън да разполага със значително мнозинство, според проучване на фирмата за анализи Дейтапраксис, цитирано от в. \"Сънди таймс\". Консерваторите вероятно ще получат 349 места в Камарата на представителите, с 57 повече отколкото в момента, показва създаден от фирмата модел. Лейбъристката партия може да очаква да загуби около 30 от депутатите си, оставайки с 213 места. Другата партия, която ще засили подкрепата си, е Шотландската национална партия, която ще си върне 14 места. Създаденият модел се основава на информацията от 270 000 разговора с избиратели, извършени от компанията за проучване на общественото мнение ЮГав. Британската Консервативна партия ще включи в предизборните си обещания ангажимент да внесе до края на годината за гласуване от парламента споразумението с ЕС за Брекзита, предаде Ройтерс. Агенцията цитира откъс от речта на Борис Джонсън, която се очаква той да произнесе днес на представянето на програмата на бъдещото консервативно правителство, което ще бъде създадено в случай на изборна победа.", "date": "2019.11.24", "title": "Британската Консервативна партия\nгуби част от подкрепата си"}
{"url": "https://www.24chasa.bg/novini/article/7902772", "text": "Американка от консервативния щат Юта рискува да бъде пратена в затвора и включена в регистър на сексуални престъпници, защото се разхождала гола до кръста у дома си, където се намирали и децата на съпруга й, предадоха Франс прес и БТА. 27-годишната Тили Бюканан работела заедно със съпруга си в гаража им, в предградието на Солт Лейк сити и двамата се съблекли до кръста, за да не изцапат дрехите им, според писмо до прокурора на Юта, изпратено от нейния адвокат Дейвид Лейн. Тогава в гаража влезли децата на съпруга й от предишен брак, на възраст 9, 10 и 13 години. Младата жена им обяснила, че се смята за феминистка и че ако баща им може да се разхожда гол до кръста, няма причина и тя да не може. Според в. \"Солт Лейк Трибюн\" полицията разбрала за случилото се, когато социалните служби се заинтересували от децата по въпрос, несвързан с Тили Бюканан. Тогава обаче майка им съобщила за случилото се, което определила като \"притеснително\". В резултат на 27-годишната жена били предявени три обвинения за \"неприлично поведение пред деца\", провинение, което се наказва с до една година затвор и включване в щатския списък на извършители на сексуални престъпления за срок от 10 години. Адвокатът й иска делото да бъде преустановено и заявява, че щатският закон е противоконституционен. \"Тъй като Тили Бюканан е жена, голият й торс се смята за нещо порнографско и неприлично, докато голият торс на съпруга й се смята за символ на сила и гордост\", подчертава Лейн в писмото си. Следователно \"тя е преследвана заради пола си\", заключва той", "date": "2019.11.24", "title": "Американка на съд, разхождала се в дома си гола до кръста"}
{"url": "https://www.24chasa.bg/novini/article/7902785", "text": "По време на посещението си в Китай, Хенри Кисинджър винаги казва, че това е държава със специфична традиционна култура, и ако искат да я разберат чужденците, трябва да разберат културата ѝ, предаде Според него, Китай е голяма икономика, която има тесни връзки със САЩ. Китай и САЩ няма да попадат в конфликти, а ще търсят взаимната изгода, а различията помежду им няма да доведат до военен конфликт. На въпроса за търговските консултации между двете страни, Хенри Кисинджър изрази надежда Китай и САЩ да проведат успешни преговори, които според него ще стартират по-мащабен диалог между двете държави в бъдеще.", "date": "2019.11.24", "title": "Хенри Кисинджър: Китай и САЩ ще търсят взаимната изгода"}
{"url": "https://www.24chasa.bg/novini/article/7902798", "text": "Румънците гласуват днес на втория кръг на президентските избори, в който настоящият президент Клаус Йоханис ще се бори за втори мандат в надпревара с бившия премиер Виорика Дънчила, съобщават румънските медии, цитирани от БТА. 60-годишният Йоханис, кандидат на управляващата Национално-либерална партия, получи 37,82 процента от гласовете на първия кръг, който се състоя на 10 ноември. 55-годишната Дънчила, чието правителство беше свалено с вот на недоверие през октомври, е кандидат на Социалдемократическата партия. Тя получи 22,26 процента от гласовете на първия кръг. Над 18 милиона румънци имат право на глас. В рамките на изборния ден в страната ще работят 18 748 избирателни секции. Гласуването започва в 7.00 часа и завършва в 21.00 часа, но при необходимост може да бъде удължено до 23.59 часа. В чужбина са организирани 835 избирателни секции. За първи път на тазгодишните избори румънците от диаспората могат да гласуват в три поредни дни: петък, събота и неделя", "date": "2019.11.24", "title": "Над 18 милиона румънци избират Йоханис или Дънчила за президент"}
{"url": "https://www.24chasa.bg/novini/article/7902826", "text": "В един малък шуменски гараж се появява Роки. Той е . Направен е от втора употреба части на различни електронни устройства. Може да разпознава предмети, да се движи, а в бъдеще би могъл дори да проговори. Негов създател е Росен Христов, разказа  Главата на Роки има две камери, които се местят във всички посоки, с цел да разпознават даден обект. Височината му е 1,70 м., а теглото – 50 килограма. Ръката му наподобява човешката. Всеки пръст се задвижва с отделен механизъм. \"Задвижването на пръстите е от машинка за счупено DVD, втора употреба. Движението на очите е също от такива машинки за DVD-та, за CD-та. Като цяло торсът е кутия от компютър, завъртяна вертикално”, разкрива създателят на Роки и разказва, че в създаването на робота е използвано и кошче за боклук. Роки е създаден преди 5 години, но преди месец излиза от своя дом за първи път за единственото в страната изложение за младежко техническо творчество в Горна Оряховица. Причината да го крие толкова дълго Росен обяснява, че когато проектира, винаги си мисли, че не е на достатъчно ниво. „Ако го представя някъде, хората няма да го харесат – може би от такава гледна точка. Че не е достатъчно добро, за да го представя някъде”. Всъщност разработката му е достатъчно добра и му носи първо място на изложението. „Искам да мотивирам и останалите хора, защото по този начин може да се изгражда нагоре и нагоре. За един такъв проект, според мен, са нужни на първо място средства и време, на второ място време и средства и на трето място може би не толкова важно, но екип от повече хора, за да може да станат по-бързо нещата”, казва Росен. Според създателят на Роки „имаме поле за развитие на роботиката”. „Има достатъчно хора, които разбират от тези работи, за да правят по-сериозни проекти”, казва Росен. Изобретяването на такъв Робот извън България струва стотици хиляди. А за създаването на Роки, Росен е похарчил не повече от 2000 лева. Младият изобретател следва първо в Шуменския университет, а по-късно завършва и Варненския. Машинен инженер е по професия, но никога преди това не е изучавал или практикувал програмиране. \"Обичам да изобретявам разни неща. Имам много изобретения като малък. Може би във втори клас хванах за първи път поялник. Това е устройство, с което се правят платки. И може би покрай баща ми се запалих, защото той се занимава с електроника и като цяло ми се отдава това – да изобретявам някакви неща”, разказва Росен. Никой от съседите му не подозира какво има в гаража му под блока. Роки всъщност е неговият дипломен проект, но и неговата сбъдната детска мечта.", "date": "2019.11.24", "title": "Роки - първият хуманоиден робот, създаден в България. Росен похарчил за него 2000 лева"}
{"url": "https://www.24chasa.bg/novini/article/7902839", "text": "До края на годината Пекин ще разполага с 14 000 базови станции за 5G мрежата, които ще покрият почти цялата площ на града, се казва в бяла книга на столичното Бюро за икономика и информационни технологии, представена на Световната конференция за 5G този петък. До октомври трите големи телекомуникационни оператора са поставили вече над 10 000 базови станции, предаде  В документа се посочва, че в Пекин са изградени редица демонстрационни зони в области като интелигентен транспорт, здравеопазване, индустриален Интернет, градско управление и видео стрийминг с ултрависока резолюция. Зам.-директорът на бюрото Кун Лей заяви, че за да насърчи мащабното развитие на 5G индустрията, Пекин ще одобри реализацията на големи проекти с приложение на новата телекомуникационна технология и ще оптимизира инфраструктурата за нея.", "date": "2019.11.24", "title": "Пекин ускорява изграждането на 5G мрежата"}
{"url": "https://www.24chasa.bg/novini/article/7902844", "text": "В германския град Бремен 63-годишен мъж почина от патогенни бактерии, съдържащи се в слюнката на домашното му куче, което го облизало, съобщи След известно време бъбреците и черният му дроб блокирали. 16 дни след постъпването в болницата, човекът развил пневмония и имал течност в мозъка. Семейството решило да изключи животоподдържащите устройства. След аутопсията се установило, че причината е откритата в организма на починалия бактерия Capnocytophaga Canimorsus, която се намира в слюнката на кучета и могат да навлязат в човешкото тяло след ухапване или в случай на близък контакт със заразено животно. Според експерти домашният любимец на човека го е заразил, след като е облизал лицето на собственика си.", "date": "2019.11.24", "title": "Германец почина след целувка с кучето си"}
{"url": "https://www.24chasa.bg/novini/article/7902883", "text": "Ако се кандидатира за президент на САЩ, Майкъл Блумбърг няма да приема политически дарения, а ако спечели, няма да взема заплата, заяви неговият високопоставен съветник Хауърд Улфсън, цитиран от Асошиейтед прес и БТА. \"Той не е приемал политическо дарение през живота си. Няма да започне сега\", заяви водещият съветник на милиардера. \"Той не може да бъде купен\", добави Улфсън в интервю снощи. Блумбърг е смятан за един от десетте най-богати хора в света. Има всички признаци, че той планира да се включи в надпреварата за кандидат-президентската номинация на Демократическата партия на САЩ. През последните дни той създаде предизборен щаб и беше включен в първичните избори в най-малко три щата. Неговият екип е отделил над 30 милиона долара за телевизионни реклами, които ще започнат да се излъчват от днес в няколко водещи щати, в които се провеждат първичните избори. Богатството на Блумбърг вече стана централна тема, докато обществото очаква официалното обявяване на кандидатурата му. Съперниците му от Демократическата партия вече коментират негативно новините за планираната масирана рекламна кампания, отбелязва АП. Всички средства за кампанията на милиардера ще дойдат от собствения му джоб. Колко е готов да плати Блумбърг? \"Колкото е необходимо, за да победи Доналд Тръмп\", заяви Улфсън.", "date": "2019.11.24", "title": "Майкъл Блумбърг не иска заплата, ако стане президент на САЩ"}
{"url": "https://www.24chasa.bg/novini/article/7902910", "text": "Банско отново се доказа като запазена марка, след като за седма поредна година бе обявен за курорт №1 на България от най-високата инстанция в туристическата индустрия. Малкото планинско градче получи еквивалентната на „Оскар“ в киното статуетка от Академията на Световните ски награди по традиция на червения килим в хотел „Ароса“ в Кицбюел в Австрийските Алпи, нареждайки се сред 26-те най-добри дестинации на планетата. В 16-седмичната онлайн надпревара участваха 214 топлокации от 5 континента, а в гласуването на сайта Worldskiawards.com се включиха около 2,5 млн. души (клиенти и професионалисти) от повече от 143 страни. Това превърна допитването със сигурност в най-голямото в бранша и едно от най-космополитните, провеждани официално изобщо. В Кицбюел Банско направи и общо шестия си златен дубъл в историята на ски Оскарите, след като в категорията за най-добър хотел у нас титлата за 2018 г. отиде в бляскавата витрина на „Кемпински Гранд Арена“. Пиринският флагман на най-старата и луксозна верига в Европа бе на върха и през 2013, 2014, 2015, 2017 и 2018. Абсолютното превъзходство на Банско се илюстрира и от факта, че курортът ни е сред едва 6-те места на планетата с пълен комплект от 7 приза и от 7-те издания на Световните ски награди. Управляван от концесионера „Юлен“, зимният център под връх Тодорка безусловно доминира в класацията от 2013-а досега, като със същото могат да се похвалят само още домакинът Кицбюел, разположеният най-високо в Европа френски Вал Торенс, който за 6-и път ликува и с голямата награда за №1 на планетата, германската емблема на Световната купа Гармиш-Партенкирхен, руската гордост Роза Хутор, на чиито писти се проведе олимпиадата в Сочи през 2014 г., както и ексклузивният американски Диър Вали. „Заслугата за признанието е на всички, които работят за името на Банско“, заявиха под аплодисментите на висшата класа в гилдията първата дама на „Юлен“ Мая Христоскова и маркетинг директорът Иван Обрейков, които вдигнаха отличието заедно с екипа си в кежуъл стайлинг. „Няма по-добра оценка от тази на нашите гости“, коментира пък PR мениджърката на „Кемпински“ Емилия Кордева. Освен това Банско имаше номинация и за световен ски курорт №1 заедно с още 25 дестинации по цял свят. Хотел \"Алпин\" на Боровец бе избран за най-добър бутиков хотел в България. \"Вила Гела\" грабна приза за най-добро ски-шале у нас.", "date": "2019.11.24", "title": "Банско със седми \"Оскар\" за ски курорт №1 на България"}
{"url": "https://www.24chasa.bg/novini/article/7902922", "text": "Прогресивната съдийка Рут Бейдър Гинсбърг, член на Върховния съд на САЩ, беше приета в болница със силна треска, предадоха Франс прес и БТА. Здравословните проблеми на 86-годишната прогресивна съдийка, високо ценена от демократите, предизвикаха неотдавна спекулации за евентуалното й пенсиониране, което би позволило на президента Доналд Тръмп да номинира още един консервативен съдия. Новините от тази вечер са по-скоро окуражителни, симптомите отслабват и се очаква Бейдър Гинсбърг да напусне болницата в Балтимор още днес, според изявление на Върховния съд на САЩ. Тя се е възстановила с антибиотици и интравенозно хидратиране. Деветте съдии от Върховния съд на САЩ имат пожизнени мандати. Бейдър Гинсбърг, която е един от четиримата прогресивно настроени членове на институцията, е заявявала неведнъж, че ще се пенсионира само, ако не смята, че може да издържа на натоварването.", "date": "2019.11.24", "title": "86-годишна съдийка от Върховния съд на САЩ в болница със силна треска"}
{"url": "https://www.24chasa.bg/novini/article/7902940", "text": "Китай отхвърли взривоопасните твърдения на човек, заявил че е китайски шпионин, но според властите в Пекин е осъден мошеник, издирван от полицията в Шанхай, предадоха Асошиейтед прес и БТА. Вестници от медийния консорциум \"Nine\" съобщиха, че китайският агент Ван \"Уилям\" Лицян е предоставил на австралийското контраразузнаване вътрешни сведения как Пекин провежда операциите си за намеса в чужди страни и е разкрил самоличността на високопоставени офицери от военното разузнаване, намесвали се в Хонконг. Ван заяви също, че през 2015 г. е участвал в отвличането на един от петимата хонконгски собственици на книжарници, заподозрени в продажба на забранени материали. Освен това Ван заяви, че е участвал в операции за проникване и намеса в Австралия, Хонконг и Тайван, добавя Франс прес. В момента бившият шпионин се намира в Сидни с туристическа виза, заедно със съпругата си и детето им. Председателят на австралийската парламентарна комисия по сигурност и разузнаване Андрю Хейсти заяви, че Австралия трябва да предостави политическо убежище на Ван. \"Смятам, че всеки, който иска да ни помогне да защитим своя суверенитет, заслужава нашата закрила\", подчерта той пред местни медии. Китайското посолство заяви в отговор, че през октомври 2016 г. Ван е бил осъден на затвор за измама. По-късно той е заминал за Хонконг с фалшив паспорт, отбелязва АП.", "date": "2019.11.24", "title": "Агент Ван: Пекин има операции за намеса в чужди страни. Китай: Той е мошеник"}
{"url": "https://www.24chasa.bg/novini/article/7902977", "text": "Аржентинският епископ Густаво Санчета, близък на папа Франциск, ще се върне доброволно в родината си във връзка с обвинения в сексуално посегателство, предадоха Асошиейтед прес и БТА. Епископът ще замине във вторник и ще сътрудничи изцяло на властите, съобщи снощи неговият защитник пред църковните власти Хавиер Белда Иниеста. Санчета е обвинен официално в \"продължителен сексуален тормоз при утежняващи вината обстоятелства\", на който според прокуратурата са били подложени двама семинаристи. Ако бъде осъден, той може да получи присъда до 10 години затвор. Този случай е особено важен за папа Франциск. Папата е бил информиран за обвиненията срещу бившето му протеже през 2015 г., две години преди Санчета да се оттегли от поста епископ на аржентинския град Оран. През 2017 г. папа Франциск му позволи да се оттегли \"по здравословни причини\", но след няколко месеца го назначи на висок пост във Ватикана. В телевизионно интервю по-рано тази година папата каза, че е питал Санчета за първоначалното обвинение, включително за голи селфита на телефона на епископа , и приел даденото обяснение, че телефонът е бил хакнат. Белда Иниеста подчерта, че съдиите са отхвърлили искането на аржентинската прокуратура за издаване на международна заповед за арест. Той подчерта, че според епископа целта на действията на прокурорите е единствено да бъде установена истината.", "date": "2019.11.24", "title": "Аржентински епископ се връща в родината\nси заради обвинения в сексуален тормоз"}
{"url": "https://www.24chasa.bg/novini/article/7903037", "text": "БСП има нужда от млад лидер. Това заяви пред   Антон Кутев. Той разкритикува ръководството на партията, че се е затворило в тесен кръг и това, по думите му, се отрази върху резултатите на последните избори. „На нас ни трябва млад човек с друга визия, с друга алтернатива, който наистина да върне отново надеждите на широк кръг хора. БСП сега се е затворила в твърдото си ядро, числата го показват”, посочи Кутев. Според него е необходимо при избора на нов председател да има приемственост. Доскоро Кутев беше зам.-председател на парламентарната група на БСП, но през лятото беше освободен от ръководния пост. „Когато назначения и уволнения или освобождавания в парламентарната група от публични длъжности стават не заради някакви заслуги, заради свършена или несвършена работа, това вече е проблем, защото нито в моралните кодекси, нито в устава на БСП пише, че това е основание за освобождаване или назначаване. Ако аз бях сложен като председател на парламентарна комисия или като зам.-председател на парламентарната група с уговорката че ще съм се врекъл във вечна вярност на Корнелия Нинова, аз просто нямаше да приема”, каза Кутев. Tой е и сред хората, които се подписаха под анализа на вътрешната опозиция, завършващ с искане на оставката на Нинова. Кутев обаче подчерта, че не е част от вътрешна група и определи обвиненията и реториката в тази посока като сталинистки. „Аз лично бих препоръчал на ръководството на партията да влага повече хигиена във вътрешнопартийната борба, защото това е наистина опасно за демокрацията. (…) Не знам на кой какво му е взела демокрацията, но може изведнъж да се окаже, че ние ще вземем много на демокрацията, ако продължим по същия начин”. Кутев заяви, че няма намерение да напуска партията, защото за него БСП е кауза, а проблемите, за които говори не са лични, а засягат доверието на избирателите в партията.", "date": "2019.11.24", "title": "Антон Кутев: БСП има нужда от млад лидер, затворила се е в твърдото си ядро"}
{"url": "https://www.24chasa.bg/novini/article/7902120", "text": "            Затворник опита да осъди Главна дирекция “Изпълнение на наказанията” за 40 хил. лв., защото бил на тясно, докато ремонтират килията му. Съдът в Кюстендил обаче отхвърли молбата му. А. С. се оплаква, че бил в лоши условия в затвора в Бобов дол от 1 януари до 17 май 2019 г. Тогава го настанили в килия с още 15 човека и бил лишен от полагащите му се 4 кв. м площ. Не могъл да се наспива от виковете на останалите лишени от свобода, бил с една тоалетна за всички в килията, а душовете в банята не стигали. В иска си твърди още, че в спалното помещение било пълно с дървеници, които го хапели. В хода на делото обаче станало ясно, че през периода, в който А. С. се оплаква от теснотията, в затвора в Бобов дол били извършени ремонт, цялостна подмяна на ВиК и елинсталация в сградата, санитарните възли, спалните помещения, баните и кухненския блок, както и външно саниране. Сградата, която се ремонтирала, е с капацитет около 300 лишени от свобода, които за този период били временно настанени в други сгради. Затворникът не бил лишен нито от баня, нито от хигиенни пръскания срущу дървеници в килиите, се разбрало в съда. Магистратите са категорични, че макар и да е нарушена минималната жилищна площ в определен период, това не е жестоко, нечовешко или унизително отношение по смисъла на Европейската конвенция за правата на човека. “Парадоксално е да се квалифицират действия на администрацията по подобряването на условията в затвора като умишлено поставяне на лишения от свобода в неблагоприятни условия”, мотивира се съдът.", "date": "2019.11.24", "title": "Затворник иска 40 000 лeвa, живял с 15 души, докато ремонтират килиите"}
{"url": "https://www.24chasa.bg/novini/article/7903064", "text": "Пътнически самолет, излетял от московското летище \"Шереметиево\", извърши аварийно кацане на летището в Ростов на Дон, след като на втория пилот му станало лошо. По време на приземяването той е починал, съобщи за ТАСС източник от регионалните служби за извънредни ситуации. Самолетът е излетял от \"Шереметиево\". Към 10 часа на втория пилот му прилошало и било отправено искане за писта за извънредно кацане. По време на приземяването вторият пилот, роден през 1970 г., е починал, казва източникът, цитиран от БТА. Според летищната пресслужба става въпрос за самолет на авиокомпания \"Аерофлот\", изпълняващ полет от Москва за черноморския град Анапа. Властите изясняват обстоятелствата около случилото се.", "date": "2019.11.24", "title": "Пътнически самолет кацна извънредно в Ростов на Дон - вторият пилот почина"}
{"url": "https://www.24chasa.bg/novini/article/7903009", "text": "Близо 78% от китайските родителите публикуват снимки или видео на децата си в социални медии, съобщава вестник „Джунгуо цинниен бао\", цитиран от  . Медията е провела анкета сред 2000 души, 40% от които са отговорили, че публикуват информация за децата си по Интернет поне веднъж седмично, а 5,1% правят това всеки ден или по няколко пъти дневно. Около 74% от анкетираните обаче са съгласни, че родителите трябва да получат съгласието на децата преди да публикуват техни снимки в социалните мрежи, а 71,2% изпитват притеснения относно неприкосновеността на личния живот на децата им, като 49% смятат, че постването на информация в Интернет може да доведе до нарушаване на правата им. Близо 39% от родителите са на мнение, че публикуването на прекалено много снимки и видеа на децата им, няма да бъде от полза за последните да развият достатъчно висока чувствителност към защитата на информация за личността.", "date": "2019.11.24", "title": "78% от китайските родителите публикуват снимки на децата си в социални медии"}
{"url": "https://www.24chasa.bg/novini/article/7903079", "text": "20 дни след местните избори новите градски управници усилено обсъждат бюджета. За да излязат сметките обаче, в голям брой общини пресмятат увеличение на местни данъци и такси. Току-що избран, новият кмет на Пловдив, заяви по-ниски данъци за автомобилите. Още тогава обаче стана ясно, че това е трудно за изпълнение, коментира  \"Данъкът трябва да бъде редуциран, макар че Менда Стоянова е на друго мнение”, заяви кметът на града Здравко Димитров. „По принцип данъците в Пловдив, сравнени със средното за страната, не са толкова високи”, смята Менда Стоянова, председател на Комисията по бюджет и финанси в НС. 20 дни по-късно, в града под тепетата вече е време и за още уточнения от заместник-кмета по икономическата политика. „Политиката ще бъде да има справедливо облагане, тоест с цел подобряване на въздуха в града, ние ще завишим данъците на тези превозни средства, които замърсяват повече, за сметка на тези, които са по-екологични”, каза още зам.-кметът на Пловдив Илия Кирчев. И в Русе първата заявка на новия градоначалник е да не вдига данъците. По думите е заварил и предложение за вдигане на такса смет. „Таксата битови отпадъци засяга всяко домакинство. Трябва да се прави в абсолютно краен случай”, смята Пенчо Милков, кмет на Русе. Това означава или общината да се справи с недостиг от 4 и половина милиона лева, или да опре до крайния случай, както още много общини. „Разбира се, ще има увеличение. Най-вече, защото таксата за депониране на отпадъци е увеличена от 57 на 95 лева. Това е с решение на НС и Директива на ЕС. Така че няма как да не се отрази в такса смет”, категоричен бе Кирчев. По-високата цена за депонирането на боклука ще засегне и Хасковска област. „При 80 % събираемост на таксата смет досега общината е събирала около 7 милиона, а от следващата година разходите, които са необходими, за да се изпълняват всички тези дейности, са 9 милиона и 139 хиляди”, каза Станислав Дечев, кмет на община Хасково. С очакваното увеличение таксата за един апартамент от 60 квадрата в центъра на Хасково, ще стане 150 лева, вместо досегашните 130. Във Велико Търново увеличаване на такса смет няма да има, но ще отпадне отстъпката от 10 %, от която са се ползвали половината от данъкоплатците в старата столица. „За централна градска част, ако такса смет е била 76 лева и 80 стотинки става 84 лева и 70 стотинки. Тоест, с 8 лева се увеличава”, поясни Снежана Данева- Иванова, зам.-кмет на Велико Търново. А в града на икономиите, се готвят за увеличение на ставката върху сградите. „Средно за масовите жилища е от 5 до 20 лева, в зависимост от местоположението на самия имот, а за селата увеличението е 2, 3 или 5 лева”, каза още Мария Йозова, директор на дирекция „Местни данъци и такси”, Община Габрово. Обяснението на Община Габрово е, че от 2008 година досега местните данъци са вдигани веднъж. Необходима ли е подомна мярка коментираха в студиото на „Събуди се” Петър Ганев от Института за пазарна икономика и икономическият анализатор Владимир Сиркаров. „Това беше очаквано заради липсата на ресурс в общините. Вдигането на местния данък става винаги след изборите. Обикновено данъкът върху недвижимите имоти е най-често увеличаваният”, заяви Ганев. „Очаквах по-сериозни увеличения особено след изказването на зам.-министърът на финансите Владислав Горанов, който заяви, че местните данъци у нас са изключително ниски”, поясни Сиркаров. Той коментира и предложението да има по-висок данък за автомобилите, които отделят повече вредни емисии. „Тези мерки няма да доведат до съществени промени в глобалната картина, свързана с борбата срещу мръсния въздух. Не мисля, че от гледна точка на общински бюджет ще има сериозен фискален ефект”, каза още Сиркаров.", "date": "2019.11.24", "title": "Ще бъдат ли вдигнати местните данъци и такси?"}
{"url": "https://www.24chasa.bg/novini/article/7903084", "text": "Северните елени, притежавани от традиционните скотовъди в Монголия, се разболяват и умират, защото \"вечният лед\", на който досега са разчитали, се топи, съобщи в. \"Дейли мейл\", цитиран от БТА. Подобно нещо скотовъдите от племето цаатан не знаят да се е случвало досега. Ледът е не само източник на чиста питейна вода. Ледените участъци помагат на елените да се охлаждат през лятото. \"Те са първите, които плащат цената за промените в климата\" - каза авторът на изследването Уилям Тейлър от университета на Колорадо. Затоплянето в Монголия е по-голямо от средното по света. Летните температури вече са с 1,5 градуса Целзий по-високи, отколкото през 2001 г. През 2018 г. международен екип от учени е правил археологически проучвания в района Улан Тайга и е разговарял с осем от около 30-те местни семейства скотовъди. Те са разказали колко от ледените участъци са се разтопили от 2016 до 2018 г. , като много са се оплакали, че това влошава качеството на пасищата и животните им се разболяват. Учените също се безпокоят, че отдръпващият се лед излага на ефекта на въздуха отдавна затрупани археологически артефакти.", "date": "2019.11.24", "title": "\"Вечният лед\" в Монголия се топи, северните елени се разболяват и умират"}
{"url": "https://www.24chasa.bg/novini/article/7903118", "text": "Дело за жестоко убийство в Горна Оряховица започва във вторник в Окръжния съд във Велико Търново. За него на подсъдимата скамейка се изправят двама скитници, които буквално смазали с ритници и юмруци главата на свой събрат по съдба, с когото делели необитаема сграда в района на болницата в Горна Оряховица. Разпрата възникнала заради отнет и заложен мобилен телефон на жертвата Дончо Й. от аверите му. Делото е образувано по обвинителен акт на Окръжна прокуратура - Велико Търново, с който подсъдимите Даниел Д. от Горна Оряховица и Ангел Х. от с. Добри дял, общ. Лясковец, са обвинени в това, че за времето от 26 до 30 април т.г., в необитаема сграда на ул. „Отец Паисий Хилендарски\" №61, в съучастие, умишлено умъртвили 59-годишния Дончо от гр. Левски чрез нанасяне на множество удари с юмруци и ритници в областта на главата и тялото, с което му причинили открита черепно-мозъчна травма. Убийството е извършено по особено мъчителен начин за жертвата, с оглед броя и вида на уврежданията, и с особена жестокост, изразяваща се в причиняването на множество травми в областта на гръдния кош, корема и крайниците, пише в обвинителния акт.", "date": "2019.11.24", "title": "Двама клошари на съд за брутално убийство на авер в Горна Оряховица"}
{"url": "https://www.24chasa.bg/novini/article/7903133", "text": "Почти премахната е вече  Само часове след като министър Николина Ангелкова разпореди съоръжението да бъде съборено, концесионерът започна действия. Вчера министърът на туризма бе в Созопол, за да разговаря с местните хора, подали сигнал срещу изграждането на дигата. Винаги търсим обратна връзка с хората, ако има проблеми - решаваме ги заедно с консенсус и това ще продължи и в бъдеще, каза министърът пред гражданите на Созопол, съобщиха от пресцентъра й. Разпоредената от нея спешна проверка установи, че има разминаване с уведомлението от концесионера, изпратено на 28 октомври до Министерството на туризма, Басейнова дирекция и общината. Инспекцията показа, че при изграждане на дигата в Созопол е изземван пясък от заливаемата площ. Затова министърът разпореди възстановяване на съществуващото положение на плажа и неустойка по договора от 6900 лв. В същото време дигите са изключително важни защитни съоръжения и не бива да бъдат отричани, те се ползват за защита на ивиците и инфраструктурата от морски бури навсякъде по света.", "date": "2019.11.24", "title": "Премахва се дигата на Централния плаж в старата част на Созопол"}
{"url": "https://www.24chasa.bg/novini/article/7902812", "text": "Около 35 000 души се стекоха на бейзболния стадион в японския град Нагасаки за месата, която папа Франциск отслужи пред останките от дървена статуя на Дева Мария, спасена от разрушена от атомната бомба през 1945 г. катедрала, предадоха Асошиейтед прес и БТА. Статуята, която е забележително запазена въпреки атомната експлозия, стоеше на олтара по време на днешната литургия. \"Тази страна познава както малко други унищожението, на което е способен човекът\", каза в проповедта си Франциск и припомни както за жертвите на атомната бомбардировка, така и за хилядите християни, избити заради вярата си при продължили над два века гонения в Япония. Искаме да следваме пътя им, да вървим по стъпките им и смело да изповядаме вярата, че любовта, дарена ни чрез жертвата за нас на разпънатия Христос, може да победи всяка омраза, егоизъм, присмех и изолация, каза Светият отец. При пристигането си тази сутрин на остро Кюшу, където се намира Нагасаки, аржентинският папа най-напред се помоли мълчаливо под проливния дъжд пред мемориала на жертвите на атомната бомбардировка в Парка на мира, а после положи венец от бели цветя, връчени му от оцелели, посочва Франс прес. От мястото, където на 9 август 1945 г. избухва атомната бомба, Франциск призова за премахване на ядрените оръжия и другите оръжия за масово унищожение. По-късно той положи втори венец пред паметника на 26-те мъченици от Нагасаки, разпнати през 1597 г., в началото на вълната от гонения, на които са подложени християните от японските владетели в течение на повече от две столетия. Примерът на мисионерите, мъчениците и т.нар. скрити християни, съхранили тайно вярата си жива с поколения, накарал младия свещеник Хорхе Берголио да иска да стане мисионер в Япония. Днес папата ще посети също град Хирошима, над който на 6 август 1945 г. е пусната първата американска атомна бомба, причинила смъртта на 140 000 души. Утре Франциск ще се срещне с пострадали от земетресението с магнитуд 9 и последвалото огромно цунами, които на 11 март 2011 г. отнеха живота на около 18 500 души и причиниха ядрено бедствие с тежката авария в АЕЦ \"Фукушима\".", "date": "2019.11.24", "title": "Папата: Япония познава както малко други унищожението, на което е способен човекът"}
{"url": "https://www.24chasa.bg/novini/article/7903023", "text": "Китай планира да завърши изграждането на своята орбитална станция и тя да започне да функционира около 2022 г., съобщи Джоу Дзиенпин, главен конструктор към националната програма за пилотирани космически кораби по време на форум в университета „Сун Ятсен\" в Гуанджоу. Станцията ще бъде тежка 100 тона и на нея ще могат да живеят едновременно трима космонавти, но има възможност да бъде разширявана при необходимост, предаде  „Основната цел на станцията е да даде възможност на Китай да разработи своя технология за продължителни полети и способности за научни проучвания в близкото пространство до Земята, както и за мащабно развитие и използване на космическите ресурси\", посочи Джоу. Станцията на Китай ще бъде основната платформа на страната за космически изследвания, чиято главна цел е усвояване на технология за изграждането и управлението на големи космически съоръжения, на такива свързани с поддържането на живота и здравето на космонавтите, които често летят в орбита, както и създаването на национална космическа лаборатория, добави той.", "date": "2019.11.24", "title": "Китай планира да изгради своя орбитална станция около 2022 г."}
{"url": "https://www.24chasa.bg/novini/article/7903178", "text": "20-годишен младеж е задържан по подозрение, че е  Пострадалата е на 21 години. Престъплението е станало в ранните часове на деня при спор. Близо два часа влакът е престоял край Стара Загора.                                                                                                                                                                                                                                                                                                                                ", "date": "2019.11.24", "title": "20-годишен е задържан за намушканата жена във влака Пловдив - Варна"}
{"url": "https://www.24chasa.bg/novini/article/7903241", "text": "Учени от няколко университета в Австралия и САЩ изследваха кратера Улф Крийк, който се е образувал след падането на метеорит с тегло 14 хиляди тона, съобщи \"Сайънс алърт\", цитиран от БТА. Оказало се, че кратерът е на около 120 хиляди години. Това го прави по-млад, отколкото се смяташе досега. Специалистите изследвали скали в основата му и анализирали състава на два изотопа - берилий-10 и алумин-26. Освен това прибегнали до оптично датиране, което позволява да се определи периодът, през който образците за последен път са били под въздействието на слънчева светлина или енергията от експлозия. Било установено, че максималната \"възраст\" на кратера е около 137 хиляди години, макар че се предполагаше, че се е формирал преди 300 хиляди години. Падналият в Западна Австралия метеорит имал диаметър 15 метра, блъснал се е в земната повърхност със скорост 17 км/сек и е образувал кратер, който е дълбок 178 метра и с диаметър 892 метра. Впоследствие кратерът бил засипан с пясък, а дълбочината му намаляла до 50 метра. Предишни изследвания показаха, че големи кратери като Улф Крийк би трябвало да възникват на всеки 13 хиляди години, а по-малки с дължина около 150 метра - на всеки 500 години.", "date": "2019.11.24", "title": "Загадъчен кратер в Австралия се оказа с поне 163 хиляди години по-млад"}
{"url": "https://www.24chasa.bg/novini/article/7903246", "text": "В Малайзия вече няма суматрански носорози, след като   умря от рак, съобщи Асошиейтед прес, цитирана от БТА. Властите в щата Сабах на остров Борнео оповестиха, че е умряла 25-годишната самка Иман. Тя имала ракови образувания в матката от залавянето й през март 2014 г. Вестта за смъртта й идва 6 месеца след тази за кончинта на единствения мъжки екземпляр от вида в щата Сабах. Друга самка умря в плен в същия щат през 2017 г. Усилията за развъждане на носорози бяха напразни, но властите взеха клетки от представители на вида за евентуалната им репродукция. \"Макар да знаем, че това може да се случи скоро, сме натъжени от вестта за смъртта на Иман\", отбелезяха местни експерти. Суматранският носорог - най-малкият от 5-те вида носорози, някога се е срещал дори в Индия, но популацията му драстично намаляла вследстие на обезлесяването и бракониерството. От Световния фонд за природата смятат, че са останали едва около 80 екземпляра от вида, повечето от които в природата на остров Суматра и индонезийската част на остров Борнео. От Международния съюз за защита на природата отбелязаха, че суматранският, черният и яванският носорог са критично застрашени видове. Едва около 24 500 носорози живеят в природата, а други 1250 - в плен. Носорозите са убивани заради рогата им, които съдържат кератин, сходен с този в човешкия косъм и нокът, и са използвани в традиционната медицина в райони в Азия.", "date": "2019.11.24", "title": "Последният суматрански носорог в\nМалайзия умря от рак"}
{"url": "https://www.24chasa.bg/novini/article/7903267", "text": "Босна и Херцеговина ще поеме контрола над цялото си въздушно пространство през нощта на 4 срещу 5 декември, за пръв път след 1992 г., съобщава информационният сайт \"Кликс\", цитиран от БТА. Агенцията за услуги във въздушния транспорт в Босна и Херцеговина изтъкна, че това ще бъде \"отваряне на нова глава\" в историята на гражданската авиация в страната. Заради войната в Босна през 1992-95 г. въздушното й пространство беше контролирано от международни мироопазващи сили, като през 2003 г. тази роля беше поета от съседните Сърбия и Хърватия, докато страната изгради собствени капацитети. От 2014 г. Босна и Херцеговина пое контрола на въздушното си пространство до 10 000 метра надморска височина, а над тази височина наблюденията извършваха съседните страни.", "date": "2019.11.24", "title": "Босна и Херцеговина поема контрола\nнад цялото си въздушно пространство"}
{"url": "https://www.24chasa.bg/novini/article/7903293", "text": "Благодарение на нов метод, криминалистите вече ще могат да идентифицират престъпници с помощта на 1-сантиметров кичур от косата им, пише \"Дейли мейл\", цитиран от БТА. Изданието цитира разработката на учени от американския Национален институт за стандарти и технологии. Анализът на косата по новия метод е 8 пъти по-точен от останалите протеинови тестове. Протеините са изградени от аминокиселини, които са свързани в определена последователност като мъниста в огърлица. В косата тези последователности варират според различните индивиди и тъй като са кодирани в нашите гени, те постоянно издават нашата идентичност. Следователно малък кичур коса може да спомогне за разкриването на най-заплетените криминални случаи. С нагряване на космен фоликул в специален разтвор, изследователите са способни да извлекат протеина, който е уникален за всеки индивид. По този начин лесно могат да бъдат разпознати нарушителите на закона. С новия метод освен това може да се открият генетично променливи пептиди, които също са неповторими за всеки индивид. Тези пептиди се характеризират с това, че съдържат аминокиселини с полиморфизми. ", "date": "2019.11.24", "title": "Престъпници ще може да бъдат идентифицирани по малък кичур коса"}
{"url": "https://www.24chasa.bg/novini/article/7903306", "text": "Учени от университета на Западна Австралия установиха, че с напредването на възрастта човешките клетки все по-неефикасно разпределят ресурсите в организма и това води до деградация на тъкани, остеопороза, артрит, сърдечносъдови болести и рак, съобщи сайтът Физ.орг., цитиран от БТА. Било констатирано, че е възможно митохондрии от остеоцити (костни клетки) да бъдат пренесени в други клетки чрез свързваща остеоцитите разклонена мрежа. Митохондриите играят важна роля при метаболизма и стареенето, като осигуряват енергия на клетките. Трансферът на митохондрии позволява на клетките реципиенти да регулират възпаления на тъкани, да предотвратят увреждания и дори да развият резистентност към химиотерапия. Той се осъществява с помощта на играещия ролята на посредник ендоплазмен ретикулум - сложна система от канали и вакуоли в органичните клетки. Ключова роля има ензимът митофузин 2, който свързва митохондрията с ендоплазмения ретикулум. С напредването на възрастта активността на ензима намалява и се нарушава трансферът на митохондрии в мрежата остеоцити. Това на свой ред увеличава риска от клетъчна смърт и поява на болести. По думите на учените, получените резултати може да допринесат за разработване на нови методи на лечение.", "date": "2019.11.24", "title": "Учени откриха неизвестна причина\nза стареенето"}
{"url": "https://www.24chasa.bg/novini/article/7903312", "text": "Германска гражданка, заподозряна в членство в \"Ислямска държава\" (ИД), беше върната в страната си от Сирия през Ирак заедно с трите си деца и едно американче, за което се е грижела, предадоха ДПА и БТА. Това е първият случай, в който германските власти прилагат процедурата за връщане в Германия на граждани, пребивавали на територията на джихадисткия халифат. Има и други такива заподозрени, които ще бъдат съдени в Германия, но те са се прибрали сами или са били депортирани от трети страни. Групата е пристигнала снощи на франкфуртското летище с полет от Ербил, Ирак. Преди това те са пребивавали в Северна Сирия, съобщи германската федерална полиция. Случаят ще бъде поет от властите в провинция Хесен. Трийсетгодишната жена е разследвана за членство в терористична организация и пренебрегване на деца, каза говорител на прокуратурата във Франкфурт. Още не е издадена заповед за нейния арест. Доскоро семейството е живяло в затворническия лагер в Ал Хол, Северна Сирия, където са пребивавали десетки хиля хора, вкл. бойци от ИД и техни роднини. Засега не е ясно каква е връзката между жената и двегодишното момиче с американско гражданство, посочи ДПА.", "date": "2019.11.24", "title": "Германия върна от Сирия своя гражданка, заподозряна в членство в ИДИЛ"}
{"url": "https://www.24chasa.bg/novini/article/7903334", "text": "Куче, оставено в автомобил в американския щат Флорида „шофира“ в продължение на час, след като без да иска е бутнало скоростния лост и е задействало задната скорост, след което колата е потеглилаа, предава Sky News, цитиран от  Лабрадорът Макс се оказал заключен в колата в американския град Порт Сейнт Луси в щата Флорида. Собственичката на кучето за малко е напуснала автомобила, след като направила грешен завой и го заключила. Малко по-късно тя е забелязала, че колата се движи, след като кучето бутнало скоростния лост и някак подкарало автомобила. Колата се въртяла в кръг и ударила пощенска кутия и кофа за боклук. Междувременно полицията, пристигнала на местопроизшествието се чудила как да отвори и да спре автомобила. Собственичката предала ключовете на полицаите, но понеже автомобилът бил в движение, те не могли да го отключат. Дистанционното отключване не работило, заради изхабена батерия. В крайна сметка автомобилът бил спрян, без никой да пострада, включително кучето, което излязло от колата доволно и махащо с опашка. „То се справяше доста добре, преди да удари пощенската кутия. По-добър шофьор е от много други, които съм виждала“, коментира съсед, свидетел на инцидента. Според информацията, собственичката на Макс е обещала да поправи пощенската кутия.", "date": "2019.11.24", "title": "Куче в САЩ подкара автомобил и „шофира“ в продължение на час (Видео)"}
{"url": "https://www.24chasa.bg/novini/article/7903365", "text": "Ръководствата на КНСБ и КТ \"Подкрепа\" категорично заявяват, че няма да допуснат, с цената на всички допустими от закона средства, да се орязват правата на работниците и служителите, когато техните работодатели не са изпълнили задължението си по закон да внесат дължимите осигурителни вноски и данъци. Това се посочва в позиция на двата синдиката, изпратена до медиите от пресцентъра на КНСБ. Те декларират това във връзка с продължаващото напрежение и споровете около плащането на първите три дни от временната неработоспособност на работещите, както и в контекста на появяващите се нови и все по-обхватни предложения на работодателските организации, в които се засягат правата на работещите, се отбелязва в позицията. Макар че експертите на двата синдиката не допускат тази идея да се възприеме от страна на правителството или на Народното събрание, тъй като подобна практика няма никъде, все пак алармират за позицията си по този конкретен въпрос, допълва пресцентърът. Ползването на аргументи, произтичащи от задълженията на т.н. самоосигуряващи се лица, са не само непрофесионални, но и крайно алогични, тъй като при тях става дума за личен ангажимент, ясно описан в КСО, тъй като те нямат работодател. И в този случай практиката по света е еднозначна - самонаетите/самоосигуряващи се лица изпълняват всички задължения по собственото си осигуряване и сами внасят за себе си съответните осигурителни вноски, дължими по закон. Поради това, неизпълнението на задълженията за внасяне на осигурителните вноски при самоосигуряващите се влече санкция за самите тях. А нарушенията по отношение на задълженията, свързани с осигуряването на работниците и служителите, пораждат санкции за работодателите им, посочват от синдикатите. В контекста на тази динамична обстановка, и като взеха предвид внесените между първо и второ четене на ЗБДОО предложения за спешен анализ на ситуацията с болничните листове и ползването на обезщетения, КНСБ и КТ \"Подкрепа\" сформираха обща експертна работна група, която започва работа още от понеделник, за да направи собствено изследване и анализ на информацията и данните по темата в НОИ, НАП и НЗОК, и да излезе със собствени заключения и препоръки по достъпа до обезщетения, документацията и контрола за установяване на истинността на настъпването на риска \"временна неработоспособност\", се посочва в позицията.", "date": "2019.11.24", "title": "КНСБ и \"Подкрепа\": Няма да допуснем орязване на правата на работниците"}
{"url": "https://www.24chasa.bg/novini/article/7904631", "text": "Откриха голямо скривалище с мумифицирани животни от времето на Древен Египет. Според информацията са изровени около 75 дървени и бронзови статуи на котки. Находките са част от некропола Сакара, южно от столицата Кайро. По думите на археолозите сред експонатите е и най-големият по размер скарабей намиран някога, пише „Ройтерс”, цитирана от    При разкопките са намерени древни артефакти като маски и статуи, а част от животните са котки, крокодили и птици. Намерена е и гробница на свещеник, близък до фараоните от Пета династия. Скенери показали, че мумифицираните котки всъщност са малки лъвчета, заради размера и сходността на костите. Сакара е бил некрополът на столицата на Древен Египет – Мемфис за повече от две хилядолетия. Докато египтяните мумифицирали починалите, за да запазят телата им, мумиите на животните служели за религиозни дарения.", "date": "2019.11.24", "title": "Откриха най-големия свещен скарабей от Древен Египет"}
{"url": "https://www.24chasa.bg/novini/article/7904689", "text": "\"От една страна хората трупат здравна култура от интернет, а не от истински лекари. От другата страна лекарите от моето поколение имат едно овластяване. Ако вие дойдете при мен с готова диагноза, аз се дразня много. Вие или вашите приятели смятат, че детето ви или ваш роднина е за болница, но това не го срещате, вие сте недоволни. Идват хора с готови диагнози, които, като се окаже, че не са така, те не са доволни. Идват хора, които искат да постъпят в болница за една седмица без да има нужда, пак не са доволни. Има тлеещо и непрекъснато поддържано напрежение между една част от обществото, която представлява моята гилдия, и останалата част. Това заяви бившият министър на здравеопазването д-р Мирослав Ненков в \"Неделята на  \"Навремето направихме лекарите търговци, болниците - търговски дръжества. И се търгува със здравето на хората. Лекарската професия е като всяка една друга, с тази особеност, че тук се касае за живота и здравето на човек. получават се не малко лекарски грешки. Скоро прочетох за жена, която починала, като лекарят й казал, че има гастрит, а тя е починала от инфаркт. Не малко са такива грешки. Нещо повече, че самите лекари не уведомяват пациентите, за това какво може да бъде развитието на дадено заболяване\", смята адвокат Пламен Димитров. Той коментира случая с починало 14-годишно дете в Перник, на което е поставена упойка, която му коства живота. На втора инстанция Апелативният съд оправдава собственика на клиниката и дава условна присъда на съпругата му, която също е собственик. \"Признаваш някой за виновен, но му намаляваш наказанието, което му е дадено на първа инстанция. На тях им тежеше, че им наложиха 5 години забрана да не упражняват лекарска професия. Сега втора инстанция го махна това. А в тази клиника има втори такъв случай, но този път детето е имало късмет в \"Пирогов\", обясни още той. \"Много е важно да бъдем прецизни в начина, по който дефинираме лекарската грешка. Тя става лекарска грешка, когато отдолу се подпише съдия, а не когато е казано от репортер или някой разбирач е изкал своето мнение по телевизията, на базата на недостатъчно информация. По отношение на малигнената хипертермия, това е едно ужасяващо усложнение, което е малко като гръмотевица. Би могло да се предвиди, но със специфични изследвания и изключително рядко. Проблемът е, че единственият медикамент, който се прилага в този случай, не е бил наличен\", обясни Ненков. \"Когато разполагате с упойка, в чиято листовка е записано, че може да предизвика хипертермия, то тогава трябва да имате антидот или да знаете откъде да се снабдите с него. Не може да си играете с живота на хората като на лотария\", смята Димитров. \"В една книга по инвазивна кардиология пише \"Грешката при подготовката е подготовка за грешка\". Много е рядко това усложнение, но когато настъпи е изключително драматично и смъртоносно. За това навсякъде, където се прилагат тези медикаменти, трябва да има антидот. Или ако го няма, анастезиологът трябва да знае откъде да го набави\", добави Ненков. \"Няма нищо по-скъпо от здравето. Трябва да се инвестира в него. Системата е куца, търговски са дръжествата, да. Здравето струва пари и то много. Ние инвестираме в 20-годишните си коли и никой не се е оплакал. Когато трябва да се дадат 20 лева за здраве, се почват едни писъци, лекарите стават печелбари\", коментира още бившият здравен министър. \"Това правителство два пъти по половин млрд. лева качва бюджета на Здравната каса. Краде се. Наливат се тези пари в каца без дъно. Крадат тези, които управляват системата. Едни сто човека, които мога да изредя. Тези крадци са много чувствителни, те са много обидчиви. Те са по-силни от държавата\", заяви Ненков. Адвокат Димитров подкрепи думите му. Според него много хора източват Здравната каса, пенсионните фондове и други дружества. Относно смъртта на 3-годишния Александър, който почина преди няколко дни в столицата, обикаляйки из три болници, Ненков попита, ако се окаже, че детето е починало от пневмония, която не се предвижда, кой ще се извини на докторката, която е охулена в социалните мрежи?", "date": "2019.11.24", "title": "Мирослав Ненков: Парите за здравната каса се наливат в \"каца без дъно\""}
{"url": "https://www.24chasa.bg/novini/article/7904704", "text": "Британският премиер Борис Джонсън обеща днес, че ще има Брекзит , без повече отсрочки и заяви в предизборния манифест на Консервативната си партия, че ще внесе споразумението за излизане на Обединеното кралство от ЕС в парламента преди Коледа, предаде БТА.  По-малко от три седмици преди британците да бъдат призовани да гласуват на парламентарните избори, насрочени за 12 декември, управляващите консерватори и опозиционната Лейбъристка партия се опитват да спечелят гласоподавателите с различни виждания за бъдещето на страната, но и едните, и другите обещават да увеличат разходите, отбелязва Ройтерс. Манифестът на Джонсън цели да открои разликата с програмата на лейбъристите, които искат да вдигнат данъците за богатите и бизнеса. Сегашният премиер обеща да не увеличава налозите, ако консерваторите спечелят вота. Ще съгласуваме ново търговско споразумение през идната година и то ще бъде такова, че да засили позициите на страната ни, и няма да удължаваме преходния период след декември 2020 година, каза Джонсън днес в Телфорд, графство Шропшър. При пристигането си в Телфорд Джонсън бе приветстван от привърженици, които скандираха: \"Борис\", но малко по-встрани протестиращи викаха: \"Лъжец, лъжец\". Единствената възможност да има Брекзит е Консервативната партия да бъде в парламента, се посочва още в предизборната програма, представена от Джонсън. В нея се допълва, че при победа на консерваторите на изборите през декември споразумението за \"развод\" с ЕС ще бъде внесено в парламента до края на годината, а до 31 януари 2020 година страната ще напусне Евросъюза. Лидерът на консерваторите обещава на британците да превърне Обединеното кралство в \"най-доброто място на света\" - с по-сигурни улици и по-чист въздух, ако те му осигурят мнозинство и отстранят съперника му Джеръми Корбин, лидера на Лейбъристката партия, съобщи АФП. След Брекзита ние ще станем свидетели на приливна вълна от инвестиции в страната, заяви Джонсън. След Брекзита ще можем да насочим сърцата и умовете си към приоритетите на британския народ, подчерта той. Според проучване на общественото мнение, публикувано от в. \"Индипендът\" на страницата му в Туитър, подкрепата за Консервативната партия е 41 на сто, а за лейбъристите - 30 на сто, съобщи Ройтерс.", "date": "2019.11.24", "title": "Борис Джонсън обеща Брекзит за Коледа"}
{"url": "https://www.24chasa.bg/novini/article/7904718", "text": "Регистрирано е земетресение с магнитуд 4,5 в Централна Турция, предаде \"Фокус\". Трусът е станал в 16:33 часа местно време на 80 километра северно от град Адана на дълбочина два километра. Земетресението е усетено силно в северната част на провинциите Адана и Османие. Засега не се съобщава за пострадали хора и нанесени материални щети.", "date": "2019.11.24", "title": "Земетресение разлюля Централна Турция"}
{"url": "https://www.24chasa.bg/novini/article/7904741", "text": "Плавателен съд, превозващ 14 600 овце на борда, се преобърна днес в румънското черноморско пристанище Мидия, съобщава сайтът Зиаре, цитиран от БТА.  22-мата моряци, намиращи се на кораба, са били спасени, като само един от тях е паднал във водата и е имал нужда от медицинска помощ заради хипотремичен шок. Всички моряци са сирийци, а корабът е плавал под флага на Палау. Според представители на местната Служба за извънредни ситуации до 16.30 часа са били спасени едва 40 от овцете, намиращи се на борда на частично потъналия кораб \"Куин Хинд\". Операциите за спасяване на животните ще продължат, докато има видимост, както и утре сутринта, посочи представител на румънската морска спасителна служба.", "date": "2019.11.24", "title": "Кораб, превозващ над 14 000 овце,\nсе преобърна в румънското пристанище Мидия"}
{"url": "https://www.24chasa.bg/novini/article/7904792", "text": "Милиардерът Майкъл Блумбърг обяви официално, че ще се кандидатира за президент на предстоящите догодина избори в Съединените щати, информира „Ройтерс”. 77-годишният бивш кмет на Ню Йорк е кандидат на Демократичната партия, на която стана член миналата година. Във „Фейсбук” страницата си Блумбърг написа: „Включвам се в надпреварата, за да победя Доналд Тръмп и да възстановя Америка. Вярвам, че уникалният ми набор от опит в бизнеса, политиката и филантропията ще ми позволят да спечеля и да ръководя”. Американските медии съобщиха, че Блумбърг влиза в надпреварата за Белия дом с рекламна кампания на стойност 30 млн. долара, предаде  Тази седмица политикът и бизнесмен подаде документи във Федералната избирателна комисия на САЩ за учредяване на комитет за кампания за президентски избори. Бившият вицепрезидент Джо Байдън води надпреварата пред левичарите Елизабет Уорън и Бърни Сандърс, според националните проучвания.", "date": "2019.11.24", "title": "Майкъл Блумберг обяви официално, че влиза в\nнадпреварата за Белия дом"}
{"url": "https://www.24chasa.bg/novini/article/7904810", "text": "\"Чувствам се фантастично в България. Аз съм в България от един месец и вече обичам вашата красива страна и българският народ. Уча български език и по този начин искам да покажа уважение към великата ви нация. Любимата ми дума е \"благодаря\". Това каза пред bTV американският посланик Херо Мустафа. Тя коментира предстоящата среща между българския премиер и американския президент Доналд Тръмп.  \"Срещата между Бойко Борисов и Доналд Тръмп е изключителна възможност да издигнем отношенията между нашите две страни на едно по-висоско ниво. На нея ще се говори за стратегическото партньорство между двете страни и развитието на двустранното сътрудничество, отбелязвайки силните и трайни отношения, които съществуват между България и САЩ. Акцент ще бъде поставен върху начините за засилване на общите за двете страни интереси в областта на сигурността в контекста на северноатлантическото партньорство, върху енергийната диверсификация, както и върху други актуални теми. Посещението на Бойко Борисов не е награда за покупката на F-16. Това е възможност за обсъждане на двустранните ни отношения. Трябва да се фокусираме върху самата среща, а не върху политическите ситуации в двете държави. Отношенията между България и САЩ съществуват от много отдавна и сега е момента да погледнем къде се намираме\", каза още Херо Мустафа.", "date": "2019.11.24", "title": "Американският посланик: Уча български, за да покажа уважение към великата ви нация"}
{"url": "https://www.24chasa.bg/novini/article/7904842", "text": "Десетки хиляди излязоха по улиците на Париж и Брюксел в демонстрация срещу насилието над жени, предаде Участниците в шествието носеха лилаво - цветът на движението в защита на правата на жените. Демонстрацията е насочена срещу домашното насилие. Според организаторите на протеста, повече от 130 жени са били убити от настоящия или бившия си партньор от началото на годината във Франция. В белгийската столица демонстрантите настояват властите да обърнат повече внимание на превенцията и помощта за жертвите на различните прояви на насилие, но и на извършителите на посегателствата, пише БГНЕС. В началото на марша протестиращите прочетоха списък с имената на жените, които са станали жертва на убийство в Белгия тази година. По пътя на марша бяха разположени десетки червени обувки, всеки чифт символизиращ убита жена. Шествия на солидарност имаше и в редица други градове по света в навечерието на утрешния международен ден за борба с насилието над жени.", "date": "2019.11.24", "title": "Хиляди на протест в Париж и Брюксел срещу\nнасилието над жени (Снимки)"}
{"url": "https://www.24chasa.bg/novini/article/7904892", "text": "Сърбия е „ахилесовата” пета на Европа, през която надниква президентът Путин. Това заяви пред   бившият външен министър Соломон Паси. По думите му Европейския съюз е допуснал стратегическа грешка като не наблюдава и не реагира на руското влияние северозападната ни съседка. Паси е категоричен, че Сърбия има ирационална обсесия към Косово. По думите му френският президент е направил няколко големи грешки в последно време. „Макрон направи няколко недопустими неща. Първото беше, че наложи вето за определяне на дата за започване на преговорите с Македония и Албания. Второто нещо беше, че обиди България и Украйна за сметка на африкански избиратели, които той има”, коментира бившият външен министър. Според Соломон Паси България трябва да търси сътрудничество със САЩ в областта на науката. „Трябва да искаме да изпратим космонавт на Луната. Ние трябва тласнем сътрудничеството си в област, в която се получават Нобелови награди””, катеторичен е той.", "date": "2019.11.24", "title": "Соломон Паси: Сърбия е „ахилесовата” пета на Европа, през която надниква Путин"}
