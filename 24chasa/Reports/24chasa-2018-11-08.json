{"url": "https://www.24chasa.bg/novini/article/7144470", "text": "България се нарежда на 24-то място по толерантност към еднополови двойки от всички 28 европейски страни. Това показват данните от годишния обзор на асоциацията Илга Европа, представени на международна конференция в София за правата на хомосексуалните да сключват брак. След нас са Румъния, Литва, Полша и Латвия, предаде  Най-либералната държава към еднополовите двойки е Малта. Тя достига 94% толерантност. Резултатът на България е малко над 24 на сто. Една от причините е, че у нас бракът между еднополови не е разрешен. \"Хората често се плашат, че подобни документи биха отворили вратата за някакви страшни неща. Първо, еднополовите бракове сами по себе си не са страшни. Те са просто юридическо уреждане на взаимоотношения, които вече съществуват в България, в София, в квартала ви, в блока ви може би\", каза Лилия Драгоева - анализатор в Центъра за изследване на демокрацията. Преди 3 години Лили и Дари се женят във Великобритания. Когато се прибират у нас, започват безуспешна съдебна битка за признаване на брака им. Борят се и за друго - да си имат дете. След 5 неуспешни опита инвитро, кандидатстват за държавна финансова помощ.", "date": "2018.11.08", "title": "България е на 24-то място в ЕС по толерантност към еднополовите двойки"}
{"url": "https://www.24chasa.bg/novini/article/7144394", "text": "БСП направи в четвъртък още един опит да спре концесията на летището в София и той се оказа пак неуспешен. Само преди дни Върховната административна прокуратура отказа да проверява сигнал на Корнелия Нинова и още петима депутати от БСП срещу концесията. В четвъртък депутатите отхвърлиха предложените от левицата промени в Закона за концесиите, с които да не се разрешават сделки с държавни фирми, които са в забранителния списък за приватизация. Ако то беше прието, нямаше да има концесия и за летището. По време на дебатите шефът на правната комисия Данаил Кирилов от ГЕРБ посочи, че няма връзка между забранителния списък и Закона за концесиите и няма как да стане, защото концесия на корпоративно имущество не може да има. И допълни, че концесия се дава за публична държавна или общинска собственост, каквото е и летище София. Но земята и съоръженията там не били апортирани в капитала на дружеството “Летище София” ЕАД. Ако проблемът ви е концесионната процедура на летището, то няма нищо общо с дружеството, коментира Кирилов, обръщайки се към БСП. Червеният депутат Крум Зарков опонира, че Законът за концесиите има нужда от прецизиране, защото се създавало впечатлението, че с един закон се създава списък, а с друг се заобикаля. Правната техника е коректна и не засяга само летище София, допълни Зарков. Лидерката на БСП Корнелия Нинова се включи с репликата, че това не е правен, а политически въпрос и дали държавата иска да има собственост и контрол върху стратегически обекти. Обръщаме се към патриотите да ни подкрепят, Волен Сидеров е искал ревизия на всички концесии, добави Нинова. На това лидерът на “Атака” отвърна, че когато е предлагал да се прекратят концесиите за злато и да се национализират енергоразпределителните дружества, БСП била против. Сега крадете нашите идеи, обърна се той към Нинова. Колегата му от ВМРО Искрен Веселинов пък попита риторично може ли БСП да напише свестен законопроект, за да има подкрепата на патриотите. А Христиан Митев от НФСБ посочи, че летищата във Варна и Бургас са дадени на концесия по време на управление на БСП и продължават да се развиват доста добре Мотивите срещу концесията на летище София могат да бъдат състоятелни едва след като има факти, че няма положителен резултат за държавата. Това заяви шефът на транспортната комисия Халил Летифов от ДПС за “24 часа”. “За да се развали концесия, би трябвало да има условия, на които тя вече не отговаря. Как иначе ще я развали БСП”, коментира депутатът от ГЕРБ и член на транспортната комисия Иван Вълков. Според него това било несериозно. Той вижда в причината БСП да е против концесията на летището заиграване заради предстоящите местни избори и тези за европейски парламент. Според него концесията би дала тласък в развитието на аеропорта. Новото летище в Истанбул също е дадено на концесия за 30 г., това е световна практика, която се е наложила, заяви още Вълков. Когато народът ни даде доверието си да управляваме, ще отменим концесията на летище София, колкото и да струва това, заяви в четвъртък Корнелия Нинова. Тя допълни, че за четвърти път се опитват да спрат сделката, но възможностите още не били изчерпани. БСП щяла да сезира Върховния административен съд за решението на Министерския съвет за концесията на летището, както и да се обърне към президента Румен Радев. ", "date": "2018.11.08", "title": "БСП пак пробва да спре концесията на летището в София с поправки в закон. Парламентът ги отхвърли (Обзор)"}
{"url": "https://www.24chasa.bg/novini/article/7144458", "text": "17 братовчеди на загинал на пътя циганин получили от съд по 50 хил. лв. обезщетение за всеки от тях. 720 дела с искове има само в Софийския градски съд, а от тях всяко пето е “братовчедско”. Средният размер на претенциите е 100 000 лв. Това съобщи в интервю за “24 часа” членът на УС на Асоциацията на застрахователите в България Кирил Бошов. Така той мотивира искането на застрахователите за лимити по т.нар. неимуществени вреди - за причинени болки и страдания.", "date": "2018.11.08", "title": "17 братовчеди с по 50 000 лв. обезщетение за убит на пътя"}
{"url": "https://www.24chasa.bg/novini/article/7144390", "text": "      Мистериозен доклад за БДЖ, изтекъл в медиите, лоша комуникация в борда на директорите на “Холдинг БДЖ” и невъзможност за работа в екип са причините министърът на транспорта Росен Желязков да поиска предсрочно прекратяване на договорите за управление на членовете на борда. Това заяви самият той на брифинг в министерството на транспорта. В борда на директорите на БДЖ са зам.-министърът на транспорта Велик Занчев, който е негов председател, изпълнителният директор Владимир Владимиров и финансовият шеф Филип Алексиев. Въпросният мистериозен доклад според сайтове бил на бюрото на министъра, освен това бил изпратен в ДАНС, но Желязков заяви, че не го е виждал. Според публикациите в този доклад, за чийто автор се посочва Владимиров, се твърди, че няма здрав и надежден подвижен състав, вината за състоянието била на зам.-министъра Велик Занчев, а изпълнителният директор бил изолиран от вземане на решения за важни обществени поръчки. “Не зная какъв е този доклад и това е особеността в комуникацията с холдинга”, заяви министър Желязков. Шефът на БДЖ Владимир Владимиров пък отрекъл документът да е изпращан в ДАНС. Желязков припомни, че след като бе избран за министър на транспорта, е провел среща с ръководството на холдинга и управителите на “БДЖ Пътнически превози” и “БДЖ Товарни превози”. Бил е запознат с текущото състояние, с проектите за ремонтите на подвижния състав и доставката на нови мотриси. От мениджмънта на БДЖ той получил увереност, че няма никакви индикации за проблеми в дружествата с изключение на обжалванията на обществени поръчки за новите мотриси и ремонта на вагони. Независимо от това на 24 октомври министърът е назначил одит в БДЖ, за това той съобщи първо в интервюто си за в. “24 часа”. Поискал е проверка спазват ли влаковете графика си за движение, както и анализ на подвижния състав. От този одит още няма резултат, тъй като срокът за провеждането му е 40 дни. Предсрочното прекратяване на договорите на управление на мениджмънта на БДЖ не било оценка за тяхната работа, а по-скоро разбиране на министъра за отговорността на целия борд. “През следващите дни ще преценя дали да уважа - заедно или поотделно, всяко едно от заявленията”, каза министърът. Другата седмица Желязков ще запознае със ситуацията и парламентарната транспортна комисия. Министърът уточни, че няма подготвен друг екип. В железницата казват, че напрежението между Владимиров и Занчев се е появило, след като вторият стана зам.-министър на транспорта. В предишните мандати на Борисов те работеха заедно - единият бе директор, а вторият - шеф на борда, след което - обратното. Пред “24 часа” Занчев заяви, че е подал оставка, министърът трябвало да прецени дали физически е възможно да изпълнява задачите си като зам.-министър и като шеф на борда.", "date": "2018.11.08", "title": "Мистериозен  доклад и лоша  комуникация -  причини за  оставките в БДЖ (Обзор)"}
{"url": "https://www.24chasa.bg/novini/article/7144357", "text": "Маскиран мъж в черно разстреля 12 души и рани най-малко 21 в бар в Таузънд Уакс, Южна Калифорния, в сряда вечерта, съобщи Си Ен Ен. Сред жертвите е и местен помощник-шериф. Полицаят Рон Хелъс, който имал 29-годишен опит и тази година трябвало да се пенсионира, се отзовал на сигнал за нападение с огнестрелно оръжие и бил прострелян многократно, след като влязъл в сградата. Той починал в болницата няколко часа по-късно. Стрелецът, идентифициран като 28-годишния Йън Дейвид Лонг, се е самоубил. В момента на атаката в бара имало студентско парти и в него се били събрали около 200 младежи, много от които 18-годишни. Стрелбата започнала около 23,20 ч в заведението, което е на около 65 км от центъра на Лос Анджелис. Мотивът още не е ясен. “Вътре всичко бе обляно в кръв Това е най-страшното нещо, което съм виждал през 41-годишния си живот”, каза местният шериф Джоф Дийн. “Този маниак отне живота на много млади хора”, добавя очевидец. Танците били в разгара си, когато нападателят, облечен изцяло в черно, с бейзболна шапка, слънчеви очила и маска на лицето, гръмнал пазача на входа, после влязъл в бара и започнал да стреля с полуавтоматично оръжие. Хвърлил и димни гранати, за да всее паника сред тълпата. Ужасените студенти използвали столовете на бара, за да счупят стъклата и да избягат. “Чух пукане и помислих, че са се спукали балони. После се обърнах и го видях”, разказва очевидка, която била до изхода. Според друга стрелецът изглеждал в прекрасна форма и знаел какво прави. “Видях как застреля трима. Отраснала съм в семейство на военен и разбирам от оръжия. Той очевидно не стреляше за първи път”, казва момичето. По-късно полицията обяви, че Йън Лонг е служил във флота на САЩ. Макар барът да бил много популярен сред студентите от съседните колежи, в него идвали и много бизнесмени. Вечерта била посветена на кънтри музиката. “Докладваха ми цялата информация за ужасната стрелба в Калифорния”, написа президентът Тръмп в туитър и похвали храбростта на полицията. “Бог да благослови жертвите и семействата им. Благодаря на силите на реда”, написа още американският лидер. ", "date": "2018.11.08", "title": "Мъж в черно уби 12, рани десетки в бар в Калифорния (ОБЗОР)"}
{"url": "https://www.24chasa.bg/novini/article/7144284", "text": "    Сухота в устата, разширяване на зениците, сърцебиене, възбуда и халюцинации. Това са симптомите на отравяне с растението татаул. Листа от него бяха открити примесени с пакетирания спанак, който вече бе изтеглен от магазините. При първи признаци веднага да се търси спешна помощ, категорични са медиците. До момента се знае за 4-ма души, яли заразен спанак в София. Те са били приети в “Пирогов”. След 48 часа лечение и наблюдение са изписани без опасност за живота и здравето им. За халюцинации и нарушение в зрението разказват и други потърпевши в други части на страната.  “Картината на отравянето с татул се овладява сравнително лесно от токсиколозите. То протича без последствия за здравето на пациентите в бъдеще”, обясни пред “24 часа” доц. Маргарита Гешева, началник на токсикологията в спешната болница и национален консултант по клинична токсикология. В дългогодишната си практика тя не е имала много тежки или фатални случаи при отравяне с татул или растения, съдържащи същия алкалоид. Но предупреждава, че всички части на растението са отровни и трябва много внимателно да се гледа листо по листо, преди да се консумира спанакът. Освен това съвсем малки количества татул могат да предизвикат отравяне, казва доц. Гешева. 1700 кг спанак е изтеглен от търговската мрежа, обявиха от областната дирекция по безопасност на храните в Пловдив. Производителят е от село Златитрап. Още на 5 ноември, когато до БАБХ е подаден първият сигнал за спанак с татул, е наложена възбраната за продажба. Листата са по-едри, по-тъмни и остри Татулът е храстовидно растение от семейство картофови. Разпространено е по цял свят, обикновено в полски райони. Листата са зелени или лилави, големи и остри накрая, имат и шипове. Цъфти с едри цветове във форма на тромпет, които са от бели до лилави. Плодовете са зелени, колкото орехи, вътре имат черни семена. Всички части на растението имат неприятен мирис и са силно отровни. Съдържащите се в тях алкалоиди водят до халюцинации, но влиянието при всеки е индивидуално. Датуринът, извлечен от татул, се използва в лекарство за астматици.", "date": "2018.11.08", "title": "Сухота в устата, сърцебиене и халюцинации - симптоми на отравянето с татул"}
{"url": "https://www.24chasa.bg/novini/article/7144360", "text": "Сатирична група, която казва, че иска да осигури признание за ролята на руското военно разузнаване в референдума за излизане на Великобритания от Европейския съюз, постави в Лондон пародийни плакати, възхваляващи \"приноса\" на руския президент Владимир Путин за Брекзит, предаде Ройтерс, цитирана от БТА.  Великобритания казва, че не е открила доказателства за руска намеса в референдума през 2016 г., а Москва отрича дори да се е опитвала да се намесва. Противници на Брекзит обаче повдигат въпроса дали Кремъл е играл някаква роля. Плакатите показват снимка на Путин, който намигва и държи руско знаме, и лозунга \"Да празнуваме Червен, Бял и Син Брекзит\". Буквата \"р\" в думата \"Брекзит\" на английски е обърната, така че да изглежда като буква на кирилица. Шегобийците, които твърдят, че стоят зад кампанията, заявиха, че са група офицери на руското военно разузнаване, известно като ГРУ, които искат да бъде призната тяхната истинска роля в Брекзит. Великобритания обвинява ГРУ за отравянето на бившия руски шпионин Сергей Скрипал и дъщеря му в Солсбъри през март. Ройтерс се свърза с групата, нарекла се \"Горда мечка\", а неин представител заяви на руски, че тя е загрижена за състоянието на руската демокрация и се противопоставя на авторитарния уклон на Москва. Групата изрази солидарност с руските журналисти, но представителят й отказа да заяви кой стои зад пародийната кампания.", "date": "2018.11.08", "title": "В Лондон бяха поставени пародийни плакати за \"ролята\" на Путин в Брекзит"}
{"url": "https://www.24chasa.bg/novini/article/7144460", "text": "Бившият съветски лидер Михаил Горбачов призова днес за спешни усилия за предотвратяване на нова надпревара във въоръжаването, предаде Асошиейтед прес, цитирана от БТА.  87-годишният Горбачов каза пред журналисти, че Москва и Вашингтон трябва да се фокусират върху преодоляване на разрива между тях и подобряване на отношенията си, които според него са най-важните в света. \"Надявам се, че надпреварата във въоръжаването може да бъде спряна и ядреното разоръжаване да продължи\", каза той. Горбачов и президентът на САЩ Роналд Рейгън положиха началото на този процес преди 30 години. Бившият съветски лидер говори след премиерата в Москва на филм на германския автор и режисьор документалист Вернер Херцог, базиран върху техни диалози. В друго изявление също днес Горбачов изрази загриженост от \"опитите светът да бъде върнат в миналото\" и предупреди, че нов цикъл на надпреварата във въоръжаването представлява най-голямата опасност сега. Той е дълбоко обезпокоен, че \"някои хора говорят за ядрена война като за нещо допустимо, готвят се за нея и обсъждат възможни сценарии\". Навремето аз и Рейгън се съгласихме, че ядрена война не може да бъде спечелена и никога не трябва да бъде водена и това трябва да се помни и днес, подчерта Горбачов.", "date": "2018.11.08", "title": "Михаил Горбачов призова да бъде предотвратена нова надпревара във въоръжаването"}
{"url": "https://www.24chasa.bg/novini/article/7144383", "text": "Парите, които гръцките пенсионери получават, бяха намалени толкова много, че някои от тях се местят към България - една от най-бедните страни в Европа, пише агенция Блумбърг. След като съпругата на 75-годишния Георгиос умира преди пет години, той дава апартамента си в Солун под наем, събира багажа си и се мести в София, където месечната му пенсия от 800 евро му позволява да “живее като крал”, посочва агенцията. “Разбира се, има трудности с приспособяването и приятелите”, казва гъркът, без да споменава фамилията си от страх, че данъчните в родината му може да решат да го проверят. “Но с парите, които имам, мога да се връщам в Гърция често”, доволен е Георгиос. Гърция, любима дестинация за пенсиониране на други европейци, сега вижда как собствените ѝ граждани се насочват към по-евтината им северна съседка, за да прекарат там старините си, след като пенсиите им бяха намалени поне 20 пъти по време на дълговата криза, припомня Блумбърг. Бюджетът на Гърция, който бе изпратен до Европейската комисия на 15 октомври, включва сценарий без допълнително намаление на пенсиите. Правителството вярва, че страната може да изпълни целта за бюджетен излишък преди обслужването на дълга от 3,5% от БВП без подобни съкращения. Решението по въпроса ще бъде взето в края на ноември, твърди европейски представител. Междувременно гръцките пенсионери правят рационалния избор да се преместят в България. През 2017 г. по данни на Евростат разходите за живот в Гърция са били почти двойни спрямо тези в България. “Като цяло животът е с 30% по-евтин от този в Гърция, и то ако решиш да останеш в София, Бургас или Пловдив - казва Георгиос. - В по-малките градове или села животът е дори по-евтин.” 71-годишният Никос изброява причините, които са го накарали да изживее старините си в България - хлябът струва 60 цента, вечерята навън трудно може да надвиши 10 евро, а едностаен апартамент в добър квартал може да се намери за 200 евро. Пенсията на Никос била намалена с 45% по време на кризата и сега е 1100 евро. Той очаква пенсията му да бъде намалена още, ако кредиторите натиснат премиера Алексис Ципрас да продължи със съкращенията. Но споделя, че в София живее много добре. “Рядко се прибирам в Атина. Синът ми често ме посещава и винаги купува неща, които са по-скъпи в Гърция”, казва той.", "date": "2018.11.08", "title": "Блумбърг: Обеднелите гръцки пенсионери се местят в България (Обзор)"}
{"url": "https://www.24chasa.bg/novini/article/7144374", "text": "Крадец падна с метална решетка от 4-ия етаж по време на обир и след месец в кома почина. Димитър Данаилов Тодоров, по-известен като Шаката, бе набеден от жълт вестник, че е обрал Мира Добрева, макар по това време да е бил в затвора. Шаката е от активния контингент крадци в София. Стажът му в затвора е внушителен. За последно влязъл там преди 3 години, но не за кражба, а за грабеж. Бандитът дръпнал чантата на жена на гара “Подуяне”. В нея имало портфейл с 54 лв., документи и златното синджирче на жената, което тя носела на ремонт. Криминалистите от столичното 5-о РУ обаче бързо го заловили. Мъжът се споразумял с прокуратурата да лежи 3 години. След като излязъл от пандиза на 3 август, Шаката се върнал към стария занаят. Крадял винаги сам. Обикновено атакувал блокове в тъмната част на денонощието. Катерел се по решетките на прозорците. Друг негов трик бил да използва металните пръти, на които хората връзват простора за прането си. При последния си обир в края на септември мъжът се покатерил по решетките на блок. Свидетели го видели и веднага подали сигнал на тел. 112. Полицаите от 5-о РУ тръгнали натам, но при пристигането си намерили Тодоров да лежи на земята, а решетката, която се откъртила от прозорец на 4-ия етаж, все още била в ръцете му. Криминалистите веднага викнали линейка, която дошла на 4-ата минута. 33-годишният мъж бил закаран в “Пирогов”, където лекарите се опитали да спасят живота му, но Тодоров починал след месец. През цялото време в болницата бил в кома. Причината мъжът да бъде свързан с обира в дома на Мира Добрева е намерен в жилището му подобен на задигнат от водещата златен накит. Кражбата в дома ѝ обаче бе извършена на 25 юли, а по това време Тодоров е търкал наровете в затвора. В жилището му обаче са били открити множество предмети, задигнати от най-различни райони на София. Самата Добрева също отрече пред “24 часа” да знае, че Тодоров е бандитът, който я е ограбил. При кражбата тв водещата и нейна съседка изразиха съмнения, че са били упоени с газ, тъй като са били в домовете си при кражбите. Почеркът на Шаката е да напада жилища, в които не светят прозорци. “Разберете, той се катери. Ами ако някой в дома го види, той какво да прави - да скача ли?”, коментираха полицаи. Те обясниха, че въпреки множеството доказателства за различни обири, които са открили в дома на Тодоров, няма как мъжът да бъде посочен като извършител, тъй като е починал.", "date": "2018.11.08", "title": "Лъжа е, че крадецът на Мира Добрева е умрял. Падналият нинджа бил в затвора при нейния обир"}
{"url": "https://www.24chasa.bg/novini/article/7144361", "text": "Собственици на търговски обекти по ул. “Граф Игнатиев” искат компенсации от общината, защото са пред фалит заради ремонта, който продължава от 6 месеца. По улицата вече има много затворени заведения, а останалите собственици не знаят още колко ще издържат. Затова днес групата на ГЕРБ в Столичния общински съвет организира среща с тях. Общинарите искат да чуят предложенията на бизнеса и да обсъдят какви мерки може да се предприемат. “Ще обсъдим сроковете и етапите на ремонта. Искаме да чуем техните предложения. След това ще можем да предложим решение”, обясни зам.-председателят на СОС Николай Стойнев. Столичната община вече е плащала подобни обезщетения през 2008 г. Тогава те бяха за собствениците на обекти в подлезите на Софийския университет - “Ялта” има права над обектите в подлеза до Ректората от 1997 г. Тогава срещу 3300 долара тя получава право на строеж под земята за 30 г. и право на ползване на няколко обекта за 10 г. Според запознати обаче няма как този случай да се приравнява с ремонта на ул. “Граф Игнатиев”, тъй като през 2008 г. обектите в подлезите са били затворени и общината е плащала наем за това, че ги е ползвала. Тогава затварянето се е наложило, за да се направи допълнително конструктивно укрепване на подлезите, за да може къртицата да мине под тях и да изкопае тунелите за метрото. с решение на СОС. А в случая с “Граф Игнатиев” става дума за уличен ремонт, който не налага ползването на обектите. Реконструкцията включва не само подмяна на настилките и трамвайните релси, но и на цялата подземна инфраструктура, заради което изисквала по-дълго време. Очаква се след около 2 седмици да се възстанови движението на трамваите и да се свалят строителните огради, каза зам.-кметът по транспорта Евгени Крусев. Коментират се и варианти с предоставяне на паркоместа или безплатно ползване на рекламни площи. Окончателните решения ще се вземат след срещата с бизнеса. Общината открива и специален телефон за сигнали за ремонта на ул. “Граф Игнатиев”, за да има още по-голям контрол над изпълнителя и строителния надзор. От понеделник такива ще се приемат на 02/987 79 25.", "date": "2018.11.08", "title": "Общината търси варианти за компенсация на търговци по \"Графа\""}
{"url": "https://www.24chasa.bg/novini/article/7144089", "text": "Екатерина Лашова се описва като един френски керамик, който работи на българска територия. Тя прави порцеланови чаши и посуда, насочени към малките моменти - когато пием кафе или чай или когато се срещаме с приятелите си. Нейните изделия са уникални, тъй като всяко едно от тях е изработено ръчно и не се разпространяват масово. “Много хора, когато чуят ръчна работа, си представят нещо, което е странно. Но аз държа нещата да бъдат със семпли форми и да бъдат преди всичко използваеми, да могат да влязат в битието на хората, а не да седят някъде по рафтовете и да събират прах”, казва Лашова. Тя започва дейността си преди 12 години. Тогава много нейни познати и колеги ѝ казват, че това, което прави, няма бъдеще в България и никой не би го купил, тъй като излиза много скъпо. Семейството ѝ обаче застава зад нея и нейния закачлив и елегантен дизайн. В началото Лашова прави само чаши, но след 10 години работа решава, че трябва да започне нещо ново и се захваща с направата и на посуда - всякакви видове купи и чинии, предназначени за маса. Екатерина Лашова е завършила керамика в Париж, учила е и в Белгия, и в България. Нарича себе си френски керамик, тъй като работи с порцелан - материал, който не е типичен за България, защото ние нямаме находища на суровините, от които се прави. Екипът ѝ се състои от трима души, но винаги идват още помощници, най-вече в по-натоварените сезони като този, който предстои - коледния. Освен за Коледа екипът ѝ подготвя около 6 колекции всяка година - за Свети Валентин, Великден и за всеки сезон. “Всяко едно годишно време обуславя различни цветове, форми, напитки - зимата пием повече чай, докато лятото наблягаме на разхладителни напитки. Това променя самите изделия, например сега зимата започваме да се храним малко повече, а лятото ядем повече плодове и трябва да си сложим фруктиера”, обяснява Лашова. Освен това ателието ѝ работи с много ресторанти, които имат своя лична идентичност и се обръщат към нея, за да подготвя нещо персонално. “На тях им харесва фактът, че си личи, че те са ръчно изработени. Това носи друго усещане и едно завръщане към миналото. Подчертава се този много личен момент - храненето, а удоволствието става още по-обогатяващо, наслада за всяко едно сетиво”, казва дизайнерката. Тя има и клиенти в Белгия и Германия. Лашова се придържа към семплите форми, които според нея са най-красиви. В дипломната си работа тя се фокусира върху рециклирането на форми, а не измислянето на нови. Този начин на мислене прилага и в работата си - в началото ателието ѝ е много малко и затова дизайнерката взема идеи от пластмасови модели, които запълва с гипс. От пластмасовите чашки за кафе черпи вдъхновението си и за своите т.нар. смачкани чаши. Любимият ѝ дизайн обаче са комплект сърцевидни чаши, едната с дръжка с формата на ключ, а другата - на ключалка, които влизат една в друга. “Те се родиха, когато живеех в Италия преди 10 години. Там някак си тези малки, стари магазинчета и цялата култура на града, в който живеех, ми показа тези стари ключалки и ключове, от които аз отново взех само отпечатък и ги сложих като дръжки”, разказва Лашова. Брандът ѝ носи нейното име. Тя е взела това решение, защото работата ѝ е персонална и идва от лични вдъхновения и преживявания. В България, от друга страна, я вдъхновяват хората. Тя забелязва тук една нова вълна от млади и модерни готвачи, които я търсят, за да направят заедно нещо различно. В момента дизайнерката живее на село в къща, построена от баща ѝ. През деня обаче си идва до ателието в София. В него тя мести работата си миналата година. Това помага бизнесът ѝ да се разрасне и тогава търси подкрепата на Fibank, тъй като се нуждае от нова финансова инжекция, за да може да предлага и нови продукти. “Аз работя с Fibank от 1999 г. - от момента, в който заминах във Франция да следвам, и имам изключителен сантимент, защото през всичките тези години много неща са ми се случвали и наистина срещам разбиране от тях. Дори се изненадах, когато отидох да кандидатствам по програмата “Смарт лейди” - представях си, че е за по-големи бизнеси. Ателието ни е малко и не ми се искаше да правя някакво огромно израстване, а по-скоро стабилизиране на нещата. И тогава Fibank застана зад мен”, казва дизайнерката. \"С Fibank се разбираме с една дума. Ние правим ежегодни изложби през лятото и на мен ми бе нужен апарат за плащане с карта - веднага откликнаха и ми предоставиха. През годините в чужбина ми се случваха какви ли не неща - например банкоматът ми глътна картата. От Fibank изпратиха факс на английски език, за да ми върнат картата. Обичам да ходя в един и същи офис и да работя с един и същи човек, който ме познава – така е в чужбина, така го направих и тук. Това за мен е важно - да бъдеш клиент, който е уважаван\", допълва Лашова. За нея успехът има различни видове: \"Ако е това, което правя, е много работа и време. Моите приятели от чужбина са научили една българска дума: работохолик. И когато дойдат в България, ме питат какво да правят, защото всеки при мен прави нещо. Но получавам удовлетворение, това е голям мотор, когато си много изморен или нещо не се е получило. След Коледа правим един наш базар и редовните ни клиенти идват с кутии бонбони, бутилки вино - тогава разбираш, че работата ти се оценява и чувстваш, че си направил нещо, което носи позитивна енергия\", споделя тя.  Дизайнерката разказва, че се върнала се в България, защото е родена тук и за нея няма по-нормално нещо от това да остане. \"Хората казват, че камъкът си тежи на мястото. Тук е семейството ми, приятелите, хората от екипа, с които работя. Те винаги са били зад мен и ми вярват. Аз работя и заради тях – това са млади хора, които са изключителни\".", "date": "2018.11.08", "title": "Екатерина Лашова, собственик на артстудио: Fibank бе зад мен още като студентка, както и днес в бизнеса ми"}
{"url": "https://www.24chasa.bg/novini/article/7144229", "text": "Служители на ниско ниво в телекоми най-вероятно са давали информация за телефонни номера и имена на хора, които водят висок стандарт на живот, на бандата мошеници, въртяла финансови измами с интернет телефони у нас. Това заяви пред “24 часа” участник в разследването. Бандата е разкрита при акция на ГДБОП и спецпрокуратурата в края на октомври, но за действията ѝ се разбра преди ден. Групата се състояла от българка, израелец и сърбин. Те действали у нас от година с 2 колцентъра и 7 интернет платформи с домейн в Естония. Днес апелативният спецсъд в София ще реши окончателно дали задържаните Михайло Маничич, Давид Менахем и Мария Велчева ще останат зад решетките. Тримата не са осъждани, нямат и криминални регистрации в полицията. Служители, наемани от групата на работа, били обучавани като оператори. Основно в колцентровете били назначавани ученици или студенти. По указание на “работодателите” младежите Набирали “клиентите” си по телефон, който на джиесемите на потенциалните жертви излизал като позвъняване от Великобритания. Предлагали им търговия с акции и злато. Освен богаташи измамниците прилъгвали и хора от средната класа. “Убеждаването не е траело дълго. Необходими са им били само няколко телефонни разговора със заучени реплики за бързо богатство и човекът в отсрещната слушалка се зарибявал”, обясни прокурорът по делото Ваня Христева. Жертвите били 30-ина, но само 17 се решили да свидетелстват. Другите отказали, защото се страхували да не се разчуе, че са били измамени. Доверчивите клиенти превеждали по интернет платформи различни суми, най-малката била 300 евро. В началото се създавало впeчатление у клиента за печалба, но след известно време под предлог “сриване на борсата” той не получавал очаквания дивидент Зарибяването е продължавало, докато жертвата изпадне в невъзможност да продължи финансирането. При желание за отказ от по-нататъшни инвестиции, се оказвало, че клиентът няма обратна връзка”, каза във вторник зам. главният прокурор Иван Гешев, на когото също преди време се обаждали лъжливи брокери. Когато ужилен се усетел и пробвал да анулира паричен превод, веднага получавал обаждане от колцентър. и дори жертвата да затвори телефона, той звънял отново. Пред разследващите брокерите твърдели, че смятали, че развиват реална търговска дейност, макар и с фалшиви имена. Шефовете им ги уверили, че това е наложително от мерки за сигурност. Когато служител разберял, че участва в измамата, веднага бил уволняван. Схемата бил хит в Западна Европа. Разследващите обаче не знаят откъде нашенците са почерпали опит.", "date": "2018.11.08", "title": "Над 10 от жертвите на мними брокери  отказали да  свидетелстват от срам"}
{"url": "https://www.24chasa.bg/novini/article/7144305", "text": "По повод снощното съобщение от Събора на Сръбската православна църква /СПЦ/, че \"на никаква цена не бива да се поставя под въпрос пълният суверенитет и интегритет на Сърбия в Косово\", сръбският президент Александър Вучич заяви, че е засегнат от \"лошата намеса\" на СПЦ в политиката и зададе въпроса \"какъв суверенитет и интегритет има Сърбия в Косово\", предаде агенция МИА, цитирана от БТА.  \"Какво ни остана от 1999 г. и от 2009 г. и къде ни е армията, народът и коя територия контролираме. Как да пазим това\", запита Вучич и добави, че за него хората са най-важни. Пълният суверенитет означава, че Сърбия има армия и полиция в Косово, каза той. \"Това е значението на тези думи. Страхувам се, че това е безотговорно. Няма да рискувам и ще пазя нашия народ, разбира се, но с това, което се опитвате, е ясно, че не искате никакъв компромис, страхувам се, че няма да имаме за какво да правим компромиси, тъй като безотговорната политика ни доведе до тази ситуация\", каза Вучич за ТВ Пинк от Хелзинки. Съборът на СПЦ заяви снощи, че Косово \"никога не е било, нито може да бъде само политически въпрос, за чието решаване монопол да имат само държавните органи и че \"на никаква цена не бива да се поставя под въпрос пълният суверенитет и интегритет на Сърбия в Косово и Метохия\". \"Какъвто и да е подпис, който би направил възможно признаването на Косово, участието му в ООН или отричане на Сърбия от Косово под каквато и да е форма, завинаги би отменило всяко историческо право на Сърбия на тези основни области на нашата духовност и държавност\", се казва в съобщението след извънредното есенно заседание на Събора на СПЦ.", "date": "2018.11.08", "title": "Вучич е засегнат от \"лошата намеса \" на Сръбската православна църква в политиката за Косово"}
{"url": "https://www.24chasa.bg/novini/article/7144319", "text": "Двама мъже са загинали след жесток сблъсък между беемве и камион в района между пловдивските села Оризари и Кадиево, съобщиха от полицията. Сигналът за инцидента е получен малко след 18:30 часа тази вечер. Шофьорът на тежкотоварното возило не е пострадал. Той е 39-годишен.  В момента пътят Пловдив - Пещера е затворен, а трафикът се отклонява. Жертвите са водачът на беемвето, който е на 57 г. и 80-годишната му спътничка. ", "date": "2018.11.08", "title": "Двама загинаха при катастрофа край Оризари"}
{"url": "https://www.24chasa.bg/novini/article/7144339", "text": "Сондата \"Паркър\"на НАСА подобри рекорда си за доближаване до Слънцето от миналия месец, като премина на 24 милиона километра от звездата ни тази седмица, съобщи Фокс нюз, цитиран от БТА.  Маневрата е направена самостоятелно, без команди от НАСА. В понеделник, 5 ноември, сондата \"Паркър\" се е доближила до Слънцето, а на 7 ноември се е свързала с наземния контрол, за да съобщи, че работи нормално и събира данни. \"Сондата \"Паркър\" е проектирана да се грижи сама за себе си и ценния си товар при доближаването до Слънцето, без контрол от Земята. Вече знаем, че прави това успешно\" - каза Томас Зърбъкън от НАСА. Сондата е поставила още един рекорд - за скорост. При максималното си доближаване тя е развила 343 112 км/ч. Първия си рекорд за доближаване до Слънцето сондата \"Паркър\" постави през октомври - тогава тя премина на 42,73 милиона километра от нашата звезда.", "date": "2018.11.08", "title": "Сондата \"Паркър\" е в добро състояние след рекордното си доближаване до Слънцето"}
{"url": "https://www.24chasa.bg/novini/article/7144190", "text": "Хърватия не подкрепя идеята за корекция на границата между Косово и Сърбия, защото не вярва, че това би допринесло за стабилността в региона, заяви хърватският посланик в Прищина Мария Капитанович в интервю за вестник \"Зъри\". Това може само да отвори нови въпроски и няма да доведе до решение на съществуващите, каза тя, цитирана от БТА.  На въпроса за визовата либерализация за Косово посланичката отговори, че за момента не може да се каже кога косовските граждани ще имат възможност да се движат свободно в Европа.", "date": "2018.11.08", "title": "Хърватия е против промяна на границата\nмежду Косово и Сърбия"}
{"url": "https://www.24chasa.bg/novini/article/7144194", "text": "Споразумението за Брекзит между Великобритания и ЕС ще бъде публикувано във вторник, след като правителството се произнесе по него в понеделник според предварителен график, който се обсъжда сега в Лондон, каза заместник-политическият директор на вестник \"Таймс\" Сам Коутс, цитиран от Ройтерс. Министърът за преговорите с ЕС Доминик Рааб ще се срещне с главния преговарящ от ЕС Мишел Барние във вторник - същия ден, в който ще бъдат публикувани споразумението за напускането и съпътстващата политическа декларация, каза Коутс. Той добави, че премиерката Тереза Мей ще направи изявление по въпроса пред Камарата на общините - долната камара на британския парламент, в сряда. При това положение около 23-25 ноември може да бъде свикана среща на върха на ЕС, отбеляза Коутс.", "date": "2018.11.08", "title": "Споразумението за Брекзит ще бъде\nпубликувано във вторник"}
{"url": "https://www.24chasa.bg/novini/article/7144193", "text": "Попадналият в търговската мрежа спанак с листа татул продължава да е водеща тема и днес. Количеството в склада на пловдивския производител е с предписание да бъде унищожено. Беритбата на съмнителния зеленчук е спряна. Така няма опасност от рецидив в търговската мрежа, успокоиха от Агенцията по храните в Пловдив, предаде  Инспекторите от агенцията по храните продължават проверките и изземват наличните количества от магазините. „Искаме да призовем и гражданите, които вече са си закупили и може би има в хладилниците останал от този спанак, с производител от Пловдив, просто да не го консумират, а да го върнат в обекта от който са го закупили”, призова директорът на инспекцията по храните в Търговище д-р Анелия Цонева. Галин Иванов от Попово и съпругата му се почувствали зле, минути след като яли от спанака. Купили го от верига хранителни магазини. „Жена ми се свлече на дивана и каза – нещо ми стана, в тоя момент и аз започнах да чувствам нарушение в зрението и веднага потърсихме спешна помощ в Попово… Бяхме в доста тежко състояние,особено жена ми халюцинираше, имам чувството че в линейката изпадаше в безсъзнание”, разказа мъжът. Айлин Садък от Търговище също пазарувала в хипермаркет: „В момента в който тръгвам да го готвя, намирам някакви стръкчета които са по различни от това на спанака и добре, че ги мих листенцата едно по едно и не попаднаха в храната на детето”. Четирима души са били приети в „Пирогов” след консумация на спанак в последните седмици, уточниха от спешната болница. Симптомите при отравяне с татул се появяват до няколко часа след консумация. Лечението се провежда с медикаменти, а зеленото растение е най-опасно за децата и възрастните над 70 години, предупреждават токсиколози. „Сърдечно-съдови проблеми, които имат, хора, които имат ритъмни, проводни, нарушения, хора, които имат високо кръвно – в една възбудна ситуация те по принцип ще качат още кръвното и от там вече могат да възникнат всякакви видове усложнения от основните системи на организма”, посочи началникът на спешната токсикология във ВМА д-р Детелина Перчемлиева. Спанакът е отгледан край пловдивското село Златитрап. Производителят казва, че зеленчукът, който има сертификат за качество по международни стандарти, се прибира механично от полето. „Хората, които стоят тук, на лентата, правят първичното сортиране, когато видят нещо, което не е спанак, в случая може да е плевел, изсъхнала клонка, жълти листа, бучка пръст и всичко, което не би трябвало да е в пакета, се отстранява”, подчерта Ивайло Малджански. После и работниците проверяват и прочистват от плевели. Земеделецът сортирал спанака си в склад без регистрация в Агенцията по храните, но след наложен акт, това е направено.", "date": "2018.11.08", "title": "Натровен с татул: Жена ми халюцинираше"}
{"url": "https://www.24chasa.bg/novini/article/7144209", "text": "Апелативният специализиран съд остави за постоянно в ареста вече бившия председател на Държавната агенция за българите в чужбина (ДАБЧ) Петър Харалампиев и главния секретар на Агенцията Красимир Томов, предаде  В съдебната зала стана ясно, че третият обвиняем за корупционната афера с документи за български произход – сръбският гражданин Марко Стойов, не е обжалвал задържането си и също остава в ареста. Въпреки уверенията на Харалампиев и Томов, че на свобода няма да пречат на разследването, апелативните спецсъдии, прецениха, че на този ранен етап от разследването най-адекватната мярка за двамата е задържането под стража.", "date": "2018.11.08", "title": "Бившият шеф на ДАБЧ Петър Харалампиев остава за постоянно в ареста"}
{"url": "https://www.24chasa.bg/novini/article/7144220", "text": "Системата за летищна информация на полетите на летище София е напълно възстановена и вече функционира нормално, съобщиха от аеропорта, предаде БТА.  Всички пътници и посетители на летище София могат да се осведомят за разписанието на полетите от мониторите, разположени на Терминал 1 и Терминал 2.                                                                                                                                                                                                                                                                                                                                                                                                                                                                                                                                                                                                                                              ", "date": "2018.11.08", "title": "Системата за полетна информация на летище София е възстановена"}
{"url": "https://www.24chasa.bg/novini/article/7144227", "text": "Две германски агенции разпространиха данни за намаляващите популации на насекомите в страната, което потвърждава установената от няколко години тенденция, съобщи ДПА. Най-засегнати са дивите пчели, мравките, осите, мухите, бръмбарите и пеперудите, заявиха от Федералната агенция за опазване на природата и от ентомоложката асоциация Е Фау Ка, предаде БТА. По предишни данни на Е Фау Ка, летящите насекоми са намалели с над 75 процента за 30 години. Новите данни от конкретни райони предоставят по-детайлна картина. При дивите пчели, например, намалението е сред 52 процента от всички видове. От ручейниците - насекоми, живеещи край езера и реки, са засегнати 96 процента от видовете. Има обаче и видове, които са във възход - някои водни кончета. Е Фау Ка събира данни за насекомите от 1989 г.", "date": "2018.11.08", "title": "Пеперудите, пчелите и мравките в Германия намаляват"}
{"url": "https://www.24chasa.bg/novini/article/7144235", "text": "„Положението в БДЖ открай време не е цветущо. Тези хора доведоха железниците до състоянието, в което са в момента”. Така бившият транспортен министър Кристиан Кръстев коментира оставките на ръководството на БДЖ в предаването „Плюс-минус. Коментарът след новините” по NOVA. Тримата членове на съвета на директорите на Холдинг БДЖ подадоха оставки днес. Това са шефът на борда Велик Занчев, който е и зам.-министър на транспорта, главният изпълнителен директор Владимир Владимиров, както и финансист №1 в жп компанията Филип Алексиев. Пред водещите Кузман Илиев и Владимир Сиркаров, Кристиан Кръстев заяви, че не е изненадан от оставките и намекна, че може и да не са оставки. „Имаше достатъчно време г-н Желязков (транспортният министър – бел. ред. ), за да огледа обстановката в Министерството на транспорта, съответно и в дружествата, които са негови подопечни. Това е най-логичното нещо, което можеше да направи. Адмирации за действията, които е предприел”, заяви Кръстев. Освен това бившият транспортен министър заяви, че не е важно кой е на конкретен пост, а какви мерки ще бъдат взети за оздравяване на БДЖ.", "date": "2018.11.08", "title": "Бивш транспортен министър: Положението в БДЖ открай време не е цветущо"}
{"url": "https://www.24chasa.bg/novini/article/7144252", "text": "Пенсиите на гръцките пенсионери са намалени толкова много, че някои от тях се местят в България, една от най-бедните страни в Европа, съобщава Блумбърг. Сред тях е 75-годишният Георгиос. След смъртта на жена си той дал под наем апартамента си в Солун, втория по големина град на Гърция, стегнал си куфарите и се преместил София. Пенсията от 800 евро месечно му позволява \"да си живее царски\" в българската столица, казва той. \"Разбира се, има проблеми с приспособяването и приятелите. Но с парите, които имам, мога да се връщам често в Гърция, а имам и възможността да пътувам\", отбелязва мъжът, който не иска да каже фамилията си, за да не си навлече проблеми с гръцките данъчни власти, предаде БТА. Гърция, която е сред дестинациите, към които се насочват пенсионери от други европейски страни, сега наблюдава как нейни граждани поемат да изживеят старините си в по-евтината северна съседка, след като пенсиите им бяха намалявани поне 20 пъти по време на продължителната дългова криза. Гръцките пенсионери правят рационален избор, премествайки се в България, отбелязва Блумбърг. По данни на Евростат през 2017 г. разходите за живот в Гърция са били почти два пъти по-високи отколкото в България, където са най-ниските в ЕС. Макар да има малко данни, които да покажат доколко разпространено е явлението, някои неофициални цифри намекват, че тенденцията може би се ускорява. \"Като цяло животът е с 30 процента по-евтин и то ако решите да останете в София, Бургас или Пловдив. В по-малките градове и села е по-евтино\", казва Георгиос. България се присъедини към ЕС през 2007 г. и оттогава икономиката й нараства със среден годишен темп от 2,4 процента. Същевременно това бе последната година на икономически растеж за Гърция, преди дълговата криза да заличи една четвърт от брутния й вътрешен продукт, да доведе до скок на безработицата и да остави страната няколко пъти да стига до ръба на излизане от ЕС. Пенсията на 71-годишния Никос е била намалена с 45 процента през кризата до 1100 евро и има вероятност да бъде понижена още, ако кредиторите от еврозоната убедят гръцкия премиер Алексис Ципрас да придвижи плановете за нови намаления на пенсиите. \"Все още живея много приятно тук въпреки голямото намаление, тъй като цените на всички стоки и услуги са много по-ниски отколкото в Гърция\", казва той. \"Вече рядко ходя до Атина. Синът ми често ме посещава и винаги намира и купува неща, които в Гърция са по-скъпи\", допълва мъжът.", "date": "2018.11.08", "title": "Гръцки пенсионери се местят в България в търсене на по-евтин живот"}
{"url": "https://www.24chasa.bg/novini/article/7142770", "text": "Мнозина, които побързаха да си направят резервациите, вече са установили, че цените тази зима са с Плюс това престоят в хотел, тържествената вечеря и празничната програма поначало са на цени, които нямат нищо общо с регулярните. Проверка на “24 часа” сред туроператорските фирми, които организират новогодишни празници, показва, че средният процент на увеличение на цените в сравнение с миналата година е около 10%. Например пакет от 3 нощувки в хотел с 4 звезди на двама човека в двойна стая плюс празнична вечеря с програма, който миналата година струваше средно 1000 лв. сега е средно по 1100 лв. Според туроператорите това важи само за коледно-новогодишните празници - иначе извън тези натоварени дни. Според Илияна Стоева от “Александра Тур” при записванията първо свършват най-скъпите куверти. “В момента например нашите места в Банско, Хисаря, особено Велинград са напълно изчерпани”, каза тя. Към средата на ноември те вероятно ще бъдат напълно изчерпани и при останалите туроператори и повечето от тях се опитват вече да продават куверти за чужбина, каза тя. Става въпрос предимно за близката - Македония, Сърбия, Гърция, където цените са почти равни на българските. Обикновено по-търсени са кувертите за Нова година, тъй като Коледа е семеен празник и желанието на хората да го прекарат извън дома не е много голямо. За прекарване на коледната нощ в чужбина почти няма клиенти, още повече че в Сърбия и Македония Коледата е през януари. Ориентировъчните цени за такова пътуване са между 200 и 400 лв. на човек. Например 4 нощувки със закуска и празнична вечеря в Черна гора може все още да се намерят за около 300 лв. По-посещавани дестинации, като например Охрид, струват по-скъпо - 350 лв. на човек в 4-звезден хотел със закуска и вечеря, плюс празнична вечеря, плюс пътуването дотам. Групите за пътувания за Нова година на по-далечни и скъпи дестинации отдавна са попълнени. Кратък преглед на сайтовете показва, че тук-таме има свободни места. Но изкарване на новогодишната нощ в Дубай например е към 1770 лв., и то с намаление. От няколко години насам хит сред българите, решили да прекарат Коледа и особено Нова година в България, са Това обяснява големия интерес към Велинград и Хисаря. Друга много търсена дестинация напоследък са апартхотелите, защото дават възможност за събиране на няколко семейства на едно място или на по-големи групи от хора. При тях и се продават само нощувки. Цените там се движат между 70 и 150 лв. за стая за една нощ. За празничната вечеря се плащат допълнително между 100 и 150 лв. на човек. Доста свободни места все още може да се намерят за големите курорти по морето. Разбира се, повечето хотели там не работят по това време на годината, но много собственици се опитват да не затварят през есента и зимата обектите си и са навлезли в зоната на конгресния туризъм. За тях Коледа и Нова година са кулминация. Цените, които предлагат, са доста атрактивни. Например 3-дневен престой около Нова година в 4-звезден хотел на Слънчев бряг може да излезе и 172 лв. на човек. При същите условия, но с един ден повече престой на Златни пясъци струва максимум 400 лв. на човек. В Албена работят само двата луксозни 5-звездни хотела “Парадайс Блу” и “Фламинго Гранд”. Цените са доста по-високи, но и през трите вечери се организират забавления: концерт на Десислава, маскен бал на 30 декември и концертът на Графа навръх Нова година. Според директора на Института за оценки и анализи в туризма Румен Драганов в края на този декември на път ще тръгнат около 540 хил. българи, почти същият брой както миналата година. Обикновено около 200 хил. от тях пътуват за Коледа, а 240 хил. съчетават коледните празници с прекарване на новогодишната нощ извън дома. Към 120 хил. от пътуващите заминават за чужбина. Разбира се, далеч не всички, които пътуват за Коледа, отсядат в хотели или отиват на заведение. Повечето от тях ходят на гости на роднини. “Според мен активната продажба на куверти за Нова година ще продължи Първо се продават най-скъпите куверти, в последния момент остават свободни единствено най-евтините. Още повече че в България има хора, които ходят на едно и също място на Нова година години наред, защото първия път им е харесало”, каза Драганов. Другата особеност на нашенското прекарване на Нова година в заведение е, че собствениците обикновено първо мислят за цената. Едва след това се сещат, че трябва да предложат и специална програма, и почват да мислят кого да поканят. За менюто се мисли още по-късно. Голяма рядкост е в офертата да бъде посочено какво се предлага за ядене и пиене в новогодишната нощ.", "date": "2018.11.08", "title": "Коледа и Нова година с 10% по-скъпи куверти, но местата свършват"}
{"url": "https://www.24chasa.bg/novini/article/7144269", "text": "Турция не подкрепя натиска със санкции върху Русия и няма да застане на страната на държавите, които въвеждат ограничения срещу Русия, заяви днес председателят на комисията по международни въпроси в турския парламент Волкан Бозкър на съвместно заседание на комисиите по външна политика на Държавната дума и на Великото национално събрание на Турция, предаде ТАСС, цитирана от БТА.  Съвсем искрено и откровено искам да подчертая, че Турция не е заставала на страната на тези страни, които въведоха сакнкции спрямо Руската федерация, и занапред няма да прави това, каза Бозкър. \"Приятелството между Турция и Русия - това е истинско приятелство\", изтъкна той. Бозкър обърна внимание, че в сегашния период междудържавното партньорство между Русия и Турция се намира на достатъчно високо равнище. Аз давам като пример руско-турските отношения пред представители на други чужди държави, посочвайки, че това са две страни, които толкова са воювали помежду си, преживели са сложен период на взаимоотношения. Техните отношения сега се намират в подем, каза Бозкър. Председателят на комитета по международни въпроси на Държавната дума Леонид Слуцкий заяви от своя страна, че руско-турското сътрудничество може да стане сериозен фактор за стабилизация на икономиките и националните валути и на двете страни. На заседанието са били обсъдени също ситуацията в Ирак и намирането на изход от сирийската криза.", "date": "2018.11.08", "title": "Турция няма да подкрепя политиката на санкции срещу Русия"}
{"url": "https://www.24chasa.bg/novini/article/7144281", "text": "Кейт Мери Бърнс ще бъде новият посланик на САЩ в Република Македония, съобщи македонската Нова ТВ. Номинацията й от президента Доналд Тръмп трябва да бъде одобрена от американския Сенат. Кейт Мери Бърнс е дипломат от кариерата и идва от Атина, където от септември 2017 г. бе заместник ръководител на мисията. Преди това тя е била заместник постоянен представител на мисията на САЩ в ОССЕ във Виена. Тя ще замени посланик Джес Бейли, също дипломат от кариерата, който бе номиниран на поста през 2014 г. от предишния американски президент Барак Обама.", "date": "2018.11.08", "title": "Кейт Мери Бърнс ще бъде новият посланик на САЩ в Република Македония"}
{"url": "https://www.24chasa.bg/novini/article/7144288", "text": "Президентът на САЩ Доналд Тръмп, който ще посети Париж за възпоменанията за 100-годишнината от края на Първата световна война, няма да участва във форума за мира в неделя, организиран по инициатива на френския му колега Еманюел Макрон. Това предаде Франс прес, като цитира историка Жюстен Вес, един от организаторите. Очаква се десетки държавни глави да посетят тази седмица френската столица, за да участват в церемониите за стогодишнината от примирието, сложило край на Първата световна война. В неделя сутринта ще има церемония пред Триумфалната арка в Париж. Много от лидерите ще участват и във форума за мира, който започва следобед и ще продължи до вторник, предаде БТА. \"Парижкият форум за мира\" ще продължи до вторник в голямата зала в парка \"Ла Вилет\". На него ще се обсъжда международното сътрудничество и глобалното управление. Участниците ще подкрепят запазването на мултилатерализма в международните отношения, който е подложен на изпитание от възхода на лидери като Доналд Тръмп, смятащи, че интересите на тяхната страна се защитават по-добре с двустранен и транзакционен подход, отбелязва АФП.", "date": "2018.11.08", "title": "Тръмп няма да присъства на парижкия форум за мир"}
{"url": "https://www.24chasa.bg/novini/article/7144185", "text": "Десетки мюсюлмани рохинги от Мианма и Бангладеш са се насочили с лодки към Малайзия, съобщават хуманитарни служители, цитирани от Ройтерс и БТА. Това предизвиква опасения за нова вълна от опасни пътувания след операцията срещу трафикантите на хора през 2015 година. Една от лодките е потеглила вчера от южния бряг на Бангладеш, съобщи бреговата охрана. Няколко плавателни съда са напуснали щата Ракхайн в Западна Мианма, според лидери на рохингите и хуманитарни служители. 33 рохинги и 6 бангладешци бяха арестувани в югоизточната част на Бенгалския залив на рибарска лодка, насочила се към Малайзия, заяви Фойезул Ислам Мондол, началник на бреговата охрана в югоизточния административен окръг Текнаф на бангладешката провинция Читагонг. Засега няма коментар от бангладешкото правителство. Над 700 000 души от мюсюлманското малцинство рохинги избягаха от мианмарския щат Ракхайн след ръководена от армията операция срещу тях през август миналата година, което доведе до появата на огромни бежански лагери в Бангладеш. Стотици хиляди остават в Мианма в лагери за вътрешно разселени хора. Бежанците обвиняват войниците и местното будистко население в масови убийства и изнасилвания при насилието миналата година. ООН обвини мианмарската армия в намерение да извърши геноцид, но правителството отхвърли почти всички обвинения. Мианма се готви да приеме обратно някои от бежанците, след като се споразумя с Бангладеш репатрирането да започне на 15 ноември. Много от рохингите заявяват, че няма да се върнат без гаранция за основни права, включително гражданство и свобода на придвижването. ООН заяви, че условията в щата Ракхайн, където будисти протестираха срещу връщането на бежанците, не са подходящи за това. Според Крис Леуа, директорка на организацията Проект Аракан, която има мрежа от източници в общностите на рохингите, заплахата от връщане в Мианма може да подтикне бежанците да се обърнат към трафиканти на хора.", "date": "2018.11.08", "title": "Десетки рохинги са избягали с лодки от лагери за бежанци и се насочват към Малайзия"}
{"url": "https://www.24chasa.bg/novini/article/7144154", "text": "23 ноември е срокът, в който сформираната в МРРБ работна група трябва да предложи идеи за промяна в законодателството, чрез които строителният надзор да стане по-ефективен. Това съобщи министърът на регионалното развитие и благоустройството Петя Аврамова на среща с ръководството на Камарата на инженерите в инвестиционното проектиране, съобщиха от пресцентъра на регионалното министерство. В нея участваха също началникът на кабинета Весела Начева-Кръстева, заместник-министър Николай Нанков и началникът на ДНСК Иван Несторов. Включените в работната група експерти извършват преглед на нормативната уредба и трябва да предложат изменения, чрез които дейността на лицата и фирмите, упражняващи строителен надзор, да се регулират по-добре. Трябва да помислим как заедно да направим процеса работещ. Отворени сме за идеи и ако имате предложения ще очакваме да ни ги предоставите, каза още регионалният министър. Коментирана беше и нормативната уредба относно строителството. Министър Аврамова напомни, че в МРРБ е създадена работна група, която има за задача да разработи концепция за промяна в законодателството по отношение на инвестиционния процес. По време на срещата бяха дискутирани квалификацията на кадрите и нормативни промени, чрез които да се завишат изискванията за получаване проектантска правоспособност", "date": "2018.11.08", "title": "До 23 ноември предлагат промени за по-ефективен строителен надзор"}
{"url": "https://www.24chasa.bg/novini/article/7144164", "text": "Веднага след избирането за кандидат за председател на Европейската комисия си Манфред Вебер даде интервю за \"24 часа\". Това е втората част от неговото интервю. - Първо, трябва да сме наясно с условията. Днес е очевидно, че България е изпълнила правилата за членство. Тоест България трябва да получи равно третиране. Оценявам високо това, което направи българското правителство, особено за контрола на границите. Българо-турската граница днес е охранявана по-добре от много други граници, които са в Шенген. Ето защо всичко опира до уважението и справедливото отношение от страна на останалите. Шенген трябва да бъде разширен сега, за да включи България. Това, което мога да направя аз и което мога да обещая, е да продължа битката заедно с Бойко Борисов, за да стане страната ви част от шенгенското пространство. - Страните от Западните Балкани са европейски страни. Няма никакво съмнение в това. За мен важно послание е да съчетаем този въпрос с този за финалните граници, финалната композиция на ЕС. Так че аз казвам: \"Да\" за страните от Западните Балкани. Те трябва да получат своята възможност да се присъединят.\" Но, от друга страна, да сме наясно с Турция. Турция не може да стане член на ЕС, тоест границата между България и Турция е външна. - Много уважавам Макрон, защото той е млад, проевропейски и прогресивно настроен президент на голяма страна. Това е духът на Европа, който споделям и аз. Но, от друга страна, не ми харесва Европа да се дели на добри и лоши европейци. Ние всички сме европейци, макар че може понякога нещо да ни харесва или да не ни харесват някои теми или изявления. Но ние всички сме европейци. Трябва да се уважаваме и да си говорим. Иначе не може да решаваме проблемите. - Моля ви за разбиране, че ще го запазя за себе си. Лично е. Чувствам се наистина топло и силно подкрепен от нея, което е нещо голямо.", "date": "2018.11.08", "title": "Вебер: Продължавам битката България да влезе в Шенген сега"}
{"url": "https://www.24chasa.bg/novini/article/7144178", "text": "Анкара и Вашингтон ще работят за преодоляване на разногласията, заяви днес председателят на комисията по международни въпроси в турския парламент Волкан Бозкър на среща с председателя на комитета по международни въпроси на Съвета на федерацията Константин Косачев, предаде ТАСС. Имайки предвид това, че със САЩ имаме партньорски отношения, явяваме се съюзници от НАТО, нито една от страните не е заинтересована от влошаване на отношенията, отбеляза турският депутат, предаде БТА. По думите му след смяната на американската администрация двустранните отношения са се променили в лоша посока, \"но и двете страни ще се стараят да решават възникналите трудности\". На 1 август САЩ наложиха санкции на двама турски министри във връзка с ареста в Турция на американския пастор Андрю Брънсън, а като ответна мярка Турция наложи санкции на двама американски министри. Пастор Брънсън беше освободен през октомври и се завърна в САЩ. Миналата седмица САЩ премахнаха санкциите срещу двамата турски министри, а Турция отговори с вдигане на санкциите срещу двамата американски министри.", "date": "2018.11.08", "title": "Турция: Нито ние, нито САЩ са заинтересовани от изостряне на отношенията"}
{"url": "https://www.24chasa.bg/novini/article/7143980", "text": "Косовският премиер Рамуш Харадинай смята, че президентът Хашим Тачи \"би било добре да размисли\" трябва ли да продължат преговорите със Сърбия, докато плановете на страната зависят от настроението на другата страна, съобщи агенция МИА. След днешното правителствено заседание Харадинай заяви пред журналисти, че няма информация за какво ще разговарят днес в Брюксел президентите на Косово и Сърбия Хашим Тачи и Александър Вучич, предава БТА. \"Прави ми впечатление, че ЕС придава голямо значение на диалога, а Косово е много податливо. Би било много лошо да се каже на едната страна, в случая на Косово и на господин Тачи, елате на диалога, но вашите граждани няма да получат визова либерализация. Би трябвало Тачи да реши какво трябва да прави. Трябва ли да отиде на тези разговори. Трябва ли да приеме всички планове на неговата страна да зависят от настроението на другата страна\", каза Харадинай. Премиерът допълни, че увеличението на митата върху сръбските стоки, внасяни в Косово, с 10 процента, е въведено в отговор на отношението на Белград към косовската държавност.", "date": "2018.11.08", "title": "Харадинай: Тачи да помисли трябва ли да продължи диалога със Сърбия"}
{"url": "https://www.24chasa.bg/novini/article/7143986", "text": "Американският ислямски религиозен лидер, чернокожият националист Луис Фарахан, който е на посещение в Иран, предупреди президента на САЩ Доналд Тръмп \"да не натиска спусъка на войната в Близкия изток по искане на Израел\", предаде Асошиейтед прес. 85-годишният Фарахан, известен с провокативните си изказвания, смятани от мнозина за антисемитски, разкритикува икономическите санкции, наложени от Тръмп на Иран, предаде БТА. Фарахан каза пред журналисти в иранската столица, че се моли президент и правителството да са \"много, много внимателни\". \"Войната ще отприщи друга война, която ще въвлече Китай, Русия и всички останали държави\", каза Фарахан. \"Войната ще сложи край на тази Америка, която познавате\". Фарахан е лидер на групировката \"Ислямска нация\" - сепаратистко движение на чернокожи. Движението до голяма степен е затворено за външни лица и затова дори тези, които отблизо следят дейността му, не могат да преценят каква е силата му, отбелязва АП. Върхова точка в дейността на Фарахан беше организираният от него през 1995 г. до Вашингтон Поход на един милион души, символ на гордостта и правата на чернокожите. По време на визитата на Фарахан в ислямската република, държавната телевизия излъчи клип с него, на който той се опитва да каже на фарси: \"Смърт на Израел\", обичайно скандиране на ирански митинги през десетилетията след ислямската революция от 1979 г. Той започва да го повтаря, но множеството в университета в Техеран, присъстващо на събитието с негово участие, започва вместо това да скандира: \"Смърт на Америка\". След като видеото беше разпространено онлайн, Фарахан направи изявление, че никога не е карал хората да скандират \"Смърт на Америка\". Днес Фарахан реагира гневно на искането на иранската държавна телевизия да повтори този лозунг. Проповедникът обаче отправи остри думи към президента Тръмп. \"Вашата политика руши доверието към Вас по света, благосклонността към вас по света и сега вие сте объркан и се разкъсвате\", каза Фарахан за Тръмп. \"Ако направите това, вие, не иранското скандиране, ще предизвикате смъртта на най-великата нация, живяла на Земята през последните 6000 години\", предупреди президента на САЩ американският религиозен водач.", "date": "2018.11.08", "title": "Американски религиозен лидер предупреди Тръмп да не разпалва война в Близкия изток"}
{"url": "https://www.24chasa.bg/novini/article/7143972", "text": "\"Ако не се увеличи „Гражданска отговорност“, неминуемо ще се стигне до фалити на застрахователи\". Това заяви председателят на бюджетната комисия в НС Менда Стоянова по време на заседание на две парламентарни комисии - по бюджет и финанси и по правни въпроси. „През последните дни много се изписа и изговори по отношение на промените и поскъпването на „Гражданска отговорност“. Предложенията не са написани от мен, а от работна група\", заяви Менда Стоянова и допълни, че в България премията по \"Гражданска отговорност\" е една от най-евтините в ЕС - у нас тя е 200 лв., а средно в Европа - 227 евро. У нас броят на жертвите от ПТП също е почти два пъти по-голям в сравнение с Европейския съюз. В общността се изплащат повече застраховки за имуществени вреди, докато у нас - предимно за неимуществени. По данни на КФН за миналата година са изплатени 118 хил. лв. за неимуществени вреди, цитира Стоянова. \"На този фон през юли се появи тълкувателното решение на ВКС, което разшири кръга от роднините, които могат да предявят претенции за обезщетение. За периода от юли до момента са заведени над 300 нови дела за претенции по стари инциденти\", посочи Стоянова. Затова застрахователите ще трябва да разполагат с по-сериозен ресурс, който ще се увеличава всяка година. Решението на ВКС щяло да засегне над 3 млн. шофьори, заяви Менда Стоянова и посочи, че ако не се увеличи „Гражданска отговорност“, фалитите са неизбежни. \"Фалитите по веригата ще се отрази и на Гаранционния фонд,който не е ясно дали ще може да поеме тази лавина от искове. По предварителни данни ще са необходими нови 200-300 млн. лева в бюджета на Фонда“, предупреди тя.", "date": "2018.11.08", "title": "Менда Стоянова: Ако не се увеличи \"Гражданска отговорност\", ще има фалити"}
{"url": "https://www.24chasa.bg/novini/article/7143994", "text": "„Манфред Вебер, който беше избран за общ кандидат на десницата, иска да възстанови връзката между ЕС и гражданите – но той самият е част от провалените политики, които отчуждиха ЕС от хората“, смята лидерът на ПЕС Сергей Станишев, съобщиха от пресцентъра на лидера на ПЕС. Манфред Вебер беше избран да води кампанията на ЕНП за евроизборите догодина. С това немският консерватор става вторият известен претендент в надпреварата за поста Председател на ЕК, след като във вторник ПЕС се обедини зад кандидатурата на холандския социалист Франс Тимерманс. Останалите европейски политически семейства все още не са избрали своите водещи кандидати. „Вебер казва, че Брюксел трябва да възстанови връзката с гражданите. Това е вярно, но не ЕС се провали в тази задача, а ЕНП. Вебер е лидерът на тяхната парламентарна група, а председателите на ЕП, Комисията и Европейския съвет също са от ЕНП. Десните имаха всички лостове в институциите, но не успяха да задържат ЕС силен, обединен и фокусиран върху социалните предизвикателства. Европейските граждани очакват промяна, но тя не може да дойде от Вебер – той олицетворява провала на ЕНП да отговори на проблемите на хората през последните години.“, заяви Станишев. „На хартия в тяхната програма има заложени много социални елементи, но няма как те да са автентични и да им се вярва, че ще я изпълнят. Юнкер също обеща социален ААА рейтинг за Европа в началото на своя мандат, но днес, 5 години по-късно, няма нищо такова“, категоричен е президентът на ПЕС. „Особено ме притеснява фактът, че ЕНП се опитва да се хареса на всички части от политическия спектър. Сключват сделки с националистите, които вече са удобни коалиционни партньори в Австрия и България, и ревниво пазят анти-демократи като Орбан в техните редици. Сега Вебер иска да „строи мостове“ към Салвини в Италия и Качински в Полша. Истинският европейски лидер трябва да строи мостове между хората и народите, а не между национализма и популизма, и отговорната политика. Трябва категорично да отхвърлим тези течения, вместо да ги прегръщаме в името на властта. Разочароваща е фрапантната арогантност на ЕНП, които вярват, че властта и ръководните постове в ЕС им се полагат по право. „Каквото и да стане, ЕНП ще победи“, каза вчера Александър Стуб – добро обобщение на тяхното отношение към властта. Десните продължават да не разбират какви са проблемите, какъв е залогът на тези избори, защо хората искат промяна и защо се обръщат към популизма и авторитаризма. ЕНП е част от проблема и няма как да предложи автентична промяна, особено с Манфред Вебер начело.“, заяви лидерът на европейската левица.", "date": "2018.11.08", "title": "Станишев: ЕНП и Вебер искат още власт, но Европа иска промяна"}
{"url": "https://www.24chasa.bg/novini/article/7143993", "text": "Влезе в сила осъдителна присъда спрямо Г.Г., признат за виновен за извършено от него престъпление по чл. 304, ал. 1 от Наказателния кодекс. Той е бил предаден на съд с обвинителен акт на Окръжна прокуратура – Монтана за даване на подкуп на длъжностно лице. Това съобщиха от Апелативна прокуратура. На 24.07.2017 г. подсъдимият Г. се явил в община Медковец, придружаван от негов познат. Двамата се интересували от реда и условията за сключване на граждански брак между българска гражданка и чужденец от Пакистан. На служителката във ведомството те представили копия на документи, като на чуждоезичните такива липсвали заверки и легализации. В тази връзка им били дадени указания за коригиране на непълнотите и неточностите. На следващия ден двамата представили в общината необходимия комплект документи в изряден вид, като с тях се явили и лицата, които планирали да сключат граждански брак. Подсъдимият попълнил съответното заявление, което, наред с необходимите декларации, било подписано от българската гражданка и чужденеца. Като свидетели на бракосъчетанието фигурирали Г.Г. и придружителят му. След като всички документи били комплектовани, същите били предадени от Г.Г. на общинския служител, който ги прегледал и открил между тях банкнота от петдесет евро. На въпроса да даде обяснение за тях, подсъдимият казал, че ги дава „за почерпка“. Общинският служител възразил и Г.Г. набързо си тръгнал. След съгласуването на документите и брачната процедура с кмета на общината била насрочена дата, на която лицата не се явили. В телефонен разговор Г.Г. заявил, че пакистанецът избягал, вероятно се отказал от намеренията си, и настоявал да му бъдат върнати документите, както и банкнотата от петдесет евро. Било му отказано, тъй като към онзи момент случаят бил докладван на органите на ДА „НС“, с оглед предложен и даден подкуп на общински служител. В хода на досъдебното производство е било установено, че роденият в Пакистан чужденец – М.А., незаконно е пребивавал на територията на България. С действията – даване на подкуп на общински служител, подсъдимият Г. целял безпрепятственото сключване на фиктивен граждански брак. За извършено престъпление на подсъдимия Г.Г. е наложено наказание „пробация“.", "date": "2018.11.08", "title": "Пробация за мъж, дал подкуп от 50 евро на общински служител в с. Медковец"}
{"url": "https://www.24chasa.bg/novini/article/7143999", "text": "Принудителните бракове зад граница да се наказват от съда. Това са част от промените, които народните представители от ГЕРБ ще предложат в Наказателния кодекс с цел превенция на домашното насилие, стана ясно по време на кръгла маса в парламента днес. Психическият тормоз в семейна среда върху мъже, жени и деца да се наказва от съда с до 5 години затвор, предвиждат още от промените. Системното преследване и следенето на хора също ще се криминализират. \"Едно зло ходи из България и то присъства почти всекидневно в новините. То присъства с обезкуражаваща честота във всекидневието ни. Това е насилието над деца и жени. По официални данни 1/4 от жените са жертва на такова насилие. Тези данни не изключват и мъжете. Предложенията, които ще направим също\", заяви председателят на парламента Цвета Караянчева по време на дискусията. Тя допълни още, че най-вероятно цифрите за хората, попаднали под домашно насилие, ще бъдат стряскащи, тъй като голяма част от тях не подават сигнал за това, че са насилвани. \"Отдавна съм загубила илюзиите, че можем с разговори, кръгли маси, фейсбук послания да се борим срещу това зло. „Ще те убия и ще те излежа“ – много жени са чували това нещо и за колко от тях това се е превърнало във фатален край. Засега са Дарина и Никол и те са последните, но не знаем дали няма да има следващи\", каза още Караянчева. \"Предлага се криминализиране на всички форми на насилие, респективно въздействие по отношение на извършителите им, посредством най-тежката форма на държавната принуда, каквато безспорно е наказанието. Към телесните повреди в Наказателния кодекс се допълват случаите, в които домашното насилие ескалира до посегателство срещу живота или здравето на лицата. Към настоящия момент тези престъпления са квалифицирани с оглед особеностите на предмета, когато са извършени срещу майка, баща, биологично дете, бременна жена, малолетно или непълнолетно лице или лице в безпомощно състояние, като не са включени случаите на насилие и насилствени дейности срещу бивши или настоящи съпрузи\", обясни от своя страна пък правосъдният министър Цецка Цачева. Тя допълни още, че средната телесна повреда също ще може да бъде преследвана по общия ред. Промяна имало и в това, че вече освен лицата жертви на домашно насилие, полицията ще може да се самосезира по техни случаи, а и жалби ще могат да подават роднини на пострадалите. \"Парламентарната група на БСП също ще подкрепи промените\", заяви соцдепутатът Крум Зарков. \"Трябва много внимателно да стиковаме текстовете, за да има новият Наказателен кодекс истинска добавена стойност, а не да натоварим слабости, които сме видели, че на практика не съществуват от една страна. От друга страна да не създадем противоречиви текстове и да не объркаме и без това доста разнопосочната съдебна практика. Вносителите например не допълват състава на изнасилването с новия общ квалифициращ признак. Това също може да се окаже проблем, имайки предвид целите на закона\", категоричен бе той. Мъжете са насилване не по-малко от жените. Наистина има брутални случаи на насилие над жени, това не го оспорвам. Домашното насилие идва точно от това, че има неизпълнение на наказанията. Когато няма изпълнение и когато нищо не може да се случи, следва домашното насилие, коментира председателят на Асоциацията на бащите в България Николай Николов. \"Не видях някъде да се споменава за родителското отчуждаване, много държим то да се вкара в Закона за домашното насилие. Не знам вие как ще реагирате на това, ако вашият внук или син дойде и ви каже \"аз повече не искам да те виждам, ти вече не си моят баща\". В много случаи главно майки нанасят психически травми на децата, настройвайки ги срещу другия родител и отхвърляйки го изцяло. Смятам, че дори може да се вкара промяна в закона за МВР - да се включи и полицията. Трябва да има санкции или дори задържане за 24 ч. Доказано е с годините, че ако на някой родител му е била наложена санкция, той много бързо започва да спазва закона. Само за миналата година по данни на ДАЗД има регистрирани над 16 000 такива случая\", заяви пък Явор Виденов от Сдружение за децата на България.", "date": "2018.11.08", "title": "Принудителните бракове зад граница да се наказват от съда, предлагат от ГЕРБ"}
{"url": "https://www.24chasa.bg/novini/article/7144011", "text": "Поне 25-има затворници, надзирател и полицай са убити при бунт в затвор със строг режим в Северен Таджикистан, предаде Ройтерс, като се позова на три източника от силите за сигурност. Насилието избухнало късно снощи, когато затворник, вероятно член на групировката \"Ислямска държава\", нападнал надзирател и отнел пушката му, каза представител на вътрешното министество, пожелал анонимност. Часове по-късно надзирателите възстановили реда с помощта на подкрепления. В затвора в северния таджикски град Ходжент излежават дълги присъди лица, осъдени за религиозен екстремизъм, включително членове на ИД, предава БТА. Два от източниците съобщиха, че убитите затворници са поне 25, убити са също надзирател и полицай. Според трети източник убитите надзиратели са трима. Местните власти потвърдиха, че е имало бунт, но не съобщиха подробности. Ходжент е на около 300 км северно от таджикистанската столица. През юли ИД пое отговорност за нападение, в което в Таджикистан бяха убити четирима западни туристи.", "date": "2018.11.08", "title": "27 загинали при бунт в затвор със строг режим в Таджикистан"}
{"url": "https://www.24chasa.bg/novini/article/7144025", "text": "Турският министър на външните работи Мевлют Чавушоглу участва в церемония по откриването на турско посолство в Лаос, съобщи турската телевизия ТРТ. Посолството във Виентян бе открито вчера, предава БТА. Чавушоглу изтъкна, че е първият министър на външните работи на Турция, посетил Лаос. Той добави, че с откриването на посолството във Виентян Турция вече има дипломатически представителства във всички страни членки на Асоциацията на държавите от Югоизточна Азия (АСЕАН). Чавушоглу посочи, че броят на дипломатическите представителства на Турция в света е достигнал 240. Той добави, че по този показател страната е на пето място в света.", "date": "2018.11.08", "title": "Турция откри посолство в Лаос"}
{"url": "https://www.24chasa.bg/novini/article/7144029", "text": "Реконструкция на правителството няма да има, но вероятно ще има смяна на министри, заяви македонският премиер Зоран Заев, цитиран от агенция МИА, съобщи БТА. Ако някой министър не идва в правителството, логично е кабинетът да седне, да помисли, това да се промени. Такъв е редът. Разбира се, разговаряме с коалиционните партньори, които споделиха отговорността с нас и в частта на другите ресори, каза Заев. Запитан за член 36 от конституцията, където с конституционните промени името Република Македония не се променя и за което имаше реакции в Гърция, Заев посочи, че това са исторически части в самата конституция и гръцката страна разбира това. \"Не може да кажете, че антифашистката борба е създала Северна Македония, тя създаде Република Македония. Това е историческата част. Навсякъде, където има исторически контекст, не е нужно името да се променя\", обясни Заев. Той не пожела да коментира вчерашния протест пред съда и исканията президентът Георге Иванов да помилва бившия лидер на ВМРО-ДПМНЕ Никола Груевски и други лица, обвинени от Специалната прокуратура. \"Не вярвам, че в Македония ще се случват такива работи\", каза Заев.", "date": "2018.11.08", "title": "Заев: Ще има смяна на министри"}
{"url": "https://www.24chasa.bg/novini/article/7144038", "text": "Председателят на Европейския съвет и бивш премиер на Полша (2007-2014 г.) Доналд Туск отправи критики към политиците, противопоставящи се на европейските ценности или подкрепящи Русия и нейното ръководство. Той направи това изказване днес на конгреса на фракцията в Европейския парламент на Европейската народна партия (ЕНП) в Хелзинки, предаде ТАСС. \"Никой няма право, поне не в нашето политическо семейство, да посяга на либералната демокрация и нейните основи\", каза Туск и добави: \"Позволете ми да ви кажа откровено: ако заставате срещу върховенството на закона и независимите съдилища - вие не сте християндемократ. Ако не ви харесват свободните медии, ако толерирате ксенофобията, хомофобията, национализма и антисемитизма - вие не сте християндемократ. Ако поставяте държавата или нацията срещу или над свободата и достойнството на отделната личност - вие не сте християндемократ\", предава БТА. Според Туск християндемократ не може да бъде също човек, който \"иска конфликт и разделение в глобален план и вътре в Европейския съюз\". След това той втвърди тона. \"Ако подкрепяте Путин и нападате Украйна, ако подкрепяте агресора и заставате срещу жертвата - вие не сте християндемократ\", отбеляза Туск. Председателят на Европейския съвет изрази опасения също от стремежа \"да се замени западния модел на либерална демокрация с източния модел на авторитарна демокрация\". По-рано днес Доналд Туск се срещна в Хелзинки с украинския президент Петро Порошенко.", "date": "2018.11.08", "title": "Доналд Туск разкритикува политиците, подкрепящи Русия"}
{"url": "https://www.24chasa.bg/novini/article/7144028", "text": "Израелската полиция заяви днес, че има доказателства, че адвокатът на премиера Бенямин Нетаняху Давид Шимрон е замесен в корупционна афера и пране на пари, предаде Франс прес. Разследването е свързано с подозрения за корупция при продажбата на военни подводници на Израел от германския промишлен гигант \"Тисенкруп\". Полицията подозира, че в случая са замесени също бившият ръководител на кабинета на премиера Давид Шаран и бившият адмирал от флота Елиезер Маром. Решението дали да продължи разследването зависи от главния прокурор на Израел, отбелязва Франс прес. В рамките на това разследване не бяха предявени обвинения срещу премиера Бенямин Нетаняху, но той бе разпитван. Нетаняху е разследван по няколко дела за корупция, които заплашват оставането му на премиерския пост. Разпитван е около десет пъти като заподозрян или свидетел, предаде БТА. Полицията поиска през февруари на Нетаняху да бъдат предявени обвинения по две дела - за неправомерно приемане подаръци от богати и известни личности и за тайно споразумение с популярен всекидневник, по силата на което вестникът се е съгласил да го отразява в положителна светлина. Очаква се главният прокурор да вземе решение през следващите месеци.", "date": "2018.11.08", "title": "Адвокатът на Нетаняху е замесен в корупционна афера и пране на пари"}
{"url": "https://www.24chasa.bg/novini/article/7144013", "text": "Руски бандит, излежаващ 20-годишна присъда, беше поставен в изолатор, след като бяха разпространени снимки, показващи, че той е получавал привилегировано отношение, предаде ДПА, като се позова на руски медии. На снимките се вижда как Вячеслав Цеповяз - член на бандата Цапок, тероризирала селски район в Южна Русия, се радва на нетипична за затворник храна, включваща раци, шиш кебап и хайвер, предава БТА. Снимките показват Цеповяз в стая с голям телевизор и пред барбекю на открито. ТАСС цитира Федералната служба за изпълнение на наказанията, според която те са направени през 2015 г., две години след осъждането на престъпника. \"Потвърждаваме, че осъденият Цеповяз е поставен в наказателен изолатор заради нарушаване на ежедневния режим\", заяви службата. Прокуратурата е предприела правни действия срещу затворнически служители, заподозрени в предоставяне на привилегиите. Бандата Цапок действаше в района Кушчовская от края на 1990-те години до 2010 г., когато масовото убийство на богат фермер и още 11 души потресе Русия и доведе до арестуването на водача на престъпната група и други високопоставени членове, включително Цеповяз.", "date": "2018.11.08", "title": "Руски бандит, ял раци, шиш кебап и хайвер в затвора, се озова в изолатора"}
{"url": "https://www.24chasa.bg/novini/article/7144048", "text": "Открива се нарочен телефон за сигнали, който ще функционира само за ремонта в района на улица \"Граф Игнатиев\", който ще е в рамките на изпълнение на договора. Това каза пред журналисти Малина Едрева, председател на групата на ГЕРБ в Столичния общински съвет. Тя допълни, че от фейсбук страницата на \"Транспорт за София\" ще може да се получава информация за етапите и за всичко, свързано със следващите стъпки по изпълнението на проекта. Ще бъде създаден и електронен адрес за сигнали за ремонта, предаде БТА. Целта на тези мерки е да се подобри комуникацията, каза Едрева и допълни, че са установили изключително тежка и нарушена комуникация със собствениците на заведения и магазини, както и с живеещите по улица \"Граф Игнатиев\". Установихме, че до преди две-три седмици източник на информацията не е била Общината, а хората са се осведомявали от строителя или по метода \"една жена каза\", посочи още Едрева. Тя отбеляза, че е учудена от отсъствието на районната администрация в процеса по комуникация, тъй като районният кмет е този, който стои най-близо до хората.", "date": "2018.11.08", "title": "Откриват телефон за сигнали за ремонта в района на ул. \"Граф Игнатиев\""}
{"url": "https://www.24chasa.bg/novini/article/7144049", "text": "Турски журналист получи днес условна присъда от две години и пет месеца затвор за обида на президента на Турция Реджеп Тайип Ердоган, предаде Ройтерс. Журналистът Хюсню Махалли, който пише статии в опозиционния в. \"Сьозджу\", няма да бъде изпратен в затвора заради времето, което вече е прекарал зад решетките. Махалли днес получи условна присъда затвор от една година и осем месеца затвор за обида на държавни служители, предаде БТА. Журналистът ще бъде вкаран в затвора, за да излежи по-малката присъда само, ако през следващите пет години извърши престъпление, което трябва да се накаже със затвор, посочва Ройтерс. Моят клиент бе осъден заради изказвания в негови статии и туитове. Това трябва да се разглежда в рамките на свободата за критики. Ще обжалваме присъдите, заяви адвокатът на Махалли Ертугрул Айдоган. Махалли бе задържан през декември 2016 г., след като обвини Турция в подпомагане на терористични групи в Сирия и нарече Ердоган диктатор.", "date": "2018.11.08", "title": "Турски журналист, обидил Ердоган, получи условна присъда"}
{"url": "https://www.24chasa.bg/novini/article/7144055", "text": "Министърът на енергетиката Теменужка Петкова обсъди енергийното сътрудничество между България и Черна гора с посланик Снежана Радович, съобщиха от енергийното министерство. Разговорът е в продължение на проведените през септември разговори между министър-председателя на Република България Бойко Борисов и колегата му Душко Маркович. Енергийният министър е информирал посланик Радович за приетия на вчерашното заседание на Министерския съвет доклад, свързан с процедурата за избор на инвеститор за реализацията на проекта АЕЦ \"Белене\". По думите на Петкова изготвеният документ за избор на стратегически инвеститор за изграждането на АЕЦ \"Белене\" съдържа и възможност за включване с миноритарно участие на големи индустриални и други консуматори на електрическа енергия от България и съседни страни. Това би могло да се реализира чрез тяхно включване в капитала на проектната компания или чрез договори за изкупуване на електрическа енергия. Посланик Радович е заявил, че Черна гора проявява интерес към участие в проекта с миноритарен дял, допълниха от Министерството на енергетиката. Петкова и Радович са се обединили около създаването на съвместна работна група, която да разгледа възможността за износ на електроенергия, се посочва още в съобщението.", "date": "2018.11.08", "title": "Министър Петкова обсъди проекта АЕЦ \"Белене\" с посланика на Черна гора"}
{"url": "https://www.24chasa.bg/novini/article/7144069", "text": "Ръстът на икономиката на Европейския съюз (ЕС) и еврозоната ще продължи и през следващите години, но темповете ще се забавят значително. Брюксел очаква, че Европа ще остане икономически стабилна във времена на глобална нестабилност, макар и с цената на по-слаб растеж, предаде  Европейската комисия очаква по-нисък растеж в еврозоната тази година, след като миналата достигна най-високо ниво от 10 години. Прогнозите са за понижение на ръста на БВП на валутния съюз от 2.4% през 2017 г. на 2.1% през тази, 1.9% догодина и 1.7% през 2020 г. Подобно развитие се очаква и за всички 27 страни, които ще останат след напускането на Великобритания. За целия блок предвижданията са, че БВП ще се повиши с 2.2% през 2018 г., 2% през следващата година и 1.9% през 2020 г. Комисията е понижила прогнозата си и за българската икономика през тази година, като от Брюксел смятат, че заради по-слабия износ БВП ще нарасне с 3.5% през 2018 г. ЕК запазва очакванията си за повишението на БВП в страната за следващата година от 3.7%.", "date": "2018.11.08", "title": "Еврокомисията: Ръстът на европейската икономика ще се забави трайно"}
{"url": "https://www.24chasa.bg/novini/article/7143720", "text": "Председателят на ПГ на ГЕРБ и зам.-председател на партията Цветан Цветанов се срещна с бившия председател на Европейския парламент и председател на Фондация \"Конрад Аденауер\" Ханс-Герт Пьотеринг. Срещата се проведе в рамките на конгреса на ЕНП в Хелзинки. Двамата обсъдиха предстоящите съвместни проекти на Сдружение „Граждани за европейско развитие на България“ и представителството на Фондацията в България. Цветан Цветанов изрази специална благодарност за отличното сътрудничество с ръководителя на офиса в София Торстен Гайслер и за редицата изключително успешни и ползотворни съвместни проекти, реализирани през годините, предава БТА. „С ръководството на Гайслер Фондацията се позиционира като водеща неправителствена организация в страната, която работи за развитието на гражданското общество и за насърчаването на дебати по конкретни политики в защита на общите ни европейски и демократични ценности“, подчерта Цветанов. Той покани Пьотеринг да бъде говорител по време на серията от местни граждански диалози под надслов \"Европа - нашият дом\", която ще бъде проведена в началото на 2019 г. с цел засилване на разбирането на гражданите за европейските политики.", "date": "2018.11.08", "title": "Цветанов се срещна с председателя на Фондация \"Конрад Аденауер\""}
{"url": "https://www.24chasa.bg/novini/article/7143741", "text": "Лидерите на парламентарни групи в Европейския парламент се събират днес, за да съгласуват окончателната форма на резолюция за състоянието на правовата държава в Румъния, която ще бъде гласувана на пленарно заседание на 14 ноември, съобщава в. \"Адевърул\". Проектът на резолюцията, с който се е запознал в. \"Адевърул\", съдържа остри критики по адрес на управляващата левоцентристка коалиция заради промените в правосъдното законодателство. Проектът също така осъжда силовата намеса на жандармерията на протеста на румънската диаспора на 10 август и настоява за прилагане на всички препоръки, отправени към властите в Букурещ от Европейската комисия, Групата държави срещу корупцията (ГРЕКО) към Съвета на Европа и на Венецианската комисия (консултативният орган по конституционно право към Съвета на Европа - бел. ред.), предава БТА. В проекторезолюцията Европейският парламент изразява дълбока загриженост във връзка с промените в правосъдното и в наказателното законодателство в Румъния, и по-специално във връзка с потенциала за подкопаване на независимостта на съдебната система и на капацитета за ефективна борба с корупцията, както и за отслабване на правовата държава. В проекторезолюцията Европейският парламент иска от румънските власти да не поставят пречки пред дейността на неправителствените организации и да уважават медийната свобода, а също \"да засилят парламентарния контрол над службите\". Освен това от Европейската комисия се иска да следи случващото се в Румъния и да предложи подкрепа, за да не се стигне до по-сериозни решения от страна на Брюксел. Критиките от Брюксел идват в момент, когато Румъния се готви да поеме за първи път ротационното председателство на ЕС от 1 януари 2019 г. За първи път страна, която ще поеме председателството, ще бъде санкционирана политически, макар и с резолюция на Европейския парламент, пише \"Адевърул\".", "date": "2018.11.08", "title": "В. \"Адевърул\": Брюксел се готви да санкционира правителството на Дънчила"}
{"url": "https://www.24chasa.bg/novini/article/7143747", "text": "Вашите усилия ежедневно допринасят България да е една стабилна страна, която не изнася престъпност, а поддържа сигурността, както в региона, така и в Европейския съюз. Това каза в словото си по повод професионалния празник на българската полиция, 8 ноември, министърът на МВР Младен Маринов. Официалната церемония се състоя в двора на ГДНП. На нея присъства политическото и професионалното ръководство на МВР, директори на главни и областни дирекции, ръководители на структури, свързани със сигурността, дипломати и аташета, акредитирани у нас, съобщиха от пресцентъра на МВР. Вие допринасяте за това българските граждани да чувстват подкрепа и сигурност, каза още министърът. „Професията полицай е от изключителна важност за държавността - няма държавност там, където няма добър обществен ред и ефективна борба с престъпността“, добави той и пожела на полицейските служители да бъдат уверени, че това, което правят наистина е важно и в погледа на обществото да получават необходимото уважение, което заслужават. Работа на полицая е трудна, а отговорността е огромна, каза в словото си символичният домакин на тържеството, директорът на ГДНП, главен комисар Христо Терзийски. „Ние трябва да се справим с тежки предизвикателства, които изискват висок професионализъм, смелост, морал и знания. Необходимо е безрезервно и безкомпромисно да изпълняваме своя дълг към обществото, за да издигнем на по-високо ниво престижа на полицията“, каза още главният комисар. Преди церемонията политическото и професионалното ръководство на министерство, заедно с представители на Асоциацията на полицейските началници се поклониха и поднесоха венци пред Паметника на загиналите при изпълнение на служебния им дълг полицаи. Мемориалът в градинката на църквата „Св. Седмочисленици”, е изграден по инициатива на Асоциацията на полицейските началници. Паметникът символизира мъжеството, високия морал и себеотдаването в служба на обществото на поколения полицейски служители. Открит на 29 ноември 2016 г.", "date": "2018.11.08", "title": "Маринов: Усилията на полицията ежедневно допринасят България да е стабилна страна"}
{"url": "https://www.24chasa.bg/novini/article/7143759", "text": "Контрабандни златни накити откриха митническите служители при проверка на лек автомобил на митническия пункт /МП/ \"Капитан Андреево\", съобщиха от Агенцията \"Митници\". Нелегалните ювелирни изделия са били намерени при проверка на лек автомобил с румънска регистрация. В управляваната от турски гражданин кола пътували и две румънски гражданки и италианец. Всички заявили, че не пренасят вещи, стоки, благородни метали или парични средства за деклариране. Автомобилът обаче е бил селектиран за щателна митническа проверка. При инспекцията зад резервната гума в багажника са били открити два прозрачни полиетиленови плика със 153 накита от жълт метал - пръстени, медальони, гривни, синджири и обеци. Според експертизата на вещото лице, откритите накити са от 14-каратово злато с общо тегло 803 грама и са на стойност 45 780 лева. В хода на проверката е установено, че накитите са собственост на шофьора и на една от румънските гражданки. Контрабандните златни изделия са били задържани. На нарушителите са съставени актове по Валутния закон. От началото на годината митническите служители на МП \"Капитан Андреево\" са предотвратили 15 опита за пренасяне на близо 17 кг изделия от благородни метали на стойност над 580 000 лева.", "date": "2018.11.08", "title": "Контрабандни златни изделия са задържани на \"Капитан Андреево\""}
{"url": "https://www.24chasa.bg/novini/article/7143757", "text": "Министър-председателят на България Бойко Борисов поздрави Манфред Вебер за избирането му за водещ кандидат за евроизборите чрез пост в социалната мрежа фейсбук. \"Поздравявам Манфред Вебер за избирането му за водещ кандидат за евроизборите през 2019 година на най-голямата политическа партия в Европа – EPP - European People's Party\", написа Борисов. Той добави и три снимки, на които двамата с Вебер позират.", "date": "2018.11.08", "title": "Борисов поздрави Вебер във фейсбук за избирането му за председател на ЕК (снимки)"}
{"url": "https://www.24chasa.bg/novini/article/7143734", "text": "По повод вълненията на някои колеги кой първи написал за ченгетата на ръководни длъжности в БСП, предлагаме факсимиле от хартиения вестник \"24 часа\" от днес, четвъртък, 8 ноември, който от ранни зори се продава по вестникарските будки и е отпечатан снощи, 7 ноември към 20 ч. Публикуваният в 24 часа онлайн текст е този от вестника. Интересно кой от кого е преписал, защото колегите твърдят, че текстът бил почти един и същ? Пък техният е публикуван днес, 8 ноември, само преди 2 часа.", "date": "2018.11.08", "title": "Когато хартиеният вестник изпреварва сайтовете"}
{"url": "https://www.24chasa.bg/novini/article/7143778", "text": "Митнически служители от отдел \"Митническо разузнаване и разследване\" в Митница-Бургас откриха две работещи нерегистрирани дестилерии за етилов алкохол и иззеха от друг \"казан\" с 221 литра етилов алкохол без обезпечен или платен акциз, при три отделни проверки през последните дни. Това съобщи говорителят на Регионалната митническа агенция в морския град Катя Иванова. При проверка в частен имот на територията на селище в Община Нова Загора са открити в работен режим две съоръжения за изваряване на етилов алкохол с обем от 150 и 250 литра - заредени с ферментирал материал и със запалени огнища. Установено е, че обектът няма валидно удостоверение за регистрация на специализиран малък обект за дестилиране от Митница-Бургас в съответствие с изискванията на Закона за акцизите и данъчните складове. Дестилационните съоръжения са иззети, на собственика ще бъде съставен акт за установено административно нарушение. Още един нелегален \"казан\" с две изградени съоръжения за изваряване на етилов алкохол в работещ режим е открит от митнически служители при проверка в стопанска постройка също на територията на Община Нова Загора. Процесът на дестилиране е прекратен и съоръженията са иззети с опис. При третата проверка в промишлена зона в Община Айтос са открити два бидона с общо 221 литра етилов алкохол с характеристики на ракия, за които собственикът на \"казана\" не е представил никакви документи за платен или обезпечен акциз. Алкохолът е задържан. Взети са проби за лабораторен анализ. Предстои да бъде образувано административно наказателно производство по случая.", "date": "2018.11.08", "title": "Откриха две нелегални дестилери и над 200 литра алкохол без платен акциз във Варна"}
{"url": "https://www.24chasa.bg/novini/article/7143758", "text": "С очна ставка между съдии приключи на втора инстанция делото срещу бившия магистрат от Раднево Евелин Драганов за закана с убийство към деловодителка. Преди апелативният съд в София да обяви, че ще реши делото до месец, там се явиха бившият член на Висшия съдебен съвет Димитър Узунов, сега съдия в Сандански, и отстранената съдийка от Раднево Люба Петрова на очна ставка. Петрова, която е подсъдима по други 2 дела, каза, че била накарана да даде показания срещу колегата си Евелин Драганов от Димитър Узунов, който й обещал помощ за образуваните срещу нея производства, тъй като бил близък с главния прокурор Сотир Цацаров. По-рано пред съда Узунов свидетелства, че никога нищо не е обещавал на Петрова, въпреки че тя искала съдействие от него.  и й казал: \"Мръсна к....о, сега ще сляза долу и ще ти счупя ръцете и краката, ще смачкам теб и майка ти\". Казал, че ще й отреже главата и че ще й напълни устата с червеи. На първа инстанция Драганов бе оправдан. Той бе уволнен от съдебната система през 2016 г.", "date": "2018.11.08", "title": "С очна ставка между съдии приключи дело за закана с убийство"}
{"url": "https://www.24chasa.bg/novini/article/7143784", "text": "Бус, изпълняващ ролята на мобилна бензиностанция, се разби до полицията в Горда Оряховица. По данни на очевидци, около 11 часа, товарният автомобил преминава на червено, на светофар, влиза в кръгово кръстовище, пука гума и се разбива в отсрещния тротоар до полицията в града. По чудо няма пострадали пешеходци, предаде NOVA. Според свидетели на тротоара е имало майка с количка, която в последния момент е скочила встрани. Ранен, с охлузни рани, е изваден шофьора на буса, който е освободен за домашно лечение. Най-вероятно, повреда в спирачната система е причина за инцидента. Полицията държа отцепен района, през целия ден, заради разлива на гориво.", "date": "2018.11.08", "title": "Бус с нафта се разби до полицията в Горна Оряховица"}
{"url": "https://www.24chasa.bg/novini/article/7143798", "text": "Председателят на ПГ на ГЕРБ и зам.-председател на партията Цветан Цветанов се срещна с канцлера на Австрия Себастиян Курц по време на конгреса на ЕНП в Хелзинки. Това съобщиха от пресцентъра на ПП ГЕРБ. По време на разговора Цветанов поздрави Курц за приемствеността, която е гарантирало неговото правителство, вземайки решението австрийското председателство на Съвета на ЕС да продължи приоритетите на българското правителство и премиера Бойко Борисов за сигурност и европейска перспектива за Западните Балкани, които бяха формулирани по време на българското председателство. \"Страните от Западните Балкани са в сърцето на Европа и запазването на стабилността в региона е от ключово значение за общата европейска сигурност\", заяви Цветанов.", "date": "2018.11.08", "title": "Цветан Цветанов се срещна с канцлера на Австрия Себастиян Курц"}
{"url": "https://www.24chasa.bg/novini/article/7143825", "text": "Само за броени часове служители от сектор „Криминална полиция“ при РУ-Пазарджик задържаха извършители на два грабежа над възрастни хора. Сигнал за първия бил получен снощи в РУ-Пазарджик. 77-годишен жител на пазарджишкото село Огняново бил в дома си, когато вътре нахлул непознат млад мъж. Заплашвайки го с нож той настоявал възрастният човек да му даде наличните пари. Междувременно неканеният гост преровил най-различни места в стаите, но като не открил наскоро взетата пенсия на стопанина взел радиоприемника му и избягал. За изясняване на случая незабавно бил сформиран екип от криминалисти, разследващ полицай и експерт. За броени часове полицаите установили и задържали 29-годишен жител на селото, с криминалистични регистрации. В обитаван от него имот е открита откраднатата вещ, иззети са и биологични следи уличаващи го като извършител. Рано тази сутрин 85-годишна жена отишла до пощенския клон в пазарджишкото село Алеко Константиново. След като взела пенсията си и излязла навън, на съседна улица била пресрещната от млад мъж. Той успял да измъкне чантата от ръцете й, в която имало документи и току що теглените пари. Екип от служители на сектор „Криминална полиция“ при управлението в областния град действали „по горещи следи“ и не след дълго задържали 18-годишния извършител на престъплението, от същото село. Установен е и негов 19-годишен съучастник. Работата и по двата случая продължава в рамките на образуваните полицейски производства и под наблюдението на прокуратурата.", "date": "2018.11.08", "title": "Хванаха двама крадци, обрали възрастни хора в Пазарджишко"}
{"url": "https://www.24chasa.bg/novini/article/7143859", "text": "Турските власти иззеха 31 килограма и 165 грама кокаин при четири операции, извършени на летище Ататюрк в Истанбул, съобщи турската телевизия НТВ. Кокаинът е бил транспортиран от граждани на различни страни, пристигнали тази седмица в Истанбул от Южна Америка, предаде БТА. При първата акция полицията на летище Ататюрк е открила 4 килограма и 585 грама кокаин, скрит в тайник в куфара на италианска гражданка. Италианката е пристигнала в Турция от Сао Пауло. Жената е задържана. При втората операция са били задържани трима души - двама колумбийци и един турчин. Тримата са скрили в багажа си общо 10 килограма и 450 грама кокаин. Полицията на летището залови тази седмица още един колумбийски гражданин, в куфара на който имало 14 килограма и 200 грама кокаин. При друга акция било установено, че в куфара на украинка, пристигнала от Сао Пауло в Истанбул, имало кокаин, разпределен в 67 пликчета, поставени в консервни кутии. Украинката трябвало да транспортира наркотиците във Виетнам.", "date": "2018.11.08", "title": "31 кг кокаин иззеха на летище Ататюрк в Истанбул"}
{"url": "https://www.24chasa.bg/novini/article/7143857", "text": "Седем души бяха леко ранени, след като петролен танкер и фрегата от норвежкия военен флот се сблъскаха днес край западното крайбрежие на Норвегия, предаде Ройтерс, цитирани от БТА. Според съобщенията на спасителните служби и военните засега няма данни за изтичане на петрол от танкера \"Сола\". Преди това търговският кораб е напуснал терминала Стуре на норвежката енергийна компания \"Екуинор\" (Equinor ASA), натоварен с петрол от Северно море. Фрегатата \"Хелге Ингстат\" е поела вода и е заплашена от потъване. Екипажът й от 137 човека е бил евакуиран. Танкерът се е върнал в пристанище за проверка. Построеният през 2017 г. танкер от клас \"Афрамакс\" принадлежи на компанията \"Цакос енерджи навигейшън\" (Tsakos Energy Navigation). \"Хелге Ингстат\" е участвала наскоро във военните маневри на НАТО \"Трайдънт джънкчър\" в Норвегия.", "date": "2018.11.08", "title": "Танкер и фрегата се сблъскаха  край Норвегия, няма данни за петролен разлив"}
{"url": "https://www.24chasa.bg/novini/article/7142747", "text": "Мошеници в най-популярния български онлайн аукцион лъжат българи, че са им превели пари, за да си купят най-новия модел айфон. Измамата става с фалшива фактура от банка за изплатената сума, която ще бъде освободена след потвърждение за изпращането на смартфона. Измамата започва, след като човек на “24 часа” публикува своя обява в аукциона, че продава Айфон Екс Ар. В обявата изрично е записано, че смартфонът е неразопакован. След минути получава съобщение в сайта, очевидно преведено от уебстраница. “Надявам се елементът все още работи перфектно? Искам да купя, +447451226918”, пише в писмото, изпратено от вече изтрит акаунт. Веднага прави впечатление, че обявата не е четена, тъй като потребителят задава въпрос дали стоката работи. Това е друг ключов елемент - продуктът не е назован, а наречен “елементът” (превод от сайт за английската дума item). Мошеникът иска и снимки на “елемента”. Усетил измамата, репортерът на “24 часа” пише на мошеника. Той иска банкова сметка, за да преведе сумата. Следва въпрос защо не с наложен платеж. “Имам парите в сметката си и ако останат там, ще ги похарча” е полученият отговор, а комуникацията се води на английски. При получаването на фалшивите банкови детайли, изпратени от репортера ни, мошеникът казва, че утре сутринта ще отиде в банката. Номерът на уатсапа му е английски. Дава и адрес в Англия за пратката, а към банковите детайли иска и мейл адрес. Още в 7 часа българско време той пише. Превел е парите, а на мейл адреса ни, който е поискал, е изпратена банковата фактура. Има и второ, доста дълго съобщение. “Здравей, искам да разбереш, че съм направил плащането за стоката и получих известие от банката ми. Парите са постъпили по сметката ти, но ще бъдат освободени, когато потвърдиш, че си пратил стоката. Това се прави, тъй като това е международен трансфер на парични средства и така сме защитени както ти, така и аз. Надявам се, че ще разбереш защо банката ми иска сканиран документ за изпращането на стоката на адреса, който съм ти дал. Тогава цялата сума ще бъде налична в профила ти.” В пощата пък е получена сканирана фактура уж от банка. Веднага се набива на очи, че докато менте сметката, дадена от репортера ни, е изписана изцяло, тази на измамника е замъглена до едва последните 4 числа, които са видими.  Вместо това мейлът е изпратен от “име на банка”@акаунтънт.ком. Веднага се вижда, че домейнът не е с името на банката, а обикновен публичен адрес. Мошеникът е толкова нискоинтелигентен, че дори е написал фалшивата си фамилия с малка буква. Самото му писмо в уатсап пък е пълно с пояснения, за да спечели доверието на евентуалния продавач. Думи като “ще разбереш” се използват в убедителната комуникация и са част от речника на всеки мургав телефонен измамник у нас. Опция като трансфер на парите след потвърждение за изпратена стока пък се предлага от пейпал, но не и от банки. Междувременно мошеникът почва да пише с въпрос изпратена ли е стоката. След положителен отговор иска фактура, “за да си получиш парите”. Набираме го по уатсап, но с уловка - видеоразговор. Разбира се, не го приема. Следва обяснение, че камерата му е замъглена. При искане за неговата фактура от банката посочва, че е направил плащането онлайн, а финансовата институция, която го обслужва, няма физически обекти. В мейла, изпратен от “банката”, обаче има снимки на офиси.  След като мошеникът е разбрал, че е разкрит, се включва нов британски номер на уатсап. Явно измамниците са от най-глупавите, тъй като се задават същите въпроси. Почва се от състоянието на стоката, която отново не е назована, следва молба за нейни снимки. При всяко запитване за изпращане с наложен платеж човек получава категоричен отказ с какви ли не глупави причини.", "date": "2018.11.08", "title": "Опитаха да измамят репортер на “24 часа” с фиктивно плащане за iPhone ХR"}
{"url": "https://www.24chasa.bg/novini/article/7143861", "text": "Само за броени часове служители на полицейското управление в Пазарджик задържаха извършители на два грабежа над възрастни хора, съобщи за „24 часа“ директорът на областната полицейска дирекция старши комисар Йордан Рогачев. Сигнал за първия бил получен във вторник вечерта в районното управление в Пазарджик. 77-годишен жител на пазарджишкото село Огняново почивал в къщата си, когато вътре нахлул непознат млад мъж. Той заплашил пенсионера с нож и поискал да му даде наличните си пари. Грабителят преровил най-различни места в стаите, но след като не открил наскоро взетата пенсия на старецът, взел радиоприемника му и избягал. За издирване на извършителя бил сформиран оперативен екип от криминалисти, които за броени часове открили и задържали стария си познайник Г.Д. - 29 г. от Огняново. В жилището му бил открито и откраднатото радио. Вторият грабеж бил извършен рано тази сутрин, когато 85-годишна старица отишла за пенсията си в пощата в пазарджишкото село Алеко Константиново. След като взела парите и излязла навън на съседна улица жената била пресрещната от млад мъж, който измъкнал чантата от ръцете й, където били документите и пенсията на жертвата. Екип от оперативни работници започнал разследване „по горещи следи“, след получаване на сигнала за грабежа. Не след дълго те задържали 18-годишния М.Г. и 19-годишния му съучастник Д.Я., и двамата от Алеко Константиново.", "date": "2018.11.08", "title": "Задържаха извършителите на грабежи над възрастни хора в села до Пазарджик"}
{"url": "https://www.24chasa.bg/novini/article/7143888", "text": "Афганистанските специални сили бяха разположени в югоизточната част на страната, за да защитят малцинствената група хазарейци от талибаните, предаде Франс прес. От вчера в провинция Газни се водят боеве. Преди зазоряване талибаните нападнаха два контролни пункта, контролирани от местни проправителствени сили. \"Талибански бойци изгориха жилища на мирни граждани, но нямаме точна информация за броя на убитите и ранените\", заяви помощник-началникът на полицията на провинцията Рамазан Али Мохсини, предава БТА. По-голямата част от хазарейците изповядват шиитската версия на исляма, за разлика от талибаните, които са сунити, а етнически са пущуните. Те бяха обвинени в нарушаване на човешките права на хазарейците в периода на управлението си (от 1996 до 2001 г.). Днес в района са изпратени бойци от специалните части, които се насочват към фронтовата линия, съобщи във Фейсбук помощник говорител на президента Ашраф Гани. Талибаните публикуваха в интернет изявление, в което отрекоха обвиненията, че нападенията им са насочени към конкретна раса, етнос или изповедание. Атаките бяха насочени срещу позициите на режима в Кабул и американските наемници, заяви техният говорител Забиула Муджахид. Боевете започнаха малко след неколкодневна битка между талибаните и хазарейска милиция в централната провинция Урузган, отбелязва АФП. Освен това снощи бунтовниците нападнаха база на армията, разположена на границата на провинциите Тахар и Кундуз. При атаката загинаха 12 членове на силите за сигурност и бяха ранени осем. Общо при боевете загинаха 20 души и бяха ранени 9, по данни на началника на здравната служба на провинция Тахар. Насилието засилва и опасенията, че хазарейците може да организират свои въоръжени отряди в отговор на липсата на действия от страна на централните власти, отбелязва Ройтерс. През последните месеци контролът на централните власти в Кабул над източните провинции отслабна до най-ниското си равнище от три години насам, а силите за сигурност понесоха рекордни загуби, показва публикуван този месец доклад на американския генерален инспектор по възстановяването на Афганистан, цитиран от АФП.", "date": "2018.11.08", "title": "Талибаните нападнаха малцинство\nв Афганистан, правителството\nизпрати специални части"}
{"url": "https://www.24chasa.bg/novini/article/7143512", "text": "Неявяването на защитник без уважителна причина няма да е пречка за провеждане на разпоредително заседание, реши парламентът. Депутатите приеха на първо и второ четене промени в Наказателно-процесуалния кодекс (НПК). Измененията са внесени от Емил Димитров /\"Обединени патриоти\"/ и Данаил Кирилов /ГЕРБ/. С тях се цели уреждане на възникналите правни последици от обявяването за противоконституционни на разпоредби на НПК. Това налага текстовете да се прецизират, като ясно се дефинират случаите, когато разпоредителното заседание се отлага поради неявяването на защитник. Предвижда се наличието на уважителна причина за неявяването на защитник винаги да е основание за отлагане на делото, но липсата на такава няма да води до отлагане, като изключение се допуска само в случаите на задължителна защита по чл. 94, ал. 1 от НПК. Според вносителите така ще се гарантират правата на подсъдимите, но същевременно ще се дисциплинира явяването на защитника като страна в процеса. С касационната жалба и протест се предоставя възможност за отправяне на възражения за съществени нарушения на процесуалните правила в досъдебното производство, свързани с допускане, събиране, проверка и оценка на доказателствата и доказателствените средства, предвиждат още промените. Филип Попов /\"БСП за България\"/ възрази срещу приемането на измененията в НПК на две четения в едно заседание и отбеляза, че няма постъпило становище от Висшия адвокатски съвет, които сезирали Конституционния съд /КС/ за разпоредби от кодекса. Председателят на правната комисия Данаил Кирилов обясни, че двете норми, засегнати от решението на КС, сега не се прилагат и това би затруднило и съда, и следствието.", "date": "2018.11.08", "title": "Разпоредително заседание ще има и без липсващ по неуважителни причини защитник"}
{"url": "https://www.24chasa.bg/novini/article/7142754", "text": "Бивши полицейски кадри превземат “Позитано” 20, като биват назначавани начело на ключови отдели, разкриха запознати. Първата е шефката на отдел “Кадри” в соццентралата Ели Спасова, която е работила преди години първо в 4-о РПУ, след това е била временно изпълняващ длъжността шеф в 6-о, а накрая и зам.-шеф в същото управление с ресор кадрова политика. После напуска системата. Спасова е назначена в БСП още в края на миналата година и според запознати е много близка с Корнелия Нинова. Решението за попълването на администрацията в централата е на лидерката и не е необходимо гласуване от Националния съвет. Начело на деловодството на червената партия е друг виден полицейски кадър - Бисер Велков. През май 2015 г. той е изтеглен от 9-о РПУ и назначен от тогавашния вътрешен министър Румяна Бъчварова за шеф на 6-о. Представен е пред служителите на управлението лично от тогавашния шеф на СДВР и настоящ министър Младен Маринов, който го описва като “професионалист с безупречна репутация, подготвен много добре, отговорен”. Пет месеца по-късно обаче той е изпратен в Перник. Третото име е на Росен Стойнов, който щял да поеме “Човешки ресурси”. Той е заемал същия пост в 4-о РПУ, но през 2002 г., след операция от “Вътрешна сигурност” на МВР е задържан заедно със свои колеги заради рекет за такса спокойствие на заведения. След това е оправдан от всички съдебни инстанции. Другари обаче твърдят, че не става дума за провинилото се ченге, а за друг кадър със същото име. Сегашният шеф на отдела Петко Трендафилов е пред пенсия и е обещал да обучава наследника си до Нова година, казват източници от “Позитано”. Паралелно с новите назначения са сменени и камерите в коридорите на червената централа. А служители на “Позитано” дори притеснено шушукат, че в кабинетите били монтирани бръмбари.", "date": "2018.11.08", "title": "Бивши топченгета стават шефове на “Позитано” 20"}
{"url": "https://www.24chasa.bg/novini/article/7143524", "text": "Столичният общински съвет отхвърли искането на 15 общински съветници за провеждане на местен референдум за изграждане на инсталация, която да оползотворява горивото, произведено от завода за преработка на отпадъци. След 3 часа дебати предложението бе отхвърлено от мнозинството с мотив, че подобен референдум е незаконосъобразен, защото допитвания не може да се провеждат по теми, които засягат бюджета. За провеждането на допитването гласуваха 16 съветници - от Политическа група 5, БСП, ДСБ и “Нормална държава”. Шефката на екокомисията в СОС Лорита Радева напомни, че темата за изграждане на инсталацията, която ще произвежда топло и електроенергия за 70 000 домакинства, се обсъжда от 11 години. “Няма място за плашила. София върви към модерно и екологично решение за управление на отпадъците”, заяви Радева. Симеон Славчев от Политическа група 5, които са инициатори на искането за референдум, бе категоричен, че по темата няма политически и обществен консенсус и затова софиянци трябва да бъдат питани за технологията и мястото на съоръжението, което ще бъде изградено в ТЕЦ “София”, както и затова дали са съгласни общината да изтегли 67 млн. евро заем за инсталацията. Той настоя за независим анализ и на алтернативни технологии. От изказването ви разбирам, че има една австрийска фирма, която е готова да направи това, ако сте нейн лобист, кажете, попита го председателката на групата на ГЕРБ Малина Едрева. Председателят на групата на БСП Калоян Паргов пък бе категоричен, че отказът на ГЕРБ да подкрепи референдума показва страх. По време на дебата имаше предложение заседанието да бъде прекъснато, съветниците да излязат на улицата и да попитат 10 човека дали знаят какво е RDF гориво, за да се провери дали гражданите са достатъчно запознати, за да вземат решение по темата. Заради взаимни обвинения, че темата се използва за предизборна кампания, председателят на СОС Елен Герджиков се намеси: “Превръщате заседанието в цирк”. След гласуването от СДС изразиха съжаление, че колегите им от ДСБ в групата на РБ, са гласували с БСП. Но уточниха, че групата им в СОС няма да се разпадне. Калоян Паргов пък каза, че решението ще бъде обжалвано пред съда и ако се налага ще започне събиране на подписи.", "date": "2018.11.08", "title": "Няма да има референдум в София за парно от боклук"}
{"url": "https://www.24chasa.bg/novini/article/7143521", "text": "Комисията за борба с корупцията е установила конфликт на интереси по отношение на бившия директор на \"Гражданска въздухоплавателна администрация\" Минчо Цветков. Това става известно от решение на комисията, публикувано на сайта й. За Цветков е установено още, че не е подал декларация по Закона за предотвратяване и установяване на конфликт на интереси. Става дума за Удостоверение за одобрена организация за обучение през 2014 г. Разследването на КПКОНПИ е по сигнал от 2015 г. за това, че Цветков, като главен директор на ГД ГВА, в периода септември 2011 г. - януари 2014 г. е тренирал и проверявал български и чужди пилоти в работно време. За това той е получавал между 45 евро и 65 евро на час. Сесиите за тренировка били по 4 часа, а за проверка по 2 часа. От документите на КПКОНПИ става ясно, че Цветков не е отишъл на изслушването в комисията, а е предоставил писмено възражение на сигнала срещу него. Комисията е установила, че Цветков е имал гражданско-правни отношения с частна фирма. Както и, че е извършвал проверки и тренировки по заявления на български и чуждестранни лица в тази фирма. За това той получавал съответно възнаграждение, което води до извод за наличие на свързаност между него и юридическото лице, се казва в решението на комисията. От събраните данни е станало ясно, че Цветков е имал отношения с фирмата повече от четири години, а размерът на изплатеното в този период възнаграждение е бил 59 182.32 лева без данъците. Установено е още, че от упражнените от него властнически правомощия е реализирана нематериална облага за същата фирма, изразяваща се в помощ и подкрепа.", "date": "2018.11.08", "title": "Бивш шеф на гражданското въздухоплаване не обявил, че дава частни уроци"}
{"url": "https://www.24chasa.bg/novini/article/7143534", "text": "Приходите от туризъм в Гърция може да нараснат тази година с два милиарда евро, заради нарасналия брой посетители, заяви министърът на туризма Елена Кундура, прогнозирайки четвърта поредна година на растеж в индустрията, пише в. \"Катимерини\", цитиран от БТА. Туризмът съставлява близо една четвърт от брутния вътрешен продукт на Гърция, която се възстановява от продължителна икономическа криза. Гръцкото правителство очаква силен икономически растеж, след като през лятото приключи последната спасителна програма с международните кредитори. По данни на централната банка приходите от туризъм миналата година са възлезли на 14,6 милиарда евро. Посещенията, включително от круизни кораби, се очаква да достигнат 33 милиона души тази година от 30,2 милиона посетители през 2017 г. Резултатите в туристическия сектор в Гърция надминаха всички очаквания, поставяйки нов рекорд за четвърта поредна година, заяви вчера министърът на туризма Елена Кундура на международно туристическо изложение в Лондон. \"Нашата цел е да запазим и насърчим този потенциал\", допълни тя.", "date": "2018.11.08", "title": "Приходите от туризъм в Гърция за 2018 г. може да нараснат с два милиарда евро"}
{"url": "https://www.24chasa.bg/novini/article/7143549", "text": "Европейската комисия призова днес настоятелно България и Чехия да приведат своето законодателство за качеството на въздуха в съответствие с европейските правила, предаде БТА. Двете държави показват пропуски във въвеждането на няколко разпоредби на директивата в своето законодателство, като някои важни принципни разпоредби не са отразени правилно в националното право. Съгласно общностното законодателство държавите от ЕС са длъжни да предприемат подходящи мерки за свеждане до минимум на продължителността на времето на превишаване на допустимите стойности. Комисията изразява загриженост за определението в законодателство на България, което не отговаря на това изискване. България и Чехия получават официални уведомителни писма с двумесечен срок за отговор. Ако държавите не отговорят, ЕК може да реши да изпрати мотивирано становище, се посочва в съобщението. Европейската комисия призова страната ни също така и да изпълни изцяло решението на Съда на ЕС от 5 април 2017 г., когато съдът установи, че нашата страна е нарушила задълженията си по директивата за качеството на въздуха. Съдът отчете, че у нас не се спазват изискванията за пределно допустимите концентрации на фини прахови частици в атмосферния въздух и за свеждане до минимум на продължителността на времето на превишаване на стойностите. Макар да отбелязва, че е постигнат известен напредък, ЕК е обезпокоена от бавните промени и от липсата на съгласуван подход между властите за опазване на околната среда и другите служби на национално и местно равнище. През май ЕК предприе политически действия, за да подпомогне усилията на държавите от ЕС за постигане на целите за качеството на въздуха. Действията по правоприлагане, които се предприемат, за да се помогне за осигуряването на чист въздух за всички европейци, са част от този по-широк политически подход, пише в съобщението. България все още не е приела всички необходими мерки за подобряване. Страната е приела мерки чрез изменение на разпоредбите за движение по пътищата, включително за надзора на отпадъците от излезли от употреба превозни средства и техническите прегледи. Въпреки че това е стъпка в правилната посока, други мерки, които могат да допринесат за подобряване на качеството на въздуха, като например нови изисквания за съдържанието на сяра и пепел във въглищата и брикетите, използвани за битово отопление, все още са на етап планиране, отбелязва ЕК. Ако България не предприеме необходимите действия и случаят отново бъде отнесен до Съда на ЕС, могат да бъдат наложени глоби. България разполага с два месеца, за да отговори, допълва комисията.", "date": "2018.11.08", "title": "ЕК настоятелно призова България да въведе директивата за качеството на въздуха"}
{"url": "https://www.24chasa.bg/novini/article/7143547", "text": "Ситуацията в Демократична република Конго (ДРК) остава крайно напрегната в навечерието на президентските избори в края на годината. Действащият държавен глава Жозеф Кабила дълго време протакаше изборите и Западът използва това като претекст да започне протести на подконтролната си опозиция и да организира вълна от публикации в световния печат за използването на детски труд в добивната промишленост на страната. Мандатът на президента Кабила изтече през декември 2016 г., но той забави оттеглянето си - така осигури на опозицията, зад която личат западни интереси, възможност да оспори законността на продължаващото му управление. В началото на текущата година Кабила все пак бе принуден да насрочи президентски избори през декември. Интересът на световните транснационални корпорации (ТНК) към една от най-бедните страни в света има просто обяснение: пребогатите й природни ресурси. Конго разполага с най-големите в света запаси от кобалт, германий, тантал и диаманти; най-големите в Африка запаси от уран, волфрам, мед, цинк и калай; запаси от берилий, литий и ниобий; значителни находища на петрол, въглища, железни руди, манган, злато, сребро и боксити. ДРК е световен лидер в добива на естествен малахит, в страната има много източници на хидроенергия и гори. Стратегически ценните й запаси от цветни и редки метали, необходими в производството на двигатели за бомбардировачи от далечната авиация, привличат вниманието на водещите военни сили. Военнопромишленият комплекс на САЩ например зависи до над 50 на сто от вноса на конгоански тантал, а от вноса на кобалт - до 75 процента. В ДРК са събрани към 60 на сто от световните кобалтови запаси. Затова щом правителството вдигна миналата година данъка върху износа на кобалт, пренебрегвайки позицията на индустриалците, световните цени на този метал скочиха с 235 процента (за година цената на кобалта се качи от 33 200 на 75 000 долара за метричен тон), което веднага предизвика криза в производството на електрокари, смартфони и ред високотехнологични устройства, защото кобалтът е основният метал, използван в литиево-йонните батерии. Корпорацията Самсунг Ес Ди Ай примерно, както съобщи Блумбърг, започна да изкупува вторични суровини, електронен скрап и направо да рови из бунищата. Същевременно тя се кани да купи дялове от компания за преработка на отпадъци. В момента недостигът на кобалт тревожи и други световни гиганти, сред които Фолксваген, Бе Ем Ве и Панасоник. Развиващото се автомобилостроене, продължаващото производство на смартфони и друга електроника с използване на кобалт също допринася за дефицита му. Напоследък световните ТНК, включително автопроизводителите, все по-трудно сключват сделки за доставка на кобалт. През ноември 2017 г. Фолксваген не успя да подпише дългосрочен договор за покупка на кобалт от швейцарската компания Гленкор и китайската Хуаю Кобалт. Предложението на Фолксваген за фиксирани цени не срещна разбиране у доставчиците. Хуаю Кобалт е най-големият в света доставчик на този метал. Амнести интернешънъл и Африкан рисърсис уоч обвиниха в общ доклад китайската компания, че купува кобалт, добиван в примитивни мини в ДРК, където широко се използва трудът на деца. В отговор Хуаю заяви, че не е била достатъчно осведомена по въпроса. При все това Епъл спря изцяло покупките на кобалт от ДРК. Аналитици на Маккуари рисърч междувременно прогнозират световен недостиг на кобалт в размер на 885 тона още до края на 2018 г., 3205 тона през 2019 и 5340 тона през 2020 г., което означава общ растеж на дефицита с 503 процента. Според участници в пазара това има решаващо значение за котировките на акциите, емитирани от световни гиганти като Гугъл, Епъл, Тесла, Амазон, Ю Пи Ес и др. Основни световни производители на литиево-йонни акумулатори са Япония, Корея и Китай, който постепенно слага ръка на контрола върху цялата производствена верига за електромобили - от добива на кобалт в ДР Конго до производството на акумулатори и крайното сглобяване на возилата. Самият добив на кобалт обаче не е под китайски контрол. Най-големите мини в Конго са собственост на швейцарската Гленкор. Благоприятните за Китай тенденции на кобалтовия пазар може да бъдат радикално променени от растящата американска компания Ю Ес Кобалт, чийто шеф Уейн Тисдейл е наричан \"човек-легенда, който може безпогрешно да открива новите тенденции и времето на появата им, създавайки забележителна акционерна стойност\". През септември Ю Ес Кобалт купи кобалтовото находище Айрън крийк, разположено насред кобалтовия пояс на щата Айдахо. Запасите в това находище достигат според оценки към 10 милиона тона. Тисдейл и екипът му смятат да станат най-големите играчи на световния кобалтов пазар. Действията на Тисдейл съвпадат с интересите не само на Тесла и шефа й Илон Мъск, но и на други американски корпорации, затова пък безспорно са в разрез с интересите на Китай. Американските корпорации могат да постигнат целите си, ако за начало премахнат по един или друг начин от конгоанския пазар компанията Гленкор, която контролира най-големите в ДРК мини за добив на кобалт - Кансуки и Мутанда. Знае се, че Гленкор (известна преди като Марк Рич енд Ко) бе сред най-големите купувачи на руски петрол, алуминий, мед, цинк, олово, въглища, доставяйки срещу тях захар и зърнени храни. Гленкор държи 8,75 на сто от акциите на РУСАЛ, също и дялове от дъщерни компании на руския петролен гигант Руснефт. По данни на Форбс, през 2017 г. Гленкор е била на пето място в класацията на най-големите купувачи на петрол от Русия. През януари м. г. Гленкор и фондът Катар Инвестмънт Ауторити затвориха в рамките на консорциум сделка за покупката на 19,5-процентен пакет акции на Роснефт. После двата инвеститора заявиха, че сделката не се е състояла, консорциумът се разпадна, а Гленкор и Катар Инвестмънт Ауторити станаха преки инвеститори в руската петролна компания. През юли т. г. правосъдното министерство на САЩ отправи към една от \"дъщерите\" на Гленкор - Гленкор лимитид, искане да представи документи, че фирмата спазва законите за прането на пари и борбата с корупцията, във връзка \"с дейността на групировката Гленкор в Нигерия, ДР Конго и Венецуела\". Великобритания бе започнала още по-рано разследване срещу Гленкор, обвинена в афера за подкупи в Конго. Някои сделки на Гленкор заинтригуваха и следователи от лондонското Бюро за разследване на измами в особено големи размери (Serious Fraud Office). За американските корпорации, залагащи на собствения добив на кобалт, би било изгодно добивът в ДР Конго не само да не расте (още по-малко да мине в ръцете на Китай), а да спадне възможно най-ниско, дори изцяло да спре. В навечерието на президентските избори Африкан аргюмънтс прогнозира следните сценарии: - на власт остава сегашното ръководство, може би отново начело с Жозеф Кабила; - на власт идва опозицията, подкрепяна от Запада; - става военен преврат, Кабила е свален с помощта на силите на MONUSCO - мисията на ООН в ДРК; - Кабила е свален при нахлуване на войски - най-вероятно от Ангола, Руанда и Уганда, и/или с въоръжен преврат, извършен от многобройни конгоански бунтовници. Всеки от тези варианти предполага сурови санкции срещу Гленкор, които или ще я изтласкат от кобалтовия пазар в ДР Конго, или ще я принудят да прехвърли собствеността върху най-големите мини на споменатата вече Ю Ес Кобалт. Днес бъдещето на ДРК фактически се решава в офиса на Уейн Тисдейл. Американците обаче са затруднени от присъствието на руски военни с мандат на ООН в съседната Централноафриканска република - не е проблем те да предоставят военнотехническа помощ на ДРК по молба на президента Жозеф Кабила. Молба, която може да бъде подкрепена и от присъстващите в Конго китайски компании. Евентуалният алианс между Русия и Китай в ДР Конго може би единствен ще попречи американските глобалисти да започнат в Централна Африка кобалтова война. -------------- Бел. на изданието: Гледната точка на редакцията може да не съвпада с гледната точка на авторите. (От БТА)", "date": "2018.11.08", "title": "Ескалацията в Конго: задава ли се нова африканска война?"}
{"url": "https://www.24chasa.bg/novini/article/7143553", "text": "Тринадесет души са загинали при стрелба, открита снощи в бар в Южна Калифорния. Сред жертвите са помощник-шериф и стрелецът, съобщи шерифът на окръг Вентура Джеф Дийн, цитиран от Асошиейтед прес. Помощник-шерифът Рон Хелъс се е отзовал на подаден сигнал за стрелба и е бил прострелян, след като е влязъл в сградата. Той е починал в болница рано тази сутрин. Властите не дават информация как е умрял нападателят. По информация на Дийн има 10 простреляни хора, предаде БТА.  На уебсайта на бара е посочено, че снощи е имало колежанско парти. Според полицията в момента на стрелбата в заведението е имало стотици хора.", "date": "2018.11.08", "title": "13 жертви на стрелбата снощи в бар в Южна Калифорния, стрелецът е мъртъв (Видео)"}
{"url": "https://www.24chasa.bg/novini/article/7143575", "text": "„Вече се заведоха искове от нарочно издирени от адвокати братя, сестри, братовчеди“, заяви пред   Явор Нотев – зам.-председател на Народното събрание, относно решението на ВКС за разширяване на кръга лица, които могат да получат обезщетени при смърт на пътя. Това се отнася до лица, които през последните 5 години са претърпели вреди и не са заявили своята претенция, водейки се от досегашната практика, че нямат право на това. Сега те могат да заявят претенция и да получат много по-големи обезщетения, за които сега се говори, каза Нотев. „Специализирани кантори имат задача да се сдобиват, не съвсем лоялно, с клиенти. Проучват и намират такива случаи, за които те научават с помощта на длъжностни лица в сферата на здравеопазването, спешна помощ, от разследващи полицаи, от хора, които са нарочно назначени по определени райони, за да набавят клиенти – практики, които са в абсолютен разрез с етичните правила, упражнявани от професията. Не е тайна – вече се говори за т.нар. 9 адвокатски дружества. Напълно споделям, че грозните практики, които са свързани със случи с участието на такива кантори, трябва да застанат на общественото внимание, те трябва да се огласят, подобно на телефонните „ало измами“ и на други престъпни схеми, за да може обществото да бъде предпазено“, добави той. Въвеждането на лимити за неимуществени щети при \"Гражданската отговорност\" ще се обсъжда днес в бюджетната комисия на парламента. Според депутата обаче не лимитите са решението, а почтеното упражняване на юридическата професия. Съдът е този, който трябва да си знае мястото и да изпълни своята задача и да отсъди справедливо, категоричен e Нотев и обясни, че критерият е да се обезщети по справедливост причинената вреда. По думите му обратните усилия са довели до сегашната криза.", "date": "2018.11.08", "title": "Нотев: 9 адвокатски дружества издирват братя, сестри и братовчеди заради обезщетенията"}
{"url": "https://www.24chasa.bg/novini/article/7143581", "text": "Електронно съобщение с информация за декларирания пред НАП осигурителен доход, трудов договор и други данни от данъчно-осигурителното му досие да получава всеки новоназначен служител. Това е една от мерките, които приходната администрация планира да предприеме за намаляване на проявлението на риска от укриване на част от работните заплати или т. нар. „заплата в плик“. Това стана ясно на кръгла маса, организирана от НАП днес. В събитието участие взеха представители на приходната агенция, НОИ, Изпълнителна агенция „Главна инспекция по труда“, Министерство на труда и социалната политика, работодателски организации и синдикати, съобщиха от пресцентъра на НАП. Инициирането на срещи с представители на браншови организации на рискови отрасли, сключване на споразумения с тях, насърчаване на т. нар. саморегулация в браншовите организации, включително и чрез законодателни мерки, са също част от възможните решения за намаляване на проявленията на риска от укриване на заплатите на работниците. Всички участници в кръглата маса се обединиха около мнението, че най-ефективния подход за справянето с риска от укриване на доходите, е свързан с информирането и комуникирането с обществото на това какви са техните преки загуби от подобно поведение, респективно, ползи от спазването на закона. Именно това разбиране стои в основата на информационната кампания на НАП „Заплата в плик“. Инициативата има за цел да запознае работниците и служителите с това какви са рисковете, ако се съгласяват да не ги осигуряват на реалния им доход и вземат част от заплата си в плик. На специално създаден сайт – https://zaplatavplik.bg, всеки може да изчисли колко би загубил в следващите 30 години, ако се осигурява на по-нисък от реалния си доход чрез т. нар. „калкулатор на загубите“. Калкулаторът позволява, след попълване на данни за действителния и деклариран доход, всеки да разбере колко средства няма да получи в бъдеще под формата на неизплатени средства от болнични, майчинство, обезщетения за безработица, както и пенсии. Най-голям интерес софтуерът предизвиква сред потребители на възраст между 18 и 34 години. 61% от посетителите на сайта попадат в този диапазон, а 54% от тях са мъже.", "date": "2018.11.08", "title": "НАП: Новоназначените да получават имейл с размера на декларираната им заплатата"}
{"url": "https://www.24chasa.bg/novini/article/7143569", "text": "За по-малко от 24 часа криминалисти на РУ-Сливен разкриха кражба от златарско ателие и върнаха откраднатите накити. Сигналът, получен на 6 ноември, е за извършена кражба на стойност 2700 лева от златарско ателие в района на кооперативния пазар в Сливен. След проведените незабавни издирвателни действия, служители от участък \"Надежда\" задържали криминално проявена 22-годишна, от областния град. Тя признала за стореното и предала всички откраднати накити. Задържана е за 24 часа в РУ-Сливен. Работата по документиране на престъпната й дейност продължава.", "date": "2018.11.08", "title": "Хванаха млада жена, ограбила златарско ателие в Сливен"}
{"url": "https://www.24chasa.bg/novini/article/7143618", "text": "Дaмa щe бъдe нoвият члeн нa бopдa нa диpeктopитe нa Теѕla, кoйтo щe зaмeни Илън Mъcк. Toвa e Poбин Дeнxoлм, cтaвa яcнo oт инфopмaция нa кoмпaниятa, цитиpaнa oт СNВС. Tя щe нaпycнe cвoятa дoceгaшнa пoзиция кaтo финacoв диpeктop в Теlѕtrа - нaй-гoлямaтa тeлeкoмyникaциoннa кoмпaния в Aвcтpaлия, cлeд кaтo изтeчe нeйнoтo шecтмeceчнo пpeдизвecтиe. Дeнxoлм e члeн нa бopдa oт 2014 гoдинa, предаде  . Пpoмянaтa e чacт oт cпopaзyмeниeтo, кoeтo cключиxa oт aвтoмoбилния пpoизвoдитeл и Koмиcиятa пo цeннитe книжa и бopcитe в CAЩ cлeд пyбликaции в Тwіttеr нa Mъcк, кoитo дoвeдoxa дo peкopдeн cкoк в цeнaтa нa aкциитe нa кoмпaниятa. Цeннитe книжa нa Теѕlа зaтвopиxa в пoнeдeлник нa нивo oт 348,16 дoлapa, кaтo пpeз пocлeднитe ceдмици тe нaтpyпaxa зaгyби oт нaд 25%. Цeнaтa им oбaчe зaпoчнa дa ce пoкaзвa oтнoвo cлeд кaтo пpoизвoдитeлят oбяви нaй-виcoкaтa тpимeceчнa пeчaлбa в иcтopиятa cи.", "date": "2018.11.08", "title": "Жeнa зaмeня Илън Mъcк в бopдa нa диpeктopитe в Теѕlа"}
{"url": "https://www.24chasa.bg/novini/article/7143630", "text": "Европейската комисия съобщи, че оценява положително намеренията за изграждането на връзка между газопреносните системи на България и Гърция, предава БТА. Плановете за българската и гръцката помощ за изграждане и работа на връзката са в съответствие с правилата на ЕС за държавната помощ, се посочва в съобщение на ЕК. Проектът ще допринесе за сигурността и разнообразяването на енергийните доставки в ЕС, без да наруши неправомерно конкуренцията, се допълва в становището. Според еврокомисаря по конкуренцията Маргрете Вестагер ЕК одобрява помощ, която ще бъде предоставена от България и Гърция, тъй като е ограничена до това, което е необходимо за осъществяването на проекта, и затова е в съответствие с правилата за държавната помощ. С одобрените днес мерки ще бъдат подкрепени изграждането и експлоатацията на 182 километра междусистемна връзка между Гърция (Комотини) и България (Стара Загора). Междусистемната връзка е предвижда пренос на три милиарда кубически метра природен газ годишно от Гърция до България до 2021 година. По-нататък възможностите за пренос може да се увеличат до пет милиарда кубически метра и да се създадат условия за обратен пренос от България към Гърция. Междусистемната връзка ще бъде собственост на Ай Си Джи Би АД - съвместно акционерно дружество, съставено от консорциума Ай Джи Ай Посейдон (IGI Poseidon), включващ италианското дружество Едисон (Edison) и заварения гръцки оператор ДЕПА (DEPA), и Българския енергиен холдинг. Общите разходи за изграждането на междусистемната връзка са 240 милиона евро. Финансирането ще се осигури чрез пряко дялово участие от 46 млн. евро от акционерите на съвместното дружество, вноска от 45 млн. евро от Европейската енергийна програма за възстановяване (ЕЕПВ), управлявана централно от Европейската комисия, заем от 110 млн. евро, предоставен от Европейската инвестиционна банка (ЕИБ) на БЕХ (впоследствие прехвърлен на Ай Си Джи Би АД) и пряко финансово участие с 39 млн. евро от държавния бюджет на България чрез оперативна програма \"Иновации и конкурентоспособност\" 2014-2020 година. България и Гърция са съобщили на ЕК за следните мерки в подкрепа на инвестицията, включващи държавна помощ по смисъла на правилата на ЕС: безусловна държавна гаранция, която ще бъде предоставена от българската държава на БЕХ за покриване на заема от 110 милиона евро, който дружеството ще получи от ЕИБ. Тази гаранция ще бъде предоставена на БЕХ безплатно; 39 млн. евро пряка финансова вноска от България чрез българската оперативна програма \"Иновации и конкурентоспособност\"; определен режим за корпоративно данъчно облагане, който ще се прилага за Ай Си Джи Би АД за 25 години от началото на търговските дейности и ще бъде уреден чрез междуправителствено споразумение между България и Гърция. Комисията оцени мерките за подпомагане според правилата за държавните помощи и съгласно насоките от 2014 г. за държавната помощ за опазване на околната среда и за енергетика. Комисията заключи, че проектът ще допринесе за напредъка по основните стратегически цели на ЕС, включително за разнообразяването на източниците за доставка на газ и ще повиши сигурността на доставките на газ за ЕС; мерките за помощ са необходими, тъй като проектът не би могъл да бъде осъществен без помощта. Финансовата оценка на проекта, извършена от ЕК, показа, че възвръщането на инвестиционните разходи само от таксите за използване на междусистемния газопровод не би било осъществимо. Мерките за помощ са съразмерни и затова са ограничени до необходимия минимум. Комисията установи, че подкрепата с безвъзмездна помощ по ОПИК, държавна гаранция и определен данъчен режим, не надхвърля необходимото за осъществяването на инвестицията (т.е. ще бъде покрит единствено \"недостигът на финансиране); мерките за помощ няма да нарушат неоправдано конкуренцията. Според действащите правила, нито БЕХ в България, нито ДЕПА в Гърция, ще може да запазва повече от 40 на сто от капацитета на новата междусистемна връзка на входните точки съответно в България и в Гърция. Така поне 60 на сто от новия капацитет ще бъдат отворени за конкуренти, които желаят да продават газ на тези пазари, се посочва в съобщението. Затова ЕК стига до заключението, че българските и гръцките мерки за подпомагане на изграждането и експлоатацията на междусистемната връзка са в съответствие с правилата на ЕС за държавната помощ и ще допринесат за постигане на целите в областта на сигурността на доставките, разнообразяването на енергийните източници и повишената конкуренция на енергийните пазари в ЕС. Междусистемната връзка е включена в списъка на европейските проекти от общ интерес предвид нейното стратегическо значение за разнообразяването на доставките на природен газ в Източна Европа чрез Трансадриатическия газопровод (засега 98 на сто от вноса на газ в България са от един и същи източник). Газопроводът ще свърже преносните системи за газ ДЕСФА (DESFA) и ТАП (TAP) в Гърция с преносната система в България. Ключовите стратегически цели и ролята на проекта на пазарите на газ в Югоизточна Европа са повишаване на сигурността на доставките на газ (избягване на нарушения в снабдяването). Чрез осигуряване на допълнителни обеми проектът ще удвои входния капацитет на България и ще разнообрази маршрутите към Югоизточна Европа, увеличаване на транзитния капацитет към държавите от Югоизточна Европа, като се използват и други междусистемни връзки с Румъния и Сърбия, и разнообразяване на газа, внасян от България, с допълнителни източници от Каспийския регион, Близкия изток, Източното Средиземноморие и терминали за втечнен природен газ (съществуващи и нови в Гърция и/или Турция). През юли ЕК предостави на проекта освобождаване от правилата на вътрешния пазар за газ по отношение на отделянето, тарифното регулиране и достъпа на трети страни съгласно директивата за природния газ. Съгласно решението на ЕК, нито на БЕХ в България, нито на ДЕПА в Гърция, няма да бъде разрешено да запазва повече от 40 на сто от капацитета на новата междусистемна връзка на входните точки в България и Гърция", "date": "2018.11.08", "title": "ЕК одобри финансирането на връзката между газопровода с Гърция"}
{"url": "https://www.24chasa.bg/novini/article/7143595", "text": "68-годишен от Казанлък е задържан като съпричастен към телефонни измами. Последният случай с негово участие е от вчера, когато 71-годишна жена от с. Хаджидимитрово съобщила в районното управление, че по-рано през деня, на домашния й телефон се обадил непознат, представил се за полицай и поискал да предаде определена сума, за да помогне за залавянето на телефонни измамници. След като била заблудена, преди обед жената предала на непознат сумата от 6 990 лв. и златни накити. В РУ - Казанлък е образувано досъдебно производство за престъпление по чл.209, ал.1 от НК. При проведените оперативно-издирвателни действия е установено, че към извършената измама, както и към осъществени през тази година други 4 подобни сценарии, за които в РУ-Казанлък се водят досъдебни производства, в ролята на куриер е съпричастен 68-годишен мъж от града. Той е задържан за срок до 24 часа.", "date": "2018.11.08", "title": "Хванаха 68-годишен, участвал в ало измами в Казанлъшко"}
{"url": "https://www.24chasa.bg/novini/article/7143646", "text": "Турция е разработила първия си национален безпилотен военен катер и смята да го представи на изложение в Истанбул в края на този месец. Това се казва в изявление на Асоциацията на независимите производители и предприемачи в Турция (МЮСИАД), цитирано от ТАСС. Според информацията катерът IDA е бил разработен от компанията \"Каяджъ Савунма Системлери\". Планира се военният плавателен съд да бъде използван за борба срещу тероризма, нелегалната миграция и за охрана на морските граници, предаде БТА. Той има специален бордови компютър, в който се качва необходимата информация, както и много сензори, радари, термални и оптични камери. Презентацията на безпилотния катер ще бъде на 17-ото изложение на МЮСИАД Експо в Истанбул (от 21 до 24 ноември).", "date": "2018.11.08", "title": "Турция е разработила първия си безпилотен военен катер"}
{"url": "https://www.24chasa.bg/novini/article/7143654", "text": "Решението на Белия дом да лиши от постоянен пропуск журналиста от Си Ен Ен Джим Акоста предизвиква съжаление и трябва да бъде преразгледано. Това заяви днес говорителят на Организацията за сигурност и сътрудничество в Европа по медийната свобода Арлем Дезир, цитиран от ТАСС. \"На журналистите трябва да бъде разрешено да задават въпроси и да изискват отговори от лидерите\", написа Дезир в \"Туитър\", предава БТА. Международната федерация на журналистите заклейми \"вербалното насилие\" на американския президент Доналд Тръмп срещу медиите, предаде Франс прес. На вчерашната пресконференция, посветена на резултатите от изборите за Конгрес, \"президентът на САЩ отново нарече медиите \"враг на народа\" и отправи нападки към журналиста от Си Ен Ен Джим Акоста\", написа федерацията в \"Туитър\". Репортерът на Си Ен Ен, който искаше да попита президента за мигрантския \"керван\" в Централна Америка и за руската намеса в изборите през 2016 г. и не получи отговор от Тръмп, отказа да даде микрофона на сътрудничка на президента, която посегна да му го вземе. Заради тази случка му бе отнета акредитацията.", "date": "2018.11.08", "title": "Организации разкритикуваха Белия дом за отнемането на акредитацията на журналист"}
{"url": "https://www.24chasa.bg/novini/article/7143623", "text": "Студентската телевизия на Софийския университет \"Алма Матер\" търси журналисти, водещи, редактори и продуценти. За целта е публикуван клип във фейсбук страницата на призива \"Годината, в която стана известен\", който е с нескрито сексистко съдържание. Новоизбраният директор на телевизията Башар Рахал обявява дните и местата, на които ще се проведе кастинг, седнал на столче пред университета. Докато той говори, при него дотичва младо момиче, облечено с къса пола, за да му поднесе кафе с думите \"Шефе, кафето\". В края на клипа тя се завръща със забравена сметанка за напитката, а \"шефът\" й обявява, че : \"Ето, Цвети вече стана известна\". След което получава и одобрителен поглед отзад, зад гърба. \"Явете се на национален кастинг за водещи, актьори, сценаристи и редактори на най-младата медия на България - Студентската телевизия! Ще бъде вълнуващо – като в сесия!\", призовават под клипа.", "date": "2018.11.08", "title": "Башар Рахал приканва студенти да станат журналисти в сексистки клип (Видео)"}
{"url": "https://www.24chasa.bg/novini/article/7143683", "text": "Конгресът на ЕНП в Хелзинки току-що избра Манфред Вебер за кандидат за председател на Европейската комисия от следващата година. Веднага след избирането си Вебер даде интервю за \"24 часа\". - Следващите европейски избори ще са исторически. Мнозинството европейци, чрез вота си и мнозинството в следващия Европейски парламент може да поставят края на възхода на популистките и националистични течения в Европа. Ето защо е важно всички да участват активно на изборите. - Моят подход е демократична Европа. Аз искам всички европейци да кажем в коя посока ще върви Европа. Това е демократичното решение - хора да да изберат кандидатите и партиите. - Искам да запазя Европа единна. Категорично не я разглеждам като Европа първа класа и Европа втора класа. Всички европейци са равни.                                                                                                                                                                                                                                                                                                                       ", "date": "2018.11.08", "title": "ЕНП избра Вебер да оглави ЕК. Той пред \"24 часа\": Не приемам да има Европа втора класа"}
{"url": "https://www.24chasa.bg/novini/article/7143643", "text": "Към 18 часа вчера на тел. 112 е получен сигнал за открит мъж в безпомощно състояние на улица в кв. \"Модерно предградие\". Към мястото е насочен патрул от Девето РУ-СДВР. Пристигналият екип на Спешна помощ е откарал пострадалия в болница, настанен за лечение с опасност за живота заради травма на главата. Предприети са действия за изясняване на обстоятелствата около случая.", "date": "2018.11.08", "title": "Откриха мъж, ударен в главата, на улица в София, има опасност за живота му"}
{"url": "https://www.24chasa.bg/novini/article/7143670", "text": "Държавата спечели дело в Страсбург по жалба за разрушаване на незаконни къщи в Гърмен, информира Министерството на правосъдието и припомня, че преди две седмици ЕСПЧ отхвърлил оплакванията на жалбоподателите по делото \"Айдаров и други срещу България\", предаде БТА. В жалбата се казва, че семействата Айдарови и Илиеви, български граждани от ромски етнически произход - живеят в кв. \"Кремиковци\", община Гърмен. Земята, върху която се намира кварталът, е общинска и земеделска. През 2011 г. ДНСК констатира, че постройките, в които живеят жалбоподателите, са незаконни и издава заповеди за премахването им. Пред ЕСПЧ жалбоподателите твърдят, че разрушаването на домовете им би представлявало непропорционална намеса в правото им на личен живот, жилище и мирно ползване на техните притежания, както и че не разполагат с ефективно средство за защита. Твърдят също, че предприетите спрямо тях мерки са били дискриминационни и че решението за разрушаване на къщите им противоречи на забраната за нечовешко и унизително отношение.", "date": "2018.11.08", "title": "България спечели дело в Страсбург по жалба за разрушаване на незаконни къщи в Гърмен"}
{"url": "https://www.24chasa.bg/novini/article/7143647", "text": "Окръжният съд в Пазарджик определи наказание от 1г. и 9 месеца лишаване от свобода – условно, за 19-годишната Цветелина Кадьова , обвинена в убийство по непредпазливост при катастрофа във Велинград. Въпреки усилията на лекарите пострадалата пенсионерка издъхва в болницата от получените при катастрофата травми. Делото премина в условията на съкратеното съдебно следствие, след като обвиняемата се призна за виновна по повдигнатите обвинения. Пред съда младото момиче изрази съжаление за случилото се и помоли за присъда, която да и даде шанс да поправи стореното и да продължи следването си. Присъдата е с 4-годишен изпитателен срок, през който обвиняемата няма право да управлява МПС. Решението може да се обжалва пред апелативния съд в Пловдив.", "date": "2018.11.08", "title": "Условна присъда за 19-годишна, убила с колата си жена на зебра във Велинград"}
{"url": "https://www.24chasa.bg/novini/article/7143696", "text": "Трийсет и четири жени са били убити в Турция само през октомври, показва доклад на правозащитната група \"Ще спрем убийствата на жени\", информира \"Хюриет дейли нюз\". В повечето случаи убийството е било извършено заради желанието на жените сами да взимат решения за собствения си живот. Десет от жертвите са убити от собствените си съпрузи, роднини или от свои познати. Близо половината от убитите са на възраст между 36 и 65 години, а немалка част са между 25- и 35-годишни. Три процента от жените са били поставени под закрила на държавата, преди да бъдат убити, а шест процента са имали ограничителна заповед срещу потенциални нападатели. 38 процента от убитите жени са имали деца. Общо 409 жени са били убити в Турция през 2017 година, сочи още статистиката на платформата \"Ще спрем убийствата на жени\", според която през последните години този род престъпления в страната се увеличават. По данни на правозащитната група през 2016 г. в страната са били убити 328 жени, а през 2015 г. - 303.", "date": "2018.11.08", "title": "34 убити жени само през октомври в Турция"}
{"url": "https://www.24chasa.bg/novini/article/7143697", "text": "Над 10 млн. евро за подпомагане на малките и средни предприятия в пограничния регион между България и Гърция ще бъдат осигурени по програмата за трансгранично сътрудничество ИНТЕРРЕГ V-A Гърция-България 2014-2020 г. Това е обявила заместник-министърът на регионалното развитие и благоустройството Деница Николова по време на Десетата юбилейна национална среща на експертите по програми и проекти в общините, организирана от НСОРБ в Боровец, съобщиха от пресцентъра на МРРБ. Мярката ще бъде отворена до края на годината, като ще финансира около 80 предприятия от двете страни на границата, които ще получат средства за инвестиционни проекти. Деница Николова е обяснила, че така ще се даде тласък за развитие на малкия и среден бизнес и допълнителни възможности за инвестиции в южния пограничен регион. Тя е отчела много добро изпълнение на всички програми за трансгранично, междурегионално и териториално сътрудничество, в които участва страната ни.По трите трансгранични програми, които управлява МРРБ - за сътрудничество с Турция, Македония и Сърбия, до момента са сключени 130 договора за изпълнение на проекти на стойност над 38 млн. евро. До края на годината ще бъдат сключени договори и по втората покана за набиране на проекти по програмите, като в момента се оценяват подадените общо 527 предложения. По останалите програми за трансгранично сътрудничество -с Румъния, Гърция и Черноморски басейн, където България е партньор, към момента се изпълняват 205 договора за 317 млн. евро. Повечето проекти ще приключат през 2019 и 2020 г. По многонационалните програми за сътрудничество също се отчита сериозен интерес и напредък. В момента се изпълняват 167 проекта за над 4,5 млн.евро. Очаква се тяхната реализация да приключи до 2021 г. Очаква се в средата на следващата година да се отчетат резултатите от междинните цели на Оперативна програма \"Региони в растеж\" 2014-2020 г. Заместник -министър Николова е отчела, че по-малките общини към момента изпълняват инвестиционните си проекти по ОПРР много по-бързо от големите и е призовала за максимална активност при отчитането на проектите и средствата за тях.", "date": "2018.11.08", "title": "С 10 млн. евро ще подпомагат предприятията в пограничния регион с Гърция"}
{"url": "https://www.24chasa.bg/novini/article/7143166", "text": "Екип от британски и китайски учени съобщи, че е открил гигантска пещера, една от най-големите в света, в Гуанси-Джуанския автономен район на Югозападен Китай, предава  . Пещерата „Хайтин\" е с обем 3.53 милиона кубични метра и площ от 77 600 квадратни метра, колкото 10 футболни игрища, каза един от членовете на екипа. Той се състои от учени от Британската асоциация за пещерите и Института по карстова геология към Китайската академия на науките. Височината на пещерата е повече от 200 м, което означава, че вътре би могъл да се побере малък небостъргач, по думите на китайски учен от екипа. Пещерата е открита през октомври под гигантска карстова дупка, вид релефна форма известна като „tiankeng\". След 3D сканиране, геолозите вярват, че по обем пещерата се класира в десетката на най-големите в света. По площ заема третото място. Пещерата е наречена на село, намиращо се наблизо. Гуанси е район богат на карстов релеф и огромни пещери.", "date": "2018.11.08", "title": "Учени откриха гигантска пещера в Китай, „способна да побере небостъргач\""}
{"url": "https://www.24chasa.bg/novini/article/7143714", "text": "Лидерът на БСП Корнелия Нинова се закани, че ще отменят концесията на летище София, когато поемат властта. Изказването й дойде, след като  . \"Процедурите не са изчерпани. Ние ще опитаме със законовите форми, които ни дава правовата държава, да сезираме ВАС за решението на МС, с което е взето решението за концесия на летище София. Ще се обърнем с молба за среща с президента Радев, който върна Закона за концесиите ви, с вето, който върна Закона за приватизация и следприватизационен контрол, с който раздавате активи на държавни дружества, също с вето. Той е последователен по темата национална сигурност и я има в правомощията си. Ние ще търсим институционална подкрепа през съда, по законов ред, през президентската институция, за да проведем докрай тази политика – национален суверенитет, грижа на държавата за обекти, които са от стратегическо значение за националния интерес, грижа за българските граждани. БСП поема този ангажимент. Когато народът ни даде доверието си да управляваме, ще отменим концесията на Летище София, колкото и да струва това\", заяви Нинова. От БСП предложиха да бъдат изключени от даване на концесия дейността, услугите и обектите на търговските дружества в забранителния списък за приватизация от Закона за приватизация и след приватизационен контрол. Причините за поставяне на тези дружества на особен ограничителен режим за приватизация са сходни с тези, които налагат изключването при режима на концесиите, се посочва в мотивите. От ГЕРБ и \"Обединени патриоти\" критикуваха левицата, че тази законодателна промяна не е на мястото си и няма да има желания ефект.", "date": "2018.11.08", "title": "Нинова: Като вземем властта, ще отменим концесията на летище София, колкото и да струва"}
{"url": "https://www.24chasa.bg/novini/article/7143706", "text": "„За да имаме по-чист въздух е необходим политически консенсус и воля за предприемане на непопулярни мерки. Конкретни резултати могат да бъдат постигнати само със съвместни действия на всички институции на национално и местно ниво“. Това заяви министърът на околната среда и водите по повод полученото днес официално  . Съдът установи, че България е нарушила задълженията си съгласно Директивата за качеството на въздуха, като не спазва изискванията за пределно допустимите концентрации на ФПЧ10 в атмосферния въздух. „Общините са тези, които имат задължението за постигане на нормите за качество на атмосферния въздух, но голяма част от тях все още не припознават този проблем. От ключово значение е той да се припознае и като национален и в решаването му да бъдат въвлечени всички отговорни институции с ясното съзнание, че без съвместни, последователни и съгласувани усилия няма да успеем да се справим“, призова министърът. Постигането на нормите на ЕС за качество на атмосферния въздух е предизвикателство пред по-голямата част от държавите членки на ЕС. Политиката на Европейската комисия към държавите членки с проблеми в областта на качество на въздуха е изключително строга. Освен България и Полша, срещу които вече има постановени съдебни решения, в Съда на ЕС са заведени дела и срещу Германия, Унгария, Франция, Румъния, Обединеното кралство и Италия. За България изискването за постигане на нормите беше поставено още с приемането на страната като пълноправен член на ЕС през 2007 г. През 2010 г. страната ни беше първата срещу която Европейската комисия започва наказателна процедура. На 5 април 2017 г. Съдът на ЕС постанови решение срещу България за неспазване на нормите за фини прахови частици ФПЧ10. С полученото днес официално уведомително писмо ЕК придвижва процедурата срещу България на следващ етап, като все още не се пристъпва към налагане на финансови санкции срещу страната. След април 2017 г. ръководството на МОСВ проведе поредица от преговори с ЕК. В резултат на това страната ни постигна отлагане с 12 месеца на решението на ЕК да изпрати настоящото писмо. Това даде възможност през този период да се предприемат ключови действия към постигане на нормите за качество на въздуха. Със съдействието на Световната банка беше разработена Национална програма за подобряване качеството на атмосферния въздух 2018 - 2024 г. Този документ ще подпомогне общините в прилагането на точните мерки за постигане на устойчиво съответствие. В програмата като основни причини за превишенията на нормите в България са идентифицирани на първо място битовото отопление през зимата и на второ автомобилният транспорт. Основна роля за това играят социално-икономическите фактори и ниските доходи на населението. По отношение на битовото отопление правителството одобри и внесе за разглеждане в Народното събрание промени в Закона за чистотата на атмосферния въздух, целящи ограничаване на употребата на въглища и брикети за битово отопление с високо съдържание на сяра и пепел. Предвижда се също по-ранно (през 2020 г.) въвеждане на изискванията на Регламент 2015/1185 за битовите отоплителни уреди на твърдо гориво, с цел подпомагане на процеса на подмяна на тези уреди с такива, които са с по-ниски емисии на вредни вещества. За намаляване на замърсяването от автомобилния транспорт парламентът гласува промени в Закона за местните данъци и такси, които целят да стимулират употребата на автомобили, водещи до по-ниски нива на замърсяване. Със закона се въвежда екологичен компонент при определянето на данъка върху превозните средства, съгласно който автомобилите с по-висок Евро стандарт ще бъдат натоварени с по-малка данъчна тежест. Въведени бяха по-високи продуктови такси за автомобили над 10 години, бяха намалени тези на колите под 5 години и на хибридите, както и нулеви ставки за електромобилите. Предприемат се мерки от страна на компетентните органи за повишаване на качеството и ефективността на периодичните технически прегледи за замърсяващи автомобили. Въведени са допълнителни ограничения за изкупуване на катализатори от моторни превозни средства в пунктовете за приемане на отпадъци чрез прилагане на строг контрол и санкции. По оперативна програма „Околна среда 2014-2020“ е предвиден ресурс от 115 млн. лв. за общините с нарушено качество на въздуха за финансиране на инвестиционни мерки, насочени към основния източник на замърсяване – битовото отопление. Предоставя се и безвъзмездна финансова помощ за разработване/актуализация на общинските програми за подобряване на качеството на атмосферния въздух. Съгласно официалните данни от мониторинга през 2017 г. в шест общини е постигнато съответствие с нормите (средноденонощна и средногодишна) – Добрич, Девня, Пирдоп, Гълъбово, Стара Загора и Сливен. През 2017 г. в 18 града е постигната средногодишната норма за ФПЧ10 в сравнение с 15 града през 2016 г.", "date": "2018.11.08", "title": "Министър Димов: Чист въздух ще имаме само с политическа воля и консенсус"}
{"url": "https://www.24chasa.bg/novini/article/7143707", "text": "Състав на Ямболския окръжен съд присъди 3 години лишаване от свобода с четири години изпитателен срок на молдовски гражданин, причинил смъртта на пешеходец и избягал от местопроизшествието. Пьотр Сланина няма да може да управлява моторно превозно средство в продължение на три години и ще изплати на седем близки на загиналия по 30 000 лева обезщетение. За това съобщиха от съда. Делото е преминало по съкратена процедура, като обвиняемият се е признал за виновен. Водачът бе обвинен за това, че при управление на лек автомобил \"Мерцедес\" на пътя Ямбол-Елхово, се е движил с превишена скорост, нарушил е правилата за движение и по непредпазливост е причинил смъртта на 50-годишен мъж. След инцидента той е избягал от местопроизшествието. Извършителят бе разкрит и задържан след незабавно разследване, преди да напусне пределите на страната.", "date": "2018.11.08", "title": "Условна присъда за молдовец, убил пешеходец и избягал в Ямбол"}
{"url": "https://www.24chasa.bg/novini/article/7143708", "text": "На Международното изложение \"Импорт експо\" в Шанхай беше представен робот, който се изявява като вещ гримьор, съобщи агенция ЮПИ, цитирана от БТА. Видео показва как роботизирана ръка нанася с голяма точност макиаж по лицето на витринен манекен от женски пол. Умната машина полага маскара, използва четки, грим и други принадлежности, характерни за професията. При това с удивителна прецизност, невъзможна за човешката ръка. Международното изложение в Шанхай продължава до 10 ноември.", "date": "2018.11.08", "title": "На изложение в Китай показаха робот-гримьор (Видео)"}
{"url": "https://www.24chasa.bg/novini/article/7143910", "text": "Първата предложена поправка в македонската конституция, с която се предлага замяна на името Република Македония с Република Северна Македония, бе гласувана днес в парламентарната комисия по конституционните въпроси с 10 гласа \"за\" и пет против, предаде агенция МИА. С поправката името се заменя навсякъде в конституцията с изключение на член 36, където има исторически аспект, предава БТА. На втория ден от дебатите опозицията повторно обвини, че целият процес на промяна на името и на конституцията е протекъл непрозрачно и без консенсус и не е зачетена волята на народа, изразена на референдума. Опозицията предложи с друга поправка да се осигури защита на всичко, което означава промяната на конституционното име. Комисията продължава дебатите по втората поправка, с която в преамбюла на конституцията решенията на АСНОМ /Антифашисткото събрание за народно освобождение на Македония/ се заменят с прогласа на АСНОМ и се добавя Охридският мирен договор.", "date": "2018.11.08", "title": "Македония прие първата поправка в конституцията си за смяната на името"}
{"url": "https://www.24chasa.bg/novini/article/7143924", "text": "Италианската полиция залови 270-килограмова пратка хероин от Иран. По думите й това е най-голямата подобна операция за последните 20 години, предаде ДПА. Наркотикът е бил открит на 17 октомври в три контейнера на пристанището в Генуа, Северозападна Италия, смесен с пратка от бентонит, прахообразно вещество, се казва в направено днес изявление. Полицията е решила тайно да проследи контейнерите, след като са били натоварени на камион и закарани в склад в Розендал, Холандия, където са пристигнали на 2 ноември. Тогава екип от италиански и холандски полицаи са щурмували склада и арестували двама турски граждани, които са част от предполагаема по-широка мрежа за трафик на наркотици. Според италианската полиция пратката с хероин е тръгнала от иранското пристанище Бандар Абас в Персийския залив и е минала през пристанищата на Хамбург и Валенсия, преди да пристигне в Генуа.", "date": "2018.11.08", "title": "Италианската полиция залови 270-килограмова пратка хероин от Иран"}
{"url": "https://www.24chasa.bg/novini/article/7143178", "text": "Последните данни на Китайската народна банка показват, че до края на октомври китайският валутен резерв е намалял с 1,1% спрямо края на септември, т.е. с 33,9 милиарда щатски долара, предава  . Според говорителя на Държавното управление за валутен контрол Уан Чунин, основни причини за това са държавната валутна политика, положението с търговията в света и геополитическата ситуация. Заради тези фактори растат промените на международния финансов пазар и индексът на щатския долар се е повишил с 2%, а някои основни икономики регулираха цените на активите. От тази година насам като цяло китайската икономика и валутният пазар се развиват стабилно въпреки сложната и нестабилна международна икономическа и финансова ситуация. Експертите считат, че китайската икономика е способна да се справи с промените, които се случват навън, благодарение на регулирането начина на развитието на страната и по-нататъшното отваряне към света. Валутният резерв на Китай ще се запази стабилен, но с периодични промени, уверени са експертите.", "date": "2018.11.08", "title": "Валутният резерв на Китай през октомври се понижи леко"}
{"url": "https://www.24chasa.bg/novini/article/7143930", "text": "Към Южния полюс утре потегля първата група от 27-ата Българска антарктическа експедиция. Българската антарктическа база \"Св. Климент Охридски\" е част от Националната пътна карта за научноизследователска инфраструктура. За пълноценното функциониране на инфраструктурата е предоставено финансиране от Министерството на образованието и науката в размер на 300 хиляди лв. за построяването на нова модерно обзаведена и оборудвана научна лаборатория на Антарктида, съобщи пресцентърът на МОН. Като национален координатор на Националната програма за полярни изследвания 2017-2021 г., приета с решение 718 от 29 август 2016 г. на Министерския съвет, Министерството на образованието и науката финансира и дейностите по оперирането и логистиката на Българската антарктическа база през сезон 2018-2019 г. със сумата от 500 хиляди лв. За остров Ливингстън първи потеглят логистичният екип от осем души, заедно с двама биолози. Те са ръководители на два от осемте финансирани проекта от първия конкурс за полярни изследвания. Научният конкурс за проекти е финансиран от МОН с 200 хиляди лв. И двата проекта са свързани с изследването на морската акватория около Българската антарктическа база. Проектът на д-р Ралица Зидарова ще изследва колонизационните процеси на морските кремъчни водорасли от Южния залив на остров Ливингстън, Антарктика, в условията на климатични промени. Той е разработен в сътрудничество с Института по океанология \"Фритьоф Нансен\" и с Института по биоразнообразие и екосистемни изследвания на БАН. Вторият проект е свързан с хидробиологичния мониторинг на крайбрежните морски води пред българската полярна база на остров Ливингстън и негов ръководител е доц. д-р Любен Кендеров от Биологическия факултет на СУ. През декември и януари ще заминат останалите три групи участници в 27-ата Българска антарктическа експедиция. В техния състав са и учените, които ще работят по другите финансирани проекти. От тази година започва и подготовката на домакинството на съвещанието на Съвета на мениджърите на антарктическите програми /COMNAP/. Световната организация координира дейностите по логистиката между отделните полярни държави в Антарктика и Българският антарктически институт е неин член от 1994 г. България ще бъде домакин на поредната среща през 2019 г. Съвещанието е планирано да се състои от 29 юли до 2 август 2019 г. в Пловдив, като ръководител на Организационния комитет е заместник-министърът на образованието и науката Карина Ангелиева.", "date": "2018.11.08", "title": "Дават 300 000 лева за нова и модерна лаборатория за българските полярници на Антарктида"}
{"url": "https://www.24chasa.bg/novini/article/7143926", "text": "Безследно са изчезнали ценни експонати от къщата-музей на Васил Левски в село Батулци. В тази къща (която е паметник на културата) през 1871 г. Апостолът на свободата основава един от първите революционни комитети в страната, съобщава  В музейната сбирка са се помещавали оръжията на комитетските дейци и някои от вещите на Апостола. След поредица от кражби оцелелите ценни експонати са иззети, а другите са безследно изчезнали. Последния запис в книгата за посещения е от 1998 г., след което музеят затваря врати и остава на произвола на съдбата... Въпреки отпуснатите преди няколко години от Министерството на културата на община Ябланица 24 000 лева за спешен ремонт единствените \"ВИДИМИ РЕЗУЛТАТИ\" са новите информационни табели, насочващи туристите към нея. В момента сградата е в окаяно състояние и се руши със всеки изминал ден. По информация на Тодор Тодоров от инициативен комитет по възстановяването на къщата-музей, въпреки тяхното желание и безвъзмезден труд, без цялостен проект за реставрация и подпис от културното министерство ремонтът няма как да започне и да се осъществи.", "date": "2018.11.08", "title": "Вижте каква разруха цари в къщата-музей на Васил Левски в с. Батулци"}
{"url": "https://www.24chasa.bg/novini/article/7143955", "text": "Мазутът в два от резервоарите на потъналия преди близо век край Созопол американски кораб \"Мопанг\" са източени. Работи се по източването на горивото в останалите два резервоара на плавателния съд. Това каза директорът на \"Морска администрация\"-Бургас капитан Живко Петров. Той уточни, че при влошаване на метеорологичната обстановка операцията ще бъде преустановена. Работата зависи изключително много от вятъра, температурата на морската вода и вълнението на морето. В момента на място работи специализирана техника и водолази, които се спускат на двойки. Възобновяването на операцията ще започне вероятно през пролетта на следващата година, добави кап. Петров. През август тази година от резервоарите на потъналия през 1921 година кораб \"Мопанг\" започна изтичането на мазут. След двуседмични проучвания районът бе ограден с буйове, които да ограничат разлива на гориво, а ден-по-късно машините започнаха почистването на мазутните петна от морската вода. Кап. Петров каза, че трябва да се направи проучване и за състоянието на потъналия край Приморско товарен параход \"Родина\". Такова искане \"Морска администрация\" ще отправи до ресорното министерство и до Министерския съвет. По думите на кап. Петров засега няма опасност за изтичане на гориво от парахода. По-рано днес в Бургас капитан Живко Петров откри заключителната конференция по проекта \"Интегрирано българско морско наблюдение\". В нея участват изпълнителният директор на Изпълнителна агенция по рибарство и аквакултури Галин Николов, командирът на Флотилия бойни и спомагателни кораби към Военноморските сили флотилен адмирал Мален Чубенков, представители от Генерална дирекция \"Морско дело и рибарство\" на Европейската комисия, Европейската агенция за морска безопасност, Италианската космическа агенция, както и представители на участващите в проекта организации. Общият бюджет на проекта е 238 820 евро, като сумата на предоставената безвъзмездната финансова помощ от Европейския фонд за морско дело и рибарство възлиза на 191 056 евро.", "date": "2018.11.08", "title": "Мазутът в 2 от резервоарите на потъналия край Созопол кораб \"Мопанг\" са източени"}
{"url": "https://www.24chasa.bg/novini/article/7143936", "text": "Минути, след като получи рекордното одобрение от 492 гласа на конгреса на Европейската народна партия да оглави следващата Европейска комисия догодина, Манфред Вебер благодари на Цветан Цветанов за подкрепата на ГЕРБ. Двамата приятелски се прегърнаха на сцената на форума, който се проведе вчера и днес в столицата на Финландия.", "date": "2018.11.08", "title": "Вижте как Манфред Вебер благодари на Цветанов (Снимки)"}
{"url": "https://www.24chasa.bg/novini/article/7143965", "text": "Възможно е не към всеки от депутатите, на които бе поискан имунитет днес да бъде повдигнато обвинение, каза говорителят на главния прокурор Румяна Арнаудова.  По-рано днес   - Георги Михайлов и Елена Йончева от БСП, Веселин Марешки, Кръстина Таскова и Пламен Христов от \"Воля\"и Борис Кърчев, народен представител от ПП „ГЕРБ“. Тя уточни, че за да започне разследване, трябва да се свали имунитета им. Това не се отнася до Марешки и другита двама представители от \"Воля\", които вече имат по 1 обвинение. По отношение на Елена Йончева, Арнаудова обясни, че прокуратурата има съмнение, че парите, които са внасяни във фонд \"Резерва\" на фирмата \"Офроуд\" са с престъпен характер, а са източени от влоговете на български граждани в КТБ. Имало и подозрение, че зад фирмата стои подсъдим по делото КТБ. Арнаудова не уточни кой е той. Тя добави, че предстои по всичките случаи да се разкрие данъчна осигурителна и банкова тайна. Що се отнася до Георги Михайлов, проверката срещу него е започнала по сигнал от СДВР. Икономическа полиция е констатирала 8 неизгодни сделки за доставка на документи и консумативи. ", "date": "2018.11.08", "title": "Арнаудова: За Йончева има съмнения, че в нейна фирма са внасяни пари, източени от КТБ"}
{"url": "https://www.24chasa.bg/novini/article/7143960", "text": "Италианското правителство взе решение за премахване на давностния срок при наказателното преследване на много престъпления, сред които и корупцията, предаде Ройтерс. \"Постигнахме съгласие\", заяви пред журналисти високопоставеният представител на крайнодясната партия \"Лига\" Рикардо Молинари след среща на ключови членове на правителството, предава БТА. Хиляди дела приключват всяка година в Италия, тъй като магистратите често не успяват да обосноват обвиненията преди изтичането на давностния срок. Движението \"Пет звезди\", което превърна борбата срещу корупцията в свой приоритет, иска бързо да премахне повечето от времевите ограничения при преследване на престъпления. Коалиционните партньори на \"Пет звезди\" от \"Лигата\" заявиха, че евентуалните промени трябва да са част от по-амбициозна съдебна реформа, която ще отнеме месеци, и предупредиха, че промяната на давностните срокове в наказателното законодателство може да доведе до недопустимо дълги дела. Според постигнатото днес между двете партии споразумение законодателните промени ще бъдат одобрени от парламента тази година, но ще влязат в сила през 2020 г. заедно с други изменения като част от по-мащабна съдебна реформа, заяви вицепремиерът и лидер на \"Лигата\" Матео Салвини. Вицепремиерът Луиджи ди Майо приветства постигнатото споразумение, след като по-рано предупреди, че правителството може да падне, ако няма съгласие по този въпрос.", "date": "2018.11.08", "title": "Италианското правителство маха давността за корупция и други престъпления"}
{"url": "https://www.24chasa.bg/novini/article/7143958", "text": "На 12 г. затвор бе осъден  Жестокото убийство стана на 8 октомври, м.г. на поляна край ромската махала в селото. 19-годишният Петър и  жертвата Станчо Ж. се скарали, след което младежът хванал дървен кол и започнал да налага по-възрастния мъж. Ударите по главата били толкова силни, че буквално размазали черепа на Станчо, който издъхнал от несъвместими с живота травми на мозъка. След убийството Петър споделил на баща си какво е станало и двамата отишли при кмета. Момчето е арестувано часове след престъплението. Присъдата на Бургаския окръжен съд може да бъде обжалвана пред апелативните магистрати.", "date": "2018.11.08", "title": "12 г. затвор за младеж, убил с кол чичо си в Руенския балкан"}
{"url": "https://www.24chasa.bg/novini/article/7143976", "text": "Бившият лидер на най-влиятелната опозиционна партия в Република Македония и бивш премиер Никола Груевски остава на свобода, въпреки че днес трябваше да се яви за изтърпяване на двегодишната си присъда затвор, съобщават македонските медии. Причината за това е фактът, че в Наказателния съвет на съда в Скопие пристигат поотделно жалби на решението да не се отлага отиването на Груевски в затвора, а срокът от 72 часа да отговори на жалбите изтича в понеделник. След това решение ще се знае отива ли Груевски в затвора, предаде БТА. Бившият премиер освен това се опитва да остане на свобода и чрез Върховния съд, от който иска извънредно прераглеждане на присъдата. Според процедурата, за да вземе решение Върховният съд, е необходимо да разполага с пълната документация по делото \"Танк\", която още не е пристигнала в съда. Важно е обаче, че искането до Върховния съд не отлага изпълнението на присъдата, ако Груевски получи нова призовка преди да се състои заседанието на Върховния съд. Последен вариант Груевски да остане на свобода е президентът Георге Иванов да то помилва. Това бе поискано на протест снощи пред съда.", "date": "2018.11.08", "title": "Никола Груевски остава на свобода засега"}
{"url": "https://www.24chasa.bg/novini/article/7143975", "text": "Испанската полиция е осуетила планирано нападение срещу министър-председателя Педро Санчес, предаде ДПА, като се позова на властите. Полицията в автономната област Каталуня заяви в Туитър, че е арестувала мъж, който \"искал да убие\" Санчес, и е открила голямо количество оръжия в дома му. Мъжът е бил арестуван преди три седмици в каталунския град Тераса по подозрение в планиране на нападение, каза полицията в отделно изявление в Барселона. Твърди се, че 63-годишният мъж е искал да отмъсти за плановете на испанското правителство да ексхумира и премести тленните останки на някогашния диктатор Франсиско Франко, който от смъртта си през 1975 г. е погребан във внушителен мавзолей в мемориален комплекс на северозапад от Мадрид. Мъжът имал разрешително за намерените в дома му оръжия. Той работел в частна охранителна компания. Полицията открила 16 огнестрелни оръжия, включително снайперистки пушки и автомат, предава БТА. Според медийни информации мъжът обявил в социалните мрежи, че планира да убие Санчес. Каталунските власти заявиха, че той вече е бил изправен пред съдия и в момента се намира в затвор в Тераса.", "date": "2018.11.08", "title": "Мъж искал да убие испанския премиер заради плановете за ексхумация на Франко"}
{"url": "https://www.24chasa.bg/novini/article/7144074", "text": "65-годишен хърватин си е счупил крака, проявявайки вандалско отношение към монумент в памет на един от основните представители на съпротивата срещу пронацисткия усташки режим по време на Втората световна война, предаде АФП, цитирана от БТА. Според полицията мъжът съборил паметника рано сутринта в центъра на град Сплит. Паметникът обаче паднал върху крака му и го счупил. Раде Кончар чупи краката на фашистите 76 години, след като те го разстреляха, коментира в Туитър политикът Кресо Беляк. Един умен паметник чупи фашист от Сплит, гласи друг коментар в интернет. Вандалът е приет в болница и предстои да бъде опериран, съобщиха от болницата в Сплит. Кончар - партизанин, воювал срещу усташите, е бил заловен от италианските фашисти и екзекутиран през 1942 г. заедно с много от неговите съратници. По време на югославската ера той бе тачен като герой, като се цитираше една от предполагаемите му реплики към съдиите : Няма да моля за снизхождение, което не бих проявил към вас. Няколко хиляди антифашистки паметници станаха обект на вандалски прояви или бяха разрушени след провъзгласяването на независимостта на Хърватия през 1991 г. Властите са редовно обвинявани, че остават пасивни към тези прояви. Усташкият режим на Анте Павелич е преследвал и убил стотици хиляди души - сърби, хърватски опозиционери, евреи и роми.", "date": "2018.11.08", "title": "Хърватин събори антифашистки паметник, счупи си крака"}
{"url": "https://www.24chasa.bg/novini/article/7144085", "text": "Папа Франциск порица начина, по който някои правителства се стремят да злепоставят своите критици чрез кампании за разпространяване на слухове, като използват медиите за очерняне на всеки, който представлява заплаха, предаде Асошиейтед прес,  цитирана от БТА. Франциск заяви в проповед, че подобни кампании за оклеветяване могат да отровят отношенията в семействата, енориите и диоцезите, а също световната политика. Според него вредата от \"греха на слуховете\" е особено голяма в политиката, \"когато едно правителство не е честно и се стреми да хвърля кал върху своите противници чрез слухове, клевета и злословие\". Той не назова конкретна държава, но каза, че диктаторските правителства са известни с това, че установяват контрол върху медиите, за да \"отслабят всеки, който представлява заплаха\". Тази година папата посвещава своето годишно послание за мир на призива за по-голяма отговорност в политиката.", "date": "2018.11.08", "title": "Папата порица правителствата, които клеветят своите критици чрез медиите"}
{"url": "https://www.24chasa.bg/novini/article/7144088", "text": "Босненският министър на външната търговия и икономическите отношения Мирко Шарович заяви, че за момента в страната не обмислят въвеждането на контрамерки срещу Косово и оставят на Прищина пространство да оттегли , предаде агенция Фена. Шарович смята, че така наречените защитни мерки не са защитни, а са отстъпление от Споразумението за свободна търговия ЦЕФТА. Той добави, че министерството е в постоянен контакт със Секретариата на ЦЕФТА в Брюксел и със Сърбия, която също е засегната от тези мерки. Шарович каза, че не разбира мотивите на Прищина, \"ако зад тях не се крият и други неикономически мотиви\", предаде БТА. \"Факт е, че не за първи път Косово излиза с такива или подобни мерки и по този начин проблематизира позицията си като страна от ЦЕФТА, което вероятно ще ескалира сериозно във времето пред нас\", каза босненският министър.", "date": "2018.11.08", "title": "Босна не мисли да въвежда контрамерки срещу Косово засега"}
{"url": "https://www.24chasa.bg/novini/article/7144073", "text": "Разработихме процедура, в рамките на параметрите, дадени ми от парламента. Докладвала съм за тази процедура и проектът беше одобрен. През 9 етапа ще мине процедурата по избор на стратегически инвеститор за АЕЦ „Белене”, като името му трябва да стане ясно след малко повече от година Това заяви в предаването   министърът на енергетиката Теменужка Петкова. Тя подчерта, че българската държава ще участва само с апортна вноска, т.е. с площадката, оборудването, инфраструктурата и лицензите. \"Какво е важно да се знае за тази процедура - тя е за избор на стратегически инвеститор. Ще участва и българската държава, чрез централната електрическа компания. Тя ще има такъв дял, че да ни дава възможност за реализация на проект. Ще търсим стратегически инвеститори и акционери, които да имат миноритарен дял, обясни тя. Това се налага, подари факта, че параметрите за процедурата и проекта не предвиждат опция за дългосрочни договори за изкупуване на енергия от държавата, допълни Петкова На първи етап ще има покана, която ще бъде публикувана в Европейски държавен вестник, както и в два ежедневника. Вторият етап е да се подадат заявления от инвеститори, които ще бъдат разгледани. След това ще се изберат потенциални участници в тази инвестиция. Имаме няколко зададени критерии за тези инвеститори. Ние избираме стратегически инвеститори, ако някои от тях има опит в ядрената енергетика, това ще е бонус, заяви Петкова. Тя отбеляза, че например т.нар ядрен остров може да бъде изграден само от конструктора на реактора – „Росатом”. Именно руснаците ще бъдат поканени да участват в проекта, като към момента заявен интерес има от френски, китайски и корейски енергийни компании. Тези, които стигнат до преговори, ще трябва да представят и финансов модел на проекта с крайна цена на електроенергията. След като бъде определен кратък списък на компаниите, които ще отсеем, следва възможност за сключване на договор за конфиденциалност. Имаме ангажимент да представим информационен меморандум за този проект. След това ще премине етапът, в който ние ще изискваме предоставянето на оферти и в техните рамки ние ще поставим конкретни условия.  Другото, което ще е важно за нас е крайната цена на електрическата енергия, която би се получила, каза още министърката. Заложили сме няколко задължителни условия за този проект, едно от тях е свързано с цената. Заложили сме като краен вариант 10 млрд. евро и срок за довършване до 10 години. За нас е важно проектът да бъде икономически обоснован и цената да бъде конкуретноспособна. Стойността се потвърждава като възможна за този проект, обясни Петкова", "date": "2018.11.08", "title": "Петкова: Проектът за АЕЦ \"Белене\" трябва да е до 10 млрд. евро"}
{"url": "https://www.24chasa.bg/novini/article/7144141", "text": "Британският външен министър Джереми Хънт изрази оптимизъм за сключването на споразумение за Брекзит, но каза, че бърз пробив е малко вероятен, предаде Франс прес. След реч в Париж, целяща да намали напрежението с Франция поради предстоящото излизане на Великобритания от ЕС, Хънт заяви, че споразумението едва ли ще бъде постигнато до седмица, предаде БТА. Преговарящите действаха възможно най-бързо с надеждата да постигнат споразумение, което да бъде одобрено на извънредна среща на високо равнище на ЕС през ноември, но тази перспектива се отдалечава. Вчера европейският преговарящ Мишел Барние заяви, че остава още работа и определи като недостатъчен постигнатия с Лондон напредък. Барние, очевидно опитвайки се да се хареса, похвали на отличен френски съществуващите търговски и приятелски връзки и общата история на Франция и Великобритания. \"Ние не искаме да спечелим всичко\", увери той. Париж настоява от началото на преговорите, че Лондон не трябва да получи изгода от напускането на ЕС. Твърдата линия, напомнена няколко пъти от президента Еманюел Макрон, предизвика напрежение между двете страни, припомня АФП. Днес обаче Хънт, който е обвинявал ЕС в опит да накаже Великобритания за Брекзита, изрази увереност, че Франция иска постигане на споразумение, защото обратното не е в ничий интерес. Очаква се Великобритания да напусне ЕС, включително единния пазар и митническия съюз, на 29 март догодина. 27-те страни искат да избегнат възстановяване на границата между Ирландия и британската провинция Северна Ирландия, за да спасят мирното споразумение за Северна Ирландия, постигнато през 1998 година. Френският президент Еманюел Макрон и британската премиерка Тереза Мей ще обсъдят въпроса утре, на среща в Северна Франция за церемония за 100-годишнината от края на Втората световна Война. Както Лондон, така и Париж искат да запазят двустранните отношения въпреки трудните преговори за Брекзит, отбелязва АФП. Франция и Великобритания са двете най-големи военни сили в Европа, както и най-големите европейски икономики след германската.", "date": "2018.11.08", "title": "Джереми Хънт: Оптимист съм , че ще бъде постигнато споразумение за Брекзит"}
{"url": "https://www.24chasa.bg/novini/article/7144075", "text": "Лоша комуникация в борда на директорите на \"Холдинг БДЖ\" бе причина министърът да поиска оставките на тримата членове на Съвета на директорите. Това са зам.-министър Велик Занчев, който е председател, Владимир Владимиров - изпълнителният директор, и финасовият шеф Филип Алексиев.  Желязов обяви на брифинг в министерството, че установил тези дни въпросната лоша комуникация и това е станало в момента, в който ръководството на БДЖ е започнало да си говори с министъра през медиите. Става дума за някакъв доклад, който някои медии пишеха, че е на бюрото на министъра, а Желязков не го е виждал и не го е получавал. В някои медии бе лансирано още, че въпросният документ е изготвен от изпълнителния директор Владимир Владимир и е срещу Велик Занчев.  Желязков заяви пред журналисти, че Владимиров е отрекъл да е изпращал въпросния документ до ДАНС, както бе лансирано в медиите. Министърът заяви, че след встъпването си в длъжност е провел срещи с ръководството на холдинга и с директорите на \"БДЖ - Пътнически превози\" и \"БДЖ - Товарни превози\", получил е уверение, че няма никакво напрежение и проблеми в железницата с изключение на обжалванията пред КЗК за поръчките за нови влакове. На 24 октомври той е назначил вътрешен одит на министерството в БДЖ, за да се установи дали се спазва графикът на влаковете, дали е направена подготовка за зимата, поискал е анализ на подвижния състав. \"Неясно за мен се появи в медийното пространство информация за доклад за проблеми. Не разполагам с този доклад, не е изпратен до мен, доколкото ми казаха, не е изпратен и до ДАНС\". Желязков заяви, че следващата седмица ще вземе решение дали да освободи подалите по негово искане оставка. Следващата сряда той ще уведоми за ситуацията в БДЖ и Комисията по транспорт в парламента \"за лошата комуникация и лошата възможност за работа в екип\" в борда на директорите. Той предприел тази мярка с оставките, за да не се създава допълнително напрежение в дружествата, които превозват хора и товари.  Обжалването на обществени поръчки, процедури по спиране и оспорване също са индикации, които ще бъдат проверявани. ", "date": "2018.11.08", "title": "Росен Желязков: Лоша комуникация в борда на БДЖ е причина да поискам оставките"}
{"url": "https://www.24chasa.bg/novini/article/7144179", "text": "Мъжът, който отне живота на 12 души в претъпкан бар в калифорнийския град Таузънд Оукс, е бивш военен на 28 години, предаде Франс прес, цитирайки Джеф Дийн, шериф на близкия до Лос Анджелис окръг Вентура. Заподозреният, който се е самоубил, се казва Иън Дейвид Лонг и е служил в елитните части на морската пехота, уточни шерифът на пресконференция. \"Имали сме много контакти с Лонг през годините за дребни инциденти\", добави Дийн. През април полицаи са го посетили и са повикали полицейски експерти психолози, защото той е действал нерационално, предаде БТА.  В крайна сметка обаче полицейските експерти са го върнали у дома, защото не са имали причини да го арестуват или приемат в болница, обясни шерифът. Според техните впечатления е било възможно той да страда от посттравматичен стрес след участието си във военни действия. Лонг е бил въоръжен със законно закупен пистолет Глок 21, 45-и калибър. Пълнителят му обаче е бил по-голям от стандартния за този модел пистолети, който побира 10 патрона. Няколко очевидци потвърдиха, че нападателят е използвал димки при стрелбата, но шериф Дийн не потвърди тази информация.", "date": "2018.11.08", "title": "Нападателят от Калифорния, отнел 12 живота, е бивш войник (Обновена)"}
{"url": "https://www.24chasa.bg/novini/article/7144184", "text": "Бялата снежна покривка по склоновете на вулкана Лайма в Чили е измамна - става въпрос за един от най-активните вулкани на континента, за което свидетелстват потоците лава и парчетата вулканични скали, които се забелязват от километри, предаде Франс прес. Лайма е с 42 кратера и е сред 90-те активни вулкана, разположени между северната граница на страната и фиорда Айсен в южната й част. Най-голямата концентрация от върхове е върху разлом с дължина около 1000 км в най-южната част на Чили. \"Той е описан като пътя на вулканите\", поясни геологът Мануел Шилинг. Красотата на тези \"мастодонти\" прикрива латентната опасност от изригване за местното население, към която се добавя рискът от земетресение в страната, която е с най-голяма сеизмична активност на планетата, предаде БТА. Понастоящем три вулкана са обект на внимателно наблюдение - Невадос де Чилан, който се издига на височина 3212 метра и от април е с оранжев код за риск от изригване, докато Планчон-Петероа и Копауе са с жълт код. До октомври Ласкар, Пуйеуе-Кордон Кауле и Осорно бяха със зелен код, свързан с най-голям риск от изригване. За разлика от земетресенията, вулканичните изригвания могат да се прогнозират, за да се ограничат последствията от тях. \"Всичко е като в болница - когато виждаме, че сърцето на пациент не функционира както трябва, предупреждаваме властите, за да се вземат необходимите мерки\", поясни Паола Пеня, директорка на Вулканичната обсерватория на Южните Анди в Темуко, на 600 км от столицата Сантяго.", "date": "2018.11.08", "title": "Чили наблюдава отблизо вулканите си заради опасността от изригвания"}
