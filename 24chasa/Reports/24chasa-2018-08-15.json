{"url": "https://www.24chasa.bg/novini/article/7011136", "text": "Британски изтребители са излетели под тревога от румънската военновъздушна база \"Михаил Когълничану\" на 13 август, за да съпроводят руски самолети над Черно море, предаде ТАСС, цитирайки говорител на кралските военновъздушни сили, съобщи БТА. \"Можем да потвърдим, че два базирани в Румъния изтребителя \"Тайфун\" на кралските военновъздушни сили излетяха на 13 август в отговор на действия на руски самолети, извършващи полети около въздушното пространство на НАТО над Черно море\", заяви говорителят на британските ВВС. Той добави, че изтребителите са наблюдавали самолетите от разстояние, но не е имало визуално прехващане. За последния досега случай на съпровождане на руски самолет (бомбардировач Су-24) от британски самолети беше съобщено на 26 юли, отбелязва ТАСС. През април тази година в румънската военновъздушна база \"Михаил Когълничану\" пристигнаха четири британски изтребителя. Сред задачите им се включва патрулиране на въздушното пространство на източния фланг на НАТО.", "date": "2018.08.15", "title": "Британски изтребители съпроводиха руски самолети над Черно море"}
{"url": "https://www.24chasa.bg/novini/article/7010943", "text": "Телевизия Би Ай Ти спря излъчването и на новинарските си емисии, а служителите ѝ нямат достъп до нюзрума. За това съобщиха те в отворено писмо, в което обясняват за нередностите и че новият собственик на медията Мирослав Янев е неоткриваем. Служителите на Би Ай Ти изпратиха писмото си до премиера Бойко Борисов, президента Румен Радев, председателя на Народното събрание Цвета Караянчева, омбудсмана Мая Манолова, главният прокурор Сотир Цацаров. В него настояват за адекватни действия от страна на ръководството на телевизията и компетентните органи в държавата. “24 часа” също не успя да се свърже със собственика на Би Ай Ти Мирослав Янев до редакционното приключване на броя. “След продажбата на телевизията в началото на годината новият собственик и нова програмна схема. Много от служителите бяха освободени. До миналата седмица в ефир се излъчваха единствено новините. Поради възникнал технически проблем вече и това не е възможно. Информация липсва, собственикът е неоткриваем, а служителите не са получавали заплатите си за последните два месеца”, съобщават в отвореното писмо служители на Би Ай Ти. Те казват, че продължават да ходят на работа в “един нефункциониращ и обезкървен нюзрум”, но от 2 дни вече и достъпът до него е спрян. “Създалата се ситуация провокира редица въпроси: коя пазарна логика налага подобен развой само няколко месеца след продажбата; защо не получаваме адекватна информация за случващото се; и спря да работи?”, пишат в позицията си хората от телевизията. Мирослав Янев купи Би Ай Ти от предишните ѝ собственици - братята Павел и Румен Вълневи, през февруари. Те са родом от Доспат, но живеят в САЩ, където имат спедиторска фирма с над 1000 камиона. Телевизия Би Ай Ти е създадена от Нери Терзиева и стартира на 14 септември 2015 г. “Столът”, излъчвани по Нова тв. По-късно живее известно време във Виена. У нас се връща в края на 2010 г., когато става изпълнителен директор на продуцентската компания MediaPro Entertainment. Тя е част от СМЕ и работи на румънския пазар от година. Стъпва и у нас с амбицията да продуцира тв сериали и предавания не само за България, но и за чуждия пазар. Една от последните изяви на Янев е като продуцент заедно с Асен Блатечки на игралния филм “Бензин”. Малко след като той стана собственик на Би Ай Ти, оттам си тръгна Сашо Диков, който беше програмен директор на телевизията.", "date": "2018.08.15", "title": "Би Ай Ти спря и новините си, екипът без достъп до нюзрума (Обзор)"}
{"url": "https://www.24chasa.bg/novini/article/7011088", "text": "Хората, които имат да получават остатък от платени застраховки на “Олимпик” или обезщетения, вероятно ще трябва да почакат години, за да си вземат парите. Това коментираха експерти, след като от Комисията за финансов надзор заявиха, че лицата, на които застрахователната компания “Олимпик” дължи обезщетение, ще бъдат уведомени от ликвидатора за реда и сроковете, в които могат да предявят искане. Регулаторът посочва още, че платените премии за неизтеклата част на застрахователните договори, които ще бъдат прекратени, подлежат на връщане в рамките на последващото производство по несъстоятелност в съответствие със законодателството на Кипър. КФН уточни, че клиентите на “Олимпик” ще бъдат уведомени за откритото производство и ще им бъде съобщен редът и сроковете, в които ще могат да поискат парите си от застрахователя. На практика това означава да се изчака да мине целият процес по обявяване в несъстоятелност, който обикновено отнема години. От регулатора съобщиха в сряда, че клиентите на “Олимпик” могат вече да сключат нова полица към друг застраховател. Срокът на тези с кипърската компания изтича на 18 август. Само по “Гражданска отговорност” колите в “Олимпик” са 200 000. Регулаторът припомня, че ако не са сключени нови полици, обезщетението се покрива от лицето, което е причинило инцидент. Покритието на новите полици трябва да започне най-рано на 18 август, посочва финансовият регулатор. Тогава автоматично ще бъдат прекратени сключените полици на застрахователя със седалище в Кипър. Той е с отнет лиценз от тамошните власти поради неплатежоспособност. В края на миналата седмица беше назначен предварителен ликвидатор, а в петък предстои публикация за назначаването в Официален вестник на Кипър. “Възложил съм на Томислав Дончев, Комисията за финансов надзор и финансовия министър Владислав Горанов да се занимават със случая с фалиралия застраховател “Олимпик”. Заедно с КФН ще бъде направено необходимото нарушителите да понесат тежки санкции.” Така премиерът Бойко Борисов коментира ситуацията с “Олимпик”.", "date": "2018.08.15", "title": "Пари от “Олимпик” ще се вземат след  години, когато мине фалитът на застрахователя"}
{"url": "https://www.24chasa.bg/novini/article/7011024", "text": "Централната избирателна комисия може да се премести в сградата на фалиралата КТБ на ул. “Граф Игнатиев” 10 в София, научи “24 часа”. Членове на ЦИК вече са направили оглед. Проведен е и първи разговор със синдиците на банката за възможностите на помещенията. Става дума за част от сградата, която се дава под наем - сутерена и първите 2 етажа. “Разбрахме, че част от сградата се дава под наем, от съобщението на синдиците в медиите. При огледа установихме, че от всички сгради, които са ни предлагани до момента, тя е най-добрата като работни помещения. По-важни обаче са изискванията за сигурността на сградата и комуникациите. Знаете, че ЦИК има архив, в който се съхраняват изборни книжа. Затова са нужни становища дали е подходяща и от други институции - МВР, ДАНС, МВнР и др.”, обясни говорителят на ЦИК Камелия Нейкова. Държавата трябва да се произнесе и дали е подходящо комисията да се премести под наем. Оглед е правен и на бившето Военно издателство, но сградата не е подходяща. На условията не отговаря и бившата резиденция на Тодор Живков в Банкя. Изнасянето на комисията от Партийния дом се налага заради изграждането на новатата пленарна зала на НС и местенето на депутатите там. През септември ЦИК ще обяви процедура за пазарно проучване за възможностите за покупка или наем на машини за гласуване. Не бива да се възприема, че с обжалването на решението на съда ЦИК предприема действия да няма машинно гласуване. Напротив - работим по подготовката на условията на процедурата, подчерта Нейкова.", "date": "2018.08.15", "title": "ЦИК може да се премести в централата на КТБ"}
{"url": "https://www.24chasa.bg/novini/article/7011096", "text": "До 10 дни ще ви предложа решение на Министерския съвет, с което създаваме държавно хранилище. В него всеки регистър трябва да представя копие от информацията. Това обяви вицепремиерът Томислав Дончев в началото на заседанието на правителството днес. “Няма да кажа къде ще бъде, но и технически, и нормативно ще уредим това, за да препятстваме бъдещи подобни кризи”, обяви той, имайки предвид срива в Търговския регистър. Според Дончев ситуацията с него показва и колко е крехка и уязвима цялата тази миграция към система от типа на електронното управление. Всяка една техническа криза може да прерасне в икономическа, в търговска, в каква ли не друга. Съжалявам да го кажа, но суровата истина е, че отсега нататък, ако не искаме подобни кризи, ще трябва да отделяме повече пари, включително и за киберсигурност, отсече вицепремиерът. Премиерът Бойко Борисов поясни, че всъщност ще се прави склад за електронни данни. “Много важно е, Дончев, като го правите това, да има и надзор, защото в строителството имаме надзор, който контролира, при изграждането на електронните системи няма. Това трябва да го отрегулираме, защото фирмите, които участват с най-ниските цени, впоследствие слагат и най-калпавите дискове. Така че да се направи надзор, който да следи и този процес”, поръча Борисов. От 5,40 ч вчера сутринта Търговският регистър вече е възстановил част от своите функционалности, посочи Дончев. Работата по възстановяването на информацията продължава денонощно, става дума за 25 терабайта информация. До няколко дни ще имаме всички функционалности на Търговския регистър. Това обаче е само един от регистрите в държавата. От понеделник Държавна агенция “Електронно управление” ще направи одит на състоянието на хардуера и софтуера на всички електронни системи и до края на седмицата ще излезе с доклад. По нормативно изискване всяка база данни трябва да е двойно и тройно подсигурена, но очевидно, че това понякога не е достатъчно, каза Дончев. По-рано по Нова тв вицепремиерът потвърди, че при срива на Търговския регистър става дума за технически проблем - изгорели дискови устройства. Не очаквайте да ви успокоявам. Това е изключително сериозна ситуация и никой не би трябвало да я подценява, каза той, но подчерта, че не може да се говори за загуба на информация. Абсолютно невъзможно е тя да се манипулира или някой да се възползва от нея, успокои Дончев. Две са основните задачи - възстановяване на дейността на регистъра и да се установи кой е виновен, обяви вицепремиерът. “Въпреки че става въпрос за технически проблем, допускаме някой да не си е свършил достатъчно добре работата. Това не е единственият архив в държавата. Имаме наредби как трябва да се съхранява подобна информация. Предвид факта, че от всяка такава ситуация трябва да се взема поука, може би на Министерски съвет ще бъде предложено създаването на допълнителна система, където да се съхранява тази информация и да си гарантираме, че тя може да бъде възстановена оттам”, обясни още Дончев и час по-късно направи предложението, с което бе съгласен и премиерът Бойко Борисов, който възложи хранилището да се прави. Незабавни оставки на правосъдния министър Цецка Цачева и на шефката на Агенцията по вписванията Зорница Даскалова заради проблема с Търговския регистър, поиска БСП. Поне от февруари Цачева е знаела, че Даскалова не изпълнява задълженията си по закон, но не е предприела мерки, обяви зам.-шефът на червената група Крум Зарков. Той цитира доклад до Цачева на Инспектората от проверка в агенцията, в който има препоръка да се търси отговорност на шефката ѝ. Кризата с Търговския регистър е резултат от некомпетентност, каза зам.-шефката на БСП Деница Златева. Тя попита вярно ли е, че за периода август 2017 - юни 2018 г. агенцията е оставена без обслужване на сървърите, дисковите устройства и устройствата за архивиране и е правена само аварийна поддържка. Ако няма оставки сега, това ще е тема още на първите дни на парламента, заканиха се червените.  .  Има 2 бекъпа на информацията от Търговския регистър - в резервния център в столичния кв. “Младост” и в Шумен. Получила съм уверение, че няма загубена информация, съобщи Зорница Даскалова, шеф на Агенцията по вписванията, към която е Търговският регистър. Според Даскалова причината за срива са “дефектирали 4 диска”. Защо са излезли извън строя, още не е ясно. Тя незабавно е поискала доклад от фирма “Лирекс”, която поддържа Търговския регистър, за причините за срива. Служители на ГДБОП и ДАНС са уверили Даскалова, че няма манипулиране на информацията. “Когато дойде моментът за оставки, ще разберат всички. Това е политическо решение. В момента съм нужна на работното си място”, каза Даскалова. От 5,40 ч може да се правят справки за актуалното състояние на фирмите. Очаква се днес да заработят и справките по ЕГН, което ще позволи прехвърлянията на МПС. Днес трябва да бъде възстановена и връзката на регистъра с RegiX – държавния канал за обмен на информация, през който администрациите теглят данни и така спестяват на гражданите разнасянето им от една служба до друга, обясни шефката на Агенцията по вписванията Зорница Даскалова. Очаква се пълната функционалност на регистъра, включително и новите вписвания, да бъдат достъпни от другата седмица. “Не мога да кажа конкретна дата”, посочи обаче Даскалова. Тя обясни, че от началото на аварията в петък специалистите не били спали, само някои си позволявали по няколко часа. Междувременно от “Лирекс” разпространиха съобщение до медиите, в което се казва: “Компанията е изцяло концентрирана в това да възстанови работоспособността на системата и поради тази причина се въздържаме от коментари и мнения по темата. За нас е най-важно на първо място да направим всичко възможно за излизане от извънредната ситуация!”.", "date": "2018.08.15", "title": "Борисов: Правим държавен склад за електронни данни (Обзор, видео)"}
{"url": "https://www.24chasa.bg/novini/article/7011117", "text": "Бременната Искра Й., която издъхнала внезапно в дома си във Велико Търново, е имала тумор в мозъка. Това е показала извършената аутопсия на трупа, научи \"24 часа\" от свои източници. 29-годишната великотърновка, бременна в осмия месец, била намерена от майка си около 16.30 ч. във вторник. Тя подала сигнал на телефон 112 и обяснила, че дъщеря й спи и не се събужда. На мястото веднага е изпратен екип на спешна помощ, но медиците само констатирали смъртта. Починало е и детето в утробата й. В апартамента на ул.\"Илия Янулов\" е извършен оглед с участието на съдебен лекар, но следи от насилие не са установени. В сряда е извършена аутопсия. Пуснати са и хистологични изследвания, резултатите ще са ясни до месец. По случая е образувано следствено дело по чл.123 от НК за причинена смърт поради немарливост. Изяснява се дали починалата, за която това е втора бременност, е издъхнала от тумора или друг здравословен проблем, пропуснат от наблюдаващия акушер-гинеколог.", "date": "2018.08.15", "title": "Внезапно издъхналата бременна от\nВелико Търново имала мозъчен тумор"}
{"url": "https://www.24chasa.bg/novini/article/7011130", "text": "Роднини, олигарси, шефки на вицепремиерски кабинет по бански, наркотици - всичко това успяха да омесят в един ден Волен Сидеров и Валери Симеонов с любезното фотосъдействие на малко известна фейсбук страница, създадена вероятно за специални поръчки. За два часа лидерът на “Атака” пусна два поста във фейсбук, с които атакува някогашния си кум. Първо обяви, че поискал писмено от здравния министър Кирил Ананиев оставката на шефа на районната здравна инспекция в Бургас Георги Паздеров заради нарушения на нормативите и конфликт на интереси - бил роднина на Симеонов. Пълна глупост, отвърна вицепремиерът през ПИК. Той не бил от Бургас и нямал роднини там. “По същата логика аз мога да кажа, че неговите действия са мотивирани от затварянето на “Какао бийч” и други такива, които в Бургас са свързвани с разпространението на наркотици, и той ги покровителства, но не го казвам”, намекна нещо Симеонов. Той пусна и обяснение в 8 точки на обвиненията на Сидеров за затворените заведения “Какао бийч” и “Хедон” на Каваците. Последва отговор от Сидеров пак във фейсбук с любопитни детайли за хора, концесии и т.н. Валери Симеонов пък отново се включи чрез ПИК в дебата, но този път по необичайна за него тема. Под заглавието “Секс компромат за вицепремиера Валери Симеонов се вихри във Фейсбук” агенцията разказва и показва снимки, публикувани на страницата на “Неутрална България”, които били с обяснителен текст: “Валери Симеонов с любовницата си Марияна Николова (шеф на кабинета му) на плажа на братя Диневи в Св. Влас. Сега нали разбирате защо няма проверки там?!” Симеонов признава, че се е смял, и съветва да оградят и другите жени на плажа в Свети Влас, който той очевидно е посетил. Единствената истина е, че когато ходя на плаж, ходя на Българското Черноморие, а не на Варадеро и на Френската Ривиера, посочи той.", "date": "2018.08.15", "title": "Сидеров подгони “роднина” на Симеонов, вицето опровергава плажни снимки и намеква за Волен и наркотици в “Какао бийч”"}
{"url": "https://www.24chasa.bg/novini/article/7010980", "text": "Властите на Катар имат намерение да инвестират в икономиката на Турция 15 милиарда долара, съобщи днес източник от турското президентство, цитиран от БТА. Инвестициите ще бъдат насочени към турските финансови пазари и банки, съобщи днес правителствен източник пред Ройтерс. Президентът на Турция Реджеп Тайип Ердоган и емирът на Катар Тамим бин Хамад Ал Тани разговаряха днес в президентския дворец в Анкара. Двамата обсъдиха двустранните отношения и регионални въпроси. Емирът на Катар заяви, че Катар има намерение да инвестира в Турция 15 милиарда долара, посочи източникът. Анадолската агенция информира, че срещата на двамата лидери е продължила над три часа. На срещата присъства и турският министър на финансите Берат Албайрак. По време на разговорите са били обсъдени и въпроси, свързани с борбата срещу тероризма, информира турската телевизия НТВ. Посещението на емира на Катар в Турция се осъществява на фона на кризата в отношенията й със САЩ и драстичното поевтиняване на турската лира, отбелязват световните агенции. Тамим бин Хамад Ал Тани е в Турция, за да покаже голямата подкрепа на Катар, каза днес катарският посланик в Анкара Салем Мубарак Шафи Ал Шафи, цитиран от ДПА. Катар ще продължи да стои до турските си братя, както направи по време на опита за преврат през 2016 г., посочи още Ал Шафи. Той добави, че катарски граждани са купили милиони турски лири, за да подкрепят Анкара в сегашната ситуация.", "date": "2018.08.15", "title": "Катар обеща на Турция преки инвестиции за 15 милиарда долара (Обновена)"}
{"url": "https://www.24chasa.bg/novini/article/7011004", "text": "Белият дом призна, че е допуснал грешка с твърдението, че президентът на САЩ Доналд Тръмп е създал три пъти повече работни места за афроамериканци от предшественика си Барак Обама, предаде Асошиейтед прес, цитирана от БТА. Това е един от редките случаи, в които администрацията на президента Тръмп, признава допусната грешка, отбелязва АП. Говорителката на Белия дом Сара Хъкаби Сандърс заяви късно снощи в Туитър, че предишният ден е допуснала грешка, заявявайки пред медиите, че Обама е създал само 195 000 работни места за афроамериканци по време на мандата си. Тогава тя подчерта, че Тръмп е създал 700 000 места само за две години. По данни на службата по статистика на министерството на труда на САЩ по време на мандата на Обама са били създадени около 3 милиона работни места за чернокожи работници и служители. Всъщност Обама постига най-големия спад на безработицата при афроамериканското малцинство в момент, когато САЩ излизат от тежка рецесия. През март 2010 г. 16,8 на сто от афроамериканците са без работа, а през януари 2017 г. делът на безработните в малцинството е само 7,8 на сто. По време на мандата на Тръмп положението на афроамериканските работници продължава да се подобрява, като през май безработицата сред тях достига рекордно ниското равнище от 5,9 на сто - но въпреки това остава два пъти по-ниска от безработицата сред белите, която е 3,4 на сто. Снощи Сара Хакъби Сандърс заяви в Туитър, че \"броят на работните места за президента Обама и президента Тръмп беше точен, но не беше точен периодът за президента Обама. Извинявам се за грешката, но не поднасям извинения за 700-те хиляди работни места за афроамериканци, създадени при президента Тръмп\". Тя добави и линк към туит на Икономическия съвет към Белия дом, който поема отговорност за недоразумението.", "date": "2018.08.15", "title": "Белият дом призна своя грешка за безработицата при афроамериканците"}
{"url": "https://www.24chasa.bg/novini/article/7011015", "text": "Световната конференция по роботика започна в Пекин под мотото \"Интелектуален импулс за новата ера на откровеност и обща изгода\", съобщи ТАСС. На паралелния симпозиум ще бъдат обсъдени теми като безопасност на съвместния труд на хора с роботи, приложение на роботиката в медицината, промишлеността, обществената безопасност, образованието. Най-зрелищна и популярна сред посетителите обаче е изложбата, както и състезанията по роботика, предава БТА. Изложбата сякаш потапя посетителите в паралелно измерение между недалечното бъдеще и научната фантастика. Още с влизането те чуват музика, изпълнявана от промишлени роботи. Срещу оркестъра танцува ансамбъл от десетина хуманоиди. Не по-малко зрелищни са експонатите от промишлената роботика, но най-интересни за посетителите са роботите от сферата на обслужването. Любимец на публиката е роботът-барман, който освен че приема поръчки, може да приготвя сложни коктейли. На всяка крачка в изложбата има роботи-доброволци, които дават консултации и напътствия.", "date": "2018.08.15", "title": "В Пекин започна световната конференция по роботика (Снимки)"}
{"url": "https://www.24chasa.bg/novini/article/7011044", "text": "Британската Национална агенция за борба с престъпността съобщи, че е арестувала един от най-издирваните престъпници в Европа - предполагаемия бос на румънска организирана престъпна мрежа, предаде Асошиейтед прес, цитирана от БТА. 43-годишният румънец Флорин Гиня е бил задържан, след като излязъл от фитнес зала в Уотфорд, на 25 километра северозападно от Лондон. Румънските власти издирваха Гиня, който е заподозрян в организиране на мрежа за трафик на румънки в Ирландия, Финландия и Дубай с цел сексуална експлоатация. Той е обвинен в участие в заговор за убийство на съперник в бранша. Гиня най-вероятно ще бъде екстрадиран в Румъния. На заседание в британски съд днес бе наредено Гиня да остане в ареста до следващото заседание по делото срещу него на 25 септември.", "date": "2018.08.15", "title": "Един от най-издирваните престъпници в Европа бе арестуван в Уотфорд"}
{"url": "https://www.24chasa.bg/novini/article/7011080", "text": "На парада по случай празника на полската армия президентът Анджей Дуда изрази надежда, че САЩ ще установят постоянно военно присъствие в страната му, предаде Асошиейтед прес, цитирана от БТА. Полша се опасява от новите прояви на руска агресивност в Източна Европа. Президентът Дуда заяви по време на днешния празник, че постоянното присъствие на американски сили \"би уплашило всеки потенциален нападател\". Американската армия разполага и извежда войски в Полша и в други нервни страни от източния фланг на НАТО, действайки както самостоятелно, така и като част от Алианса. Дуда заяви, че би искал, ако икономическото състояние на страната го позволява, разходите за отбрана да бъдат повишени до 2,5 на сто от БВП. Поставената от НАТО цел е 2 на сто от БВП и Варшава вече я е постигнала.", "date": "2018.08.15", "title": "Полша се надява на постоянно военно присъствие на САЩ в страната"}
{"url": "https://www.24chasa.bg/novini/article/7011037", "text": "Преди малко повече от час две момчета на видима възраст малко под или над 10 години са били пометени от голяма вълна в ниската северна част на вълнолома във Варна и изчезнали в морето. В момента районът е отцепен на мястото има линейки, полиция и тече мащабна спасителна акция. Катери и водолази издирват децата, но засега те не са открити. Заради инцидента се отменя предвиденият концерт на Морска гара Варна и тържествената заря за празника на града.                                                                                                                                                                                                                                                                                                                       ", "date": "2018.08.15", "title": "Голяма вълна помете две момчета в морето във Варна, издирват ги (Обновена)"}
{"url": "https://www.24chasa.bg/novini/article/7011082", "text": "Руският президент Владимир Путин съобщи днес, че китайският му колега Си Цзинпин ще посети Русия през септември, съобщиха Ройтерс и ТАСС, цитирани от БТА. Путин се срещна днес с члена на централния комитет на Комунистическата партия на Китай Ян Цзечи. Си Цзинпин ще посети източния руски град Владивосток, където ще участва в икономическия форум. Очакваме го на посещение през септември тази година. То ще се състои във Владивосток, а след това заедно ще участваме в икономическия форум на Владивосток, каза Путин. По думите на президента стокообменът между Русия и Китай за първото полугодие на годината се е увеличил с 50 процента. Миналата година стокообменът беше 87 милиарда, а за първото полугодие се е увеличил с 50 процента и тази година най-вероятно ще достигнем 100 милиарда долара, каза Путин.", "date": "2018.08.15", "title": "Путин: Си Цзинпин ще посети Русия през септември"}
{"url": "https://www.24chasa.bg/novini/article/7011091", "text": "Космонавтите Олег Артемиев и Сергей Прокопиев от екипажа на Международната космическа станция (МКС) излязоха в открит космос, за да инсталират научно оборудване и да пуснат наноспътници, съобщи ТАСС, цитирана от БТА. Космонавтите ще демонтират също устройства с микроорганизми от експеримента \"Тест\", инсталирани през август 2017 г. След време образците ще бъдат върнати на Земята. Научното оборудване, което ще бъде инсталирано от външната страна на МКС, е за експеримента ИКАРУС за мониторинг на околната среда на Земята и движението на миграционни животни с чипове. Космонавтите ще пуснат в космоса също образователните наноспътници \"Сириуссат\" 1 и 2, както и два малки космически апарата \"Танюша ЮЗГУ\". Ще направят и панорамни фото и видеоснимки. Работата на космонавтите ще продължи около 6 часа. Това е трето излизане в открит космос за Артемиев и първо за Прокопиев.", "date": "2018.08.15", "title": "Руски космонавти излязоха в открития космос"}
{"url": "https://www.24chasa.bg/novini/article/7011094", "text": "Турски фермери са подготвили рядък подарък за турския президент Реджеп Тайип Ердоган - вол, който от раждането си е белязан от лявата страна със звездата и полумесеца, символа на Турция, съобщава частната турска телевизия СиЕнЕн-Тюрк, цитирана от БТА. Говедото, тежко 850 кг, е на две години и носи името Джесур (в превод - смел). Животното се е родило във ферма в Кайсери, а собствениците му получавали много предложения да го продадат, но ги отклонявали. \"Защото той е нашата гордост. Носи на себе си нашия флаг със звездата и полумесеца\", обясняват те. Много хора любопитствали дали волът не е боядисан, но фермерите обяснявали, че така се е родил. \"Белег от Аллах\", казват те. С наближаването на Курбан байрама собствениците не могат да си представят да заколят добичето. Вместо това те възнамеряват да го изпратят като подарък на президента Ердоган в неговия дворец в Анкара.", "date": "2018.08.15", "title": "Фермери подаряват на Ердоган вол, белязан със символа на Турция"}
{"url": "https://www.24chasa.bg/novini/article/7010866", "text": "Внасям писмено искане до здравния министър Кирил Ананиев, с което искам оставката на шефа на РЗИ-Бургас Георги Паздеров, заради многобройни нарушения на нормативите, по които работят здравните инспекции и за конфликт на интереси. Това написа лидерът на \"Атака\" Волен Сидеров в профила си във Фейсбук. И продължава: \"Паздеров е в роднински връзки с вицепремиера Валери Симеонов и под негов натиск рекетира определени обекти по Черноморието, които са бизнес конкуренти на съветник на Симеонов в политическия му кабинет. РЗИ-Бургас затваря заведения в разгара на морския сезон без никакво основание. Залепят се едни \"хвърчащи бележки\", които не съдържат никаква информация и обяснение. Изобщо не става дума за шума. Това е само претекст. Истинската цел е определени заведения да бъдат приключени и фалирани. В Созопол всички ме познават и ми казват, че този директор на РЗИ-Бургас Георги Паздеров е някакъв роднина на Валери Симеонов. Само така може да се обясни поведението му - той изпълнява всичките желания на вицепремиера като млада булка. Вицепремиерът казва, че моите съветници ми дават грешна информация. Аз пък твърдя, че неговите съветници са инициирали всичко това. Те са крупни бизнесмени, които преди време са загубили концесии и са провалили печелившите си бизнеси. Сега използват Симеонов като оръжие, за да си върнат концесиите и да реализират големите си бизнес интереси. Това е цялата работа, която няма нищо общо с шума. Управлението в коалиция значи компромис. А компромисът означава да се съобразяваш с другите. Ако Симеонов не се съобразява трябва да напусне поста си. След срещата между нас и Борисов нещата бяха решени, но той продължава да действа като местен шериф. А с това само пречи на българския бизнес и препитанието на много хора. В този ред на мисли искам да попитам г-н министър-председателя: До кога ще се търпи това поведение? И дали той е командировал вицепремиера си за тези \"проверки\"?\"", "date": "2018.08.15", "title": "Волен иска оставката на здравния шеф в Бургас, бил роднина на Симеонов (Обновена)"}
{"url": "https://www.24chasa.bg/novini/article/7010865", "text": "„Оскърбяваше ме на английски. Казах няма проблем, приключвам ей сега. Тогава той ме удари с юмрук в лицето и буквално излетях на земята, толкова силен беше удара”, разказва  , предава  Софронева работи от два месеца у нас. Два дни след случилото се Оксана още е в шок. От падането на земята е със синини по тялото. Камериерката чисти стая, когато от съседната излиза агресивния австриец и вдига скандал, че е много шумно. Жената се извинява и казва, че след 5 минути приключва, но тогава получила удар в лицето, от който пада на земята. Не може да каже дали австриецът е бил пиян, очите му обаче били изцъклени. Ден след инцидента районния съд във Варна налага глоба от 300 лева на австриеца. „Не ми се извини. В залата каза, че го боляла главата и не знае защо така е постъпил”, казва Софрониева. В съдебната зала австриецът изразява съжаление за стореното.", "date": "2018.08.15", "title": "Пострадалата камериерка: Удари ме с юмрук в лицето, излетях на земята"}
{"url": "https://www.24chasa.bg/novini/article/7010873", "text": "Спасителният кораб \"Акуариус\" със 141 мигранти на борда хвърли котва днес в пристанището на Валета, Малта, с което бе сложен край на петдневния спор между страните от ЕС, по време на която корабът получи забрана да акостира в няколко пристанища, предаде Ройтерс. Корабът, управляван от френско-германската благотворителна организация \"Ес О Ес Медитeране\" и \"Лекари без граници\", получи разрешение да акостира, след като Франция, Германия, Люксембург, Португалия и Испания вчера се споразумяха да приемат мигрантите, спасени край бреговете на Либия, предаде БТА. Според хуманитарни организации на борда има над 70 деца. Страните от ЕС ще приемат и част от групата от 114 мигранти, които бяха спасени в Средиземно море от малтийски военни и транспортирани до Малта завчера. Правителствен говорител заяви, че мигрантите от кораба, повечето от Еритрея и Сомалия, ще преминат първоначален медицински преглед и ще бъдат настанени в приемен център. Първоначално Малта настояваше, че мигрантите от \"Акуариус\" трябва да бъдат отведени в Либия, Тунис или на италианския остров Лампедуза - всички те по-близо до точките на спасяването им. При акостирането на кораба днес членове на дясната група \"Малтийско патриотично движение\" разпънаха транспарант \"Спрете трафика на хора\", а до тях членове на екипажа на друг кораб, спасяващ мигранти, \"Лайфлайн\", издигнаха свой лозунг - \"Всеки има право на живот\".", "date": "2018.08.15", "title": "Корабът \"Акуариус\" със 141 мигранти на борда акостира в Малта (Снимки)"}
{"url": "https://www.24chasa.bg/novini/article/7010891", "text": "Горски инспектори при Регионална дирекция по горите - Велико Търново, служители на Държавно горско стопанство \"Болярка\" и на РУ на МВР Павликени са провели днес съвместна акция за съхранение на дървесина в частни домове в селата Димча и Върбовка, община Павликени. Това съобщават от Изпълнителната агенция по горите. Проверени са 13 частни домове и е установено, че в осем от тях се съхраняват общо 30,50 кубика дърва за горене, немаркирани с контролна горска марка и без превозен билет. На нарушителите са съставени 12 акта, а дървесината е задържана. Горските инспектори при РДГ Ц Велико Търново са констатирали също и незаконна сеч в частна горска територия, в землището на с. Кръвеник, община Севлиево. Задържани са един моторен трион и 4,40 плътни кубически метра иглолистни трупи.", "date": "2018.08.15", "title": "Хванаха над 35 кубика незаконна дървесина във Велико Търново"}
{"url": "https://www.24chasa.bg/novini/article/7010904", "text": "За първи път България стана домакин на международната лятна програма за подготовка на бъдещи лидери ”Форум глобални лидери” (Preparing Global Leaders Forum - PGLF), която се проведе в Американския университет в България от 12-и до 19-и август. Лятната лидерска академия, част от световната мрежа PGLF, събра над 30 отлични студенти и млади професионалисти от 20 страни на 5 континента с професори от водещи университети като Джорджтаун, Оксфорд и Сорбоната. В програмата се включиха лектори от публичния сектор и представители на НПО, бизнес и стартиращи компании като 9Academy, 356labs, Leanplum, Заедно в час, Viber, Enhancv, ClaimCompass, ProViotic, Sopharma, BMW, Сдружение 365. У нас програмата се организира от група доброволци от българската фондация с нестопанска цел “Глобални лидери“, предава БТА. Първото издание на лидерската академия бе открито от Президента на Реблика България Росен Плевнелиев (2012-2017), от президента на Американския университет в България д-р Стивън Съливан и от директора на глобалната академична мрежа PGLF проф. д-р Сам Потоликио. Президентът Плевнелиев, специален посланик на Американския университет в България, се обърна към участниците с думите: “В света в момента има два типа лидери – силни и мъдри – т.е. такива, които налагат решенията си чрез силови мерки или популизъм, и други, които умеят да се вслушват в хората си и да вземат решения”. Той насърчи младите делегати да бъдат лидери от втория тип и да развиват уменията да слушат, да се променят и адаптират към новата ситуация и да взимат трудни решения. “С лидерската академия PGLF целим да променим парадигмата на лидерството, за да подготвим хора, които да инвестират в развитието на общността, страната си и на света, в който живеят, вместо такива, които следват единствено собствения си интерес“, заяви директорът на PGLF и преподавател в програмата проф. д-р Сам Потоликио. Той допълни, че България има потенциал да се превърне в един от глобалните центрове на международната академична мрежа PGLF заради демографията, локацията и потенциала на страната и хората тук. ”Форум глобални лидери” се осъществява за първи път в България с финансовата подкрепа на Американското посолство в България, Младежкия съвет към Посолството на САЩ, Фондация “Българска памет” и Сдружение „Три Шест Пет“, както и с продуктовата подкрепа на Coca Cola, BMW и Hewlett Packard Enterprise. Медийни партньори на събитието са Кариери, Mladiinfo, b2b Media, Dir.bg и Forbes. Церемонията по откриването беше организирана с помощта на методологията на 9Academy и беше професионално заснета от Creative Visual Solutions. Всички участници се насладиха на домашна българска храна, осигурена от Резиденция “Баба”.", "date": "2018.08.15", "title": "Плевнелиев откри \"Форум глобални лидери\" с домакин Американския университет"}
{"url": "https://www.24chasa.bg/novini/article/7010743", "text": "Руският президент Владимир Путин ще бъде гост на предстоящото бракосъчетание на министърката на външните работи на Австрия Карин Кнайсъл и Волфганг Майлингер, твърди днес в. \"Кронен цайтунг\", цитиран от ТАСС и БТА. Според виенското издание Путин ще дойде на сватбата като неочакван гост. Церемонията ще се състои в южната част на австрийската провинция Щирия сред лозови масиви в събота, 18 август. Първоначално било предвидено бракът да бъде сключен в община Гамлиц, но впоследствие бил избран друг вариант. Преди няколко пресслужбите на Кремъл и на германското канцлерство съобщиха, че в същия ден Путин ще бъде приет от германския канцлер Ангела Меркел в нейната резиденция Мезеберг край Берлин за преговори. Освен това няма никакви данни Путин да е в приятелски отношения нито с булката, нито с младоженеца, отбелязва ТАСС. \"Кронен цайтунг\" пише още, че церемонията ще бъде охранявана от офицери от австрийското специално подразделение \"Кобра\". Преди посещението си в Москва през март Кнайсъл заяви, че по време на ротационното си председателство на Съвета на ЕС, което тече в момента, Австрия ще настоява за диалог с Русия и за възстановяване на доверието между ЕС и Русия, отбелязва още ТАСС.  Путин планира да посети в събота, 18 август, на път за срещата си с германския канцлер Ангела Меркел в Берлин, сватбата на външната министърка на Австрия Карин Кнайсъл, потвърди прессекретарят на Кремъл Дмитрий Песков, цитиран от ТАСС. Помощникът на президента Юрий Ушаков поясни, че по време на посещението на Путин във Виена министърката е поканила президента и с пътуването до Берлин се появила такава възможност. \"Ще се отбием и ще поздравим\", каза Ушаков, цитиран от ТАСС.", "date": "2018.08.15", "title": "Путин ще гостува на сватбата на външната министърка на Австрия (Обновена)"}
{"url": "https://www.24chasa.bg/novini/article/7010929", "text": "Нивото на р. Одер, която преминава през Германия и Централна Европа, спадна рекордно заради продължителните горещини и суши в много райони на Стария континент, съобщи ДПА. В един от ключовите измервателни пунктове нивото на водата спадна едва на 93 см, каза Себастиан Дош, говорител на Агенцията по водите и корабоплаването в Еберсвалде, провинция Бранденбург, предава БТА. Тази стойност е най-ниската, регистрирана откакто се води статистика вече повече от 100 години. Ако не завали дъжд, се очаква нивото на р. Одер да продължи да спада с по 2 см дневно.", "date": "2018.08.15", "title": "Рекордно намаля нивото на река Одер заради жегите в Европа"}
{"url": "https://www.24chasa.bg/novini/article/7010936", "text": "Спасител в Слънчев бряг бе задържан с голямо количество марихуана при акция на криминалисти от РУ-Несебър и колегите им от Главна дирекция “Национална полиция” днес. Арестуваният Виктор е от Велико Търново. Той си хванал сезонна работа като спасител. Докато изпълнявал служебните си задължение пласирал и дрога директно на плажа. Очаква се прокуратурата да му повдигне обвинение.", "date": "2018.08.15", "title": "Спасител в Слънчев бряг продавал трева на плажа"}
{"url": "https://www.24chasa.bg/novini/article/7009461", "text": "Българските банки максимално бързо да излязат от инвестициите си в турски активи - акции, облигации и други. Това им е препоръчала БНБ, научи “24 часа”. От централната банка заявиха, че не коментират политиката си. Нейната цел е да се предпази банковата система у нас от трусове заради обезценката на турската лира. До няколко дни банките трябвало да дадат в БНБ справка какви инвестиции имат в Турция - пряко или непряко чрез отпускане на кредити за турски компании или на български, които работят там. Подобна мярка е била прилагана при обезценката на рублата преди 4 години, както и по време на дълговата криза в Гърция, обясниха банкери. Евтината лира доведе до силно увеличение на български туристи в Турция, твърдят туроператори. Имало и много хора, които тръгнали на шопинг, тъй като дрехи, обувки, перилни препарати струват в пъти по-евтино в Турция, отколкото в България. Пътуванията били основно към търговските центрове и пазарите в Одрин и Истанбул. Обезценката на турската лира обаче твърдят анализаторите от “Кофас”. Според тях проблемите може да дойдат заради просрочване на плащанията и потенциално намаляване на поръчките към български предприятия. Турция е един от основните търговски партньори на България. Съседката ни е на 4-о място в българския износ и 5-о във вноса. За първата половина на тази година износът за Турция възлиза на 1,75 млрд. лв., което представлява 22% от общия към страните извън ЕС. На годишна база има намаление, тъй като за първата половина на 2017-а е бил 2,14 млрд. лв. За 2017 г. двустранната търговия е почти 4 млрд. eвро. Българският износ за Турция надвишава 2 млрд. евро, заема 7,8% от общия и се е увеличил с 10%. Вносът е 1,9 млрд. евро, делът му е 6,3% от общия и бележи ръст от 17,3%. За периода 1996 - 2017 г. турските инвестиции в България са в размер на над 1 млрд. евро, а за 2017 г. те са в размер на 80,8 млн. евро. От “Кофас” посочват още, че проблемите с турската валута ще увеличат напрежението както върху държавния, така и върху частния сектор. Централната банка в Анкара прогнозира за 2018 г. и от 6,5% до 9,3% за 2019 г. поради неспиращия спад на лирата от началото на тази година. Потребителските цени нараснаха с 15% през юни, а производствените скочиха с 23%. Заедно с увеличаването на цените на електричеството и хранителните продукти инфлацията ще продължи да расте и ще достигне рекордни нива. Възможно е средната годишна инфлация за 2018-а да се покачи от 13,5 до 15%. Обезценената лира стимулира износа, но в същото време затруднява производството в Турция, тъй като голяма част от производствените материали са вносни. Разходите за финансиране нарастват заради високите лихвени проценти, зададени от централната банка. Оскъпяването на потребителските кредити например се вдигна от 15% за 2017 до 25%, а това на корпоративните кредити – от 14 на 24%. Най-засегнати ще бъдат секторите, свързани с вътрешното търсене на пазара в страната, и тези, които разчитат повече на вносни продукти. Експортните - като автомобилния, селското стопанство, текстилния сектор и облеклото - ще имат възможността във вътрешния пазар чрез приходи в чужда валута. Очаква се турската икономика да се забави през втората половина от годината. До неотдавна се очакваше това да стане по-постепенно, но поради влошеното финансово положение на страната, ниското производство, големия дълг в частния сектор и нарастващата нужда от външно финансиране ще се наблюдава още по-драстично забавяне, предвиждат експертите на “Кофас”. Във вторник турската лира поскъпна с повече от 4% и стигна до 6,56 лири за долар, след като се срина до рекордните 7,24 лири в понеделник. Валутата е под натиск напоследък, тъй като наблюдателите на пазарите са разтревожени за контрола върху икономиката от страна на турския президент Реджеп Ердоган, а Доналд Тръмп заяви през миналата седмица, че подкрепя удвояването на наказателните мита върху стоманата и алуминия за южната ни съседка. Турският президент Реджеп Ердоган заяви днес, че Турция ще бойкотира електронните продукти, произведени в САЩ, на фона на дипломатическия спор между двете страни, предаде Ройтерс. Турският държавен глава заяви, че Турция взима необходимите мерки, що се отнася до икономиката, на фона на поевтиняването на турската лира. “Америка напада икономически не само нас, но и Китай, Русия, Иран и Европа. Напада даже и Канада. Но срещу нас е предприета операция. Ще бойкотираме американската електроника. Те имат iPhone, но нали съществува и Samsung”, посочи Ердоган, цитиран от турската телевизия НТВ. Националният авиопревозвач “Търкиш еърлайнс” пък бойкотира реклами на САЩ и американски фирми, съобщи в туитър говорителят Яхя Юстюн и отправи призив към други турски компании да се присъединят към акцията. По-късно от държавната телекомуникационна компания “Тюрк телеком”, обслужваща над 40 милиона души, обявиха, че също се присъединяват към нея. По-рано през годината САЩ наложиха санкции на двама турски министри и обявиха, че увеличават митата върху вноса на алуминий и стомана от Турция заради разногласия, свързани със задържането на американския пастор Андрю Брънсън. Правителството на президента Доналд Тръмп внимателно следи финансовата ситуация в Турция след рязкото падане на курса на турската лира спрямо американския долар, заяви в понеделник икономическият съветник на Белия дом Кевин Хасет, цитиран от Ройтерс. Според него решението на Тръмп да удвои вносните мита за стоманата и алуминия от Турция засяга много малък дял от брутния вътрешен продукт на Турция и не може по принцип да предизвика сгромолясване на курса на турската лира. “Падането на националната валута с 40 процента е признак за това, че много фундаментални основи на икономиката не са наред в тази страна”, поясни икономическият съветник на американския президент. Той добави, че когато една страна загуби връзка с либералната демокрация, тогава не може реално да знаете какво ще се случи с икономиката - това пораждало голяма несигурност. Турската лира загуби над 40% от стойността си спрямо долара тази година, което се дължеше до голяма степен на опасенията за влиянието на президента Реджеп Ердоган върху икономиката, многократните му призиви за понижаване на лихвените проценти и влошаващите се връзки със САЩ, отбелязва Ройтерс.", "date": "2018.08.15", "title": "Българските банки предупредени да се чистят от турски активи"}
{"url": "https://www.24chasa.bg/novini/article/7010960", "text": "Аварийните екипи край Генуа не са спирали работа вече 24 часа с надеждата, че ще успеят да намерят оцелели, предава Нова телевизия. 39 души, сред които 3 деца, загинаха при срутването на мост на магистрала край града. Очаква се броят на жертвите да продължи да расте. Свидетели разказват, че под развалините от моста се чували викове за помощ. Дори без яснота дали това е достоверно, близо 300 пожарникари работиха и след залез слънце под светлината на големи прожектори.", "date": "2018.08.15", "title": "Вече 24 часа търсят оцелели под бетонните отломки в Генуа (Видео, снимки)"}
{"url": "https://www.24chasa.bg/novini/article/7010978", "text": "Министрите на финансите и икономиката на Турция и Германия ще се срещнат, за да подготвят държавното посещение на турския президент Реджеп Тайип Ердоган в Германия през септемри. Това съобщи днес говорител на германския канцлер Ангела Меркел, цитиран от Ройтерс и БТА.  Говорителят не уточни кога или къде ще се проведе министерската среща. Меркел и Ердоган са обсъдили двустранните връзки и ситуацията в Сирия в телефонен разговор днес, допълни той.", "date": "2018.08.15", "title": "Министри на Турция и Германия ще се срещнат преди преговорите Ердоган-Меркел"}
{"url": "https://www.24chasa.bg/novini/article/7010982", "text": "Трима учени спечелиха наградата на медицинския център в Олбъни за изследвания на имунната система, довели до иновативни лечения на рак, ХИВ и други болести, съобщи Асошиейтед прес, цитирана от БТА. Новите лауреатите на наградата с парична равностойност 500 000 щатски долара са Джеймс Алисън от медицинския център \"Андерсън\" към Тексаския университет, д-р Карл Джун от медицинското училище \"Пърлман\" към университета на Пенсилвания и д-р Стивън Родънбърг от Националния раков институт. Наградата им се присъжда за изследвания в областта на имунологията и за прерастването им в ефективни терапии и често лечения за заболявания, като метастазен меланом, рак на белия дроб, левкемия.", "date": "2018.08.15", "title": "Трима учени си поделиха US награда от 500 000 долара за лечение на рак"}
{"url": "https://www.24chasa.bg/novini/article/7010840", "text": "Варненската окръжна прокуратура е образувала предварително производство за палеж, при който, по непредпазливост е причинена смъртта на член на екипажа на турски кораб. Инцидентът се разследва у нас, тъй като е станал в наши териториални води.  Корабът пътувал от Констанца към южната ни съседка. Екипажът успял със собствени сили да потуши пламъците, но при гасенето загинал главният механик. Сутринта 74-метровият 37-годишен кораб бил провлачен на буксир до варненското пристанище. Предстои следовател и инспектори от специализираното звено за разследване на морски произшествия при Министерството на транспорта да извършат оглед на борда му, уточниха от прокуратурата.", "date": "2018.08.15", "title": "Запалилият се турски кораб край Крапец бил на 37 г., пътувал за Констанца"}
{"url": "https://www.24chasa.bg/novini/article/7010594", "text": "Турски съд постанови да бъде освободен от затвора Танер Кълъч, местният председател на Амнести интернешънъл, предадоха световните агенции, позовавайки се на правозащитната организация. Кълъч бе задържан през юни миналата година по обвинения, че подкрепя Фетхуллах Гюлен, живеещия в САЩ турски ислямски проповедник, обвиняван, че стои зад опита за преврат в Турция през юли 2016 г., предава БТА.  \"Извънмерно щастливи сме от тази новина. Отне ни повече от година, за да стигнем до тук\", заяви Куми Найду, генерален секретар на организацията, цитиран от ДПА. \"Страхотна новина: Истанбулският съд постанови да бъде освободен почетният председател на Амнести Танер Кълъч!!! Очакваме пускането му на свобода тази вечер. Празненствата ще започнат тогава,\" написа в Туитър Андрю Гарднър, представител на същата организация. Съдебният процес срещу Кълъч, който прекара 14 месеца в затвора, все още продължава, посочва Асошиейтед прес. Той е съден заедно с още 10-има други правозащитници, обвинени в подпомагане на терористични организации. Всички те бяха задържани по време на семинар в Истанбул през юли 2017 г. Европейският съюз силно критикува задържането на Кълъч, като изрази безпокойства за върховенството на закона в страната, която е кандидатка за членство в ЕС. Решението за освобождаването на Кълъч идва ден след като турски съд нареди да бъдат освободени двама гръцки войници, задържани, след като, както твърдят, неволно пресекли границата и влезли в Турция.", "date": "2018.08.15", "title": "Турски съд освободи от затвора Танер Кълъч, местен шеф на Амнести интернешънъл (Обновена)"}
{"url": "https://www.24chasa.bg/novini/article/7010803", "text": "Индия ще осъществи пилотиран космически полет до 2022 г., обяви днес премиерът на страната Нарендра Моди по време на празненствата за Деня на независимостта, предаде Асошиейтед прес. Индия ще бъде четвъртата държава света след Русия, САЩ и Китай, постигнала този успех, а бъдещият астронавт може да е мъж или жена, добави той. Космическата капсула за бъдещия пилотиран полет е била изпробвана преди няколко дни, предава БТА. Първият индиец - Ракеш Шарма - полетя в Космоса още през 1984 г. със съветска ракета. Индия има собствена космическа програма още от 1960-те години и е изстреляла много сателити - свои и на чужди държави, а през 2014 г. успешно изпрати и сателит в орбита около Марс. В 80-минутно слово за Деня на независимостта, извоювана от Британската империя през 1947 г., Моди посочи редица постижения на неговото правителство в Индия през последните 4 г. в реформирането на икономиката, намаляването на бедността и в борбата срещу корупцията. Той обяви въвеждането на здравноосигурителна схема за 500 млн. бедни индийци, която ще осигурява покритие на стойност 500 000 рупии (7150 долара) на семейство годишно. Премиерът се похвали, че икономиката която преди 2014 г. е изглеждала много крехка, днес привлича значителни инвестиции и в момента е шестата най-голяма в света. Моди дойде на власт, след като неговата дясна националистическа хиндуистка партия Бхаратия Джаната постигна внушителна победа на парламентарните избори през 2014 г.", "date": "2018.08.15", "title": "Индия подготвя пилотиран полет в Космоса до 2022 година"}
{"url": "https://www.24chasa.bg/novini/article/7010812", "text": "Утре започва строителството на 16,3 км от автомагистрала „Хемус“ между Буховци и Белокопитово, съобщиха от пресцентъра на регионалното министерство. Проектът ще се изпълнява изцяло със средства от републиканския бюджет. На първата копка ще присъстват министърът на регионалното развитие и благоустройството Николай Нанков, председателят на Управителния съвет на Агенция „Пътна инфраструктура“ инж. Светослав Глосов, областните управители на Шумен и Търговище - проф. Стефан Желев и Митко Стайков, народни представители. Участъкът от АМ „Хемус“ от км 310+940 до км 327+260 ще бъде изграден от ДЗЗД „Хемус-16320“. Строителният надзор ще се осъществява от ДЗЗД „Консултанти Хемус 2 - 2016“. В 10.45 часа министър Нанков ще посети Търговище, където ще провери ремонтните дейности на ОУ „Христо Ботев“. Обектът се изпълнява по финансиран от Оперативна програма „Региони в растеж“ проект за обновяване на образователна инфраструктура. Министърът ще посети и спортната зала в града, за ремонта на която бяха осигурени средства от държавния бюджет. В 11.45 часа министърът на регионалното развитие и благоустройството ще бъде в Шумен, където ще посети ОУ „Илия Рашков Блъсков“. След това той ще разгледа санираните блокове на ул. „Цар Освободител“ №1-3 в града и ще се запознае с изпълнението на проекта за благоустрояване на района на кръстовището на ул. \"Станционна\" и бул. \"Симеон Велики\", финансиран от ОП „Региони в растеж“. В Шумен министър Нанков ще посети и Индустриалната зона. На събитията е поканен да присъства и министър-председателят Бойко Борисов.", "date": "2018.08.15", "title": "Утре започва строежът на още 16 км от „Хемус“ от Буховци до Белокопитово"}
{"url": "https://www.24chasa.bg/novini/article/7010536", "text": "37-годишният бивш полицай Йордан Пацев, осъден за жестоко убийство на клошар, вече не пренася кашони в пловдивската община, за да топи наказанието си. \"Поискахме от затворническата администрация да го оттегли, след като разбрахме за какво е осъден\", обясни пред \"24 часа\" главният секретар на градската управа Ангелина Топчиева. Тя твърди, че общината не определя кой затворник да бъде изпращан на работа. Подборът се извършвал от ръководството на затвора. От 15 г. градската управа имала договор с пловдивската тъмница да й праща осъдени за обща работа. Срещу това плащала годишно около 3000 лева. Пандизчии пренасят стекове с минерална вода, носят кашони, бюра, столове. Затворници твърдят, че е привилегия да попаднеш в общината. Пацев бил един от тези. От затворническата администрация го хвалят, че бил много дисциплиниран и стриктен. След разкрития в медиите, че убиецът на клошаря Камен Щерев се подвизава в градската управа, от министерството на правосъдието реагирали остро и потърсили отговорност от управата на пловдивския изолатор.", "date": "2018.08.15", "title": "Погнаха пловдивския затвор за ченгето убиец, пратено в общината"}
{"url": "https://www.24chasa.bg/novini/article/7010526", "text": "Въпреки забраните, наложени й в съответствие със санкциите, наложени от Съвета за сигурност на ООН, Северна Корея продължава да прави бизнес с други страни, като при това е създала около 250 смесени дружества с Китай и Русия. Това съобщи днес японският вестник \"Санкей\", позовавайки се на междинния отчет на комитета, следящ спазването на санкциите срещу Пхенян, предаде ТАСС. В документа се казва, че основната част от този бизнес е с Китай. Става дума за най-малко 215 смесени дружества с различни сфери на дейност, включително с участието на индивидуални предприемачи, предава БТА.  Според японския вестник в списъка има също около 30 руско-севернокорейски компании и още няколко фирми, създадени съвместно със Сингапур и Австралия. От севернокорейска страна в подобни проекти участват главно компании и хора, на които Съветът за сигурност на ООН вече е наложил санкции. Пълният списък със смесени дружества ще бъде официално представен в най-скоро време в доклад на световната организация, пише \"Санкей\". По отношение на Северна Корея действа най-строгият съществуващ днес санкционен режим, предвиждащ по-конкретно финансови санкции, оръжейно ембарго, забрана за доставки на ракетно гориво, оборудване и материали с двойно предназначение, а също износа на въглища, желязо, олово, морски стоки и други продукти. За последен път санкциите бяха затегнати на 22 декември миналата година. Тогава Съветът за сигурност на ООН въведе нови ограничения за доставките на суров петрол и петролни продукти за Северна Корея, а също изиска от всички страни да изгонят севернокорейските трудови мигранти в срок до 24 месеца, припомня ТАСС.", "date": "2018.08.15", "title": "Японски вестник: Въпреки забраната на ООН КНДР продължава да прави бизнес с други страни"}
{"url": "https://www.24chasa.bg/novini/article/7010538", "text": "Постепенно се възстановява излитането на самолети на амстердамското летище \"Схипхол\", след като по-рано днес бе съобщено, че проблем със системите за контрол на трафика пречи на кацането и излитането, съобщи Ройтерс, цитирана от БТА.  Според източници на агенция Ей Ен Пи от контрола на въздушния трафик проблемът е започнал малко след 13 часа местно време.", "date": "2018.08.15", "title": "Системите за контрол на трафика блокираха летище \"Схипхол\" в Амстердам"}
{"url": "https://www.24chasa.bg/novini/article/7010537", "text": "Общинският съветник от Несебър Пейко Янков остава зад решетките по обвинението, че е изнудвал свои съдружници да се откажат от дяловете си в общата им фирма \"Хермес груп\", реши спецсъдът и добави, че Янков е действал с престъпна упоритост. Според съдия Елена Попова има доказателства, че Янков се срещал няколко пъти със съдружниците си Атанас Симеонов и Йордан Йорданов, за да ги заплашва. С общинския съветник е бил и Димитър Желязков-Митьо Очите. Основният спор бил за хотел \"Хризантема\" в Слънчев бряг - 1/3 от него се водел на Симеонов, а останалите 2/3 на Янков и Йорданов. Янков обаче твърдял, че хотелът е построен от покойния му вече баща Димитър и искал да го притежава целия.  На помощ му се притекъл и Очите, който неведнъж е звънял по телефоните на двамата съдружници да ги плаши с палежи на имущество.  По другите две обвинения на Янков съдът не откри доказателства. На общинският съветник се търси отговорност за палеж на казино и за участие в бандата на Очите. В своя защита Янков каза само, че не е виновен, но въпреки това съдът прецени, че ако той излезе на свобода, може да извърши престъпление. ", "date": "2018.08.15", "title": "Съдът задържа Пейко Янков, действал с престъпна упоритост"}
{"url": "https://www.24chasa.bg/novini/article/7010546", "text": "Действията по реализацията стартирали след постъпил сигнал за търговско дружество. Според информацията то е извършвало нарушения на данъчното законодателство и произвеждало имитиращи продукти на известни търговски марки, съобщиха от пресцентъра на МВР. След проведено разследване, служители на „Икономическа полиция“ в СДВР, съвместно със служители на ТД НАП, предприели проверка на дружеството. В хода на инспекцията са установени и иззети 58 кашона с автоаксесоари, 49 кашона с дъвки, 9 кашона с очила, 61 кашона с ароматизатори, два европалета с аерозолна смазка - продукти, реплики на известни търговски марки. Материалите са докладвани в Софийска районна прокуратура. По случая е образувано досъдебно производство, работата по което продължава под ръководството на прокуратурата.", "date": "2018.08.15", "title": "Иззеха много ментета на известни марки в София"}
{"url": "https://www.24chasa.bg/novini/article/7010558", "text": "7 опасни мостови съоръжения са ремонтирани, 5 се ремонтират в момента, има още 2. Проверките сме ги направили отдавна, разпоредих финансиране и незабавно строителство. Няма да чакаме са стане трагедия като в Италия, пари ще намерим.“ Това каза премиерът Бойко Борисов при откриването на ремонтираната 30-километрова отсечка от пътя Старо Оряхово – Долни Чифлик – Гроздьово – Провадия. Рехабилитацията е финансирана от Оперативна програма \"Региони в растеж\" и е на стойност 18 милиона лева. Премиерът поясни, че що се отнася до мостовите съоръжения, почти всички от тях не са ремонтирани през последните 30-40 години. Някой от тях са били изключително опасни, други продължават да са. Затова се правят спешни ремонти. Има решение още следващата седмица на всички съоръжения в лошо съоръжения ще се вкара техника за ремонт. „Ще намерим начин да ги финансираме, независимо колко пари са необходими, защото когато стане трагедия, вече е късно. Трябвало да се притесняваме и преди 20 години“, каза премиерът. Според регионалния министър Николай Нанков остават още 17 обекта в не добро експлоатационно състояние, които ще бъдат отремонтирани спешно. По думите му до понеделник ще бъде даден финансовия план и разчет за това. За тези 17 съоръжения в тежко състояние по магистралите ще са необходими около 130 милиона лева по проекти. Досега за са инвестирани над 108 милиона лева. Нанков допълни, че новооткритата отсечка е направена с европейски средства. Като през последната година и половина в различни проекти в община Провадия са инвестирани над 15.5 милиона лева. Според премиера Бойко Борисов това било поредното потвърждение на факта, че правителството не дели общините на партии и на този етап никой от кметовете не е намерил разлика в отношението на правителството към него. На откриването на ремонтираната отсечка присъства и финансовият министър Владислав Горанов, кметовете на общините Провадия, Долни чифлик и Варна, областният управител и др. Премиерът отговори и на въпрос, свързан с фалита на една от най-големите застрахователни компании у нас, заради който над 200 000 българи останаха без гражданска отговорност. „Работим много усилено, правим един \"склад\", в който всички агенции и министерства, в които има електронно управление и регистри, ще бъдат задължени веднъж седмично да си прехвърлят информацията там. Възложил съм на Томислав Дончев, Комисията за финансов надзор /КФН/ и финансовия министър Владислав Горанов да се занимават със случая с фалиралия застраховател \"Олимпик\". Заедно с КФН ще бъде направено необходимото нарушителите да понесат тежки санкции“, категоричен бе премиерът.", "date": "2018.08.15", "title": "Борисов: 7 опасни моста са ремонтирани, 5 се правят в момента"}
{"url": "https://www.24chasa.bg/novini/article/7010519", "text": "Задържаните в София цигари за над 922 000 лв., укрити в дървен материал, както и тези, заловени на бургаското пристанище на 9 август и укрити по идентичен начин, са част от контрабанден канал от Русия, съобщи окръжният прокурор на Бургас Георги Чинев. Той сподели, че откритите в София цигари са минали през бургаското пристанище като две отделни пратки през юни и юли, също от Русия. Общата стойност на контрабандната стока, заловена в столицата и в Бургас е около 1,8 млн.лв., а получател - едно и също софийско търговско дружество, каза още Георги Чинев. Магистратът уточни, че под надзора и ръководството на Бургаската окръжна прокуратура е извършено претърсване на пет помещения в район \"Кремиковци\" в София, при което са открити 122 999 кутии контрабандни цигари с марка \"Режина\". Действията по делегация са извършени от служители на СДВР и Главна дирекция \"Гранична полиция\". Откритите цигари са били укрити в дървен материал, точно като тези, намерени в контейнер на кораб, пристигнал на бургаското пристанище на 1 август. Както \"24 часа\" тогава съобщи, 111 312 броя кутии с беларуски бандерол, марка \"NZ\", били умело прикрити в дървени плоскости. Те имали кухини, в които като в шкафчета били скрити цигарите. Нелегалната стока е открита по време на митническа проверка на контейнер, който е бил на кораб под либерийски флаг, идващ от Русия. Случаят бе оповестен на съвместен брифинг на прокуратурата и митницата. \"Бургаската окръжна прокуратура ще продължи практиката  по дела с висока обществена опасност и голям медиен интерес да работят екипи от прокурори\", коментира Административния ръководител на Окръжна прокуратура Бургас Георги Чинев.", "date": "2018.08.15", "title": "Цигарите, укрити в дървени плоскости, част от контрабанден канал от Русия (Снимки, видео)"}
{"url": "https://www.24chasa.bg/novini/article/7010591", "text": "Вицепремиерите на Италия Луиджи Ди Майо и Матео Салвини единодушно обявиха намерението си да отнемат концесията на Аутостраде пер л'Италия (Autostrade per l'Italia), оператора на срутилия се вчера близо до Генуа мост Моранди, информира италианският вестник \"Република\", цитиран от БТА.  Инцидентът отне живота на 39 души, от които 3 деца. Така, един ден след трагедията, правителството отправи \"декларации за война\" към оператора на срутилия се мост, коментира \"Република\". \"Отговорните за случилото се имат име и презиме - Аутостраде пер Л'Италия . След години, през които се говореше, че структурите, управлявани от частни компании, се управляват по-добре, сме изправени пред един от най-големите европейски концесионери, който твърди, че този мост е бил сигурен\", каза вицепремиерът и министър на икономическото развитие, труда и социалната политика Луиджи Ди Майо. \"Това са само извинения. Аутостраде трябваше да извършва поддръжката и не го е направила. На първо място ръководните органи трябва да подадат оставка, възможно е да оттеглим концесията и да ги накараме да платят глоба от 150 милиона евро\", добави той. \"Ако частната компания не е в състояние да го направи, ще го стори държавата\", каза в заключение Ди Майо. В същото време министърът на икономиката и финансите Джовани Триа отчете \"необходимостта от сериозен план за държавни инвестиции в инфраструктурата, което е приоритет на правителството и за тази цел няма да има бюджетни ограничения\". Министърът на транспорта и инфраструктурата Данило Тонинели каза днес, че Аутостраде пер Л'Италия ще трябва да даде своя принос към разходите за реконструкцията на моста Моранди, съобщи Ройтерс. Тонинели не отхвърли възможността концесията на магистрала А10 да бъде прехвърлена на държавната компания за управление на пътищата Анас (Anas, допълва \"Република\". Аутостраде пер л'Италия съобщи днес в комюнике, че е провеждала редовни, детайлни проверки на структурата преди трагедията и те са показали удовлетворяващи резултати. Операторът твърди, че програмата за поддържане на моста се определя от резултатите от редовните проверки и е била одобрена от министерство на инфраструктурата и транспорта.", "date": "2018.08.15", "title": "Италианското правителство атакува остро оператора на моста Моранди в Генуа"}
{"url": "https://www.24chasa.bg/novini/article/7010654", "text": "Русия се надява скоро да бъде възстановено цялостното сътрудничество с Гърция, заяви днес говорителката на руското външно министерство Мария Захарова, цитирана от ТАСС и БТА. Русия смята за ненормална сегашната ситуация в отношенията с Гърция и се надява тази ситуация скоро да бъде преодоляна, каза Захарова. Тя напомни, че Москва не е била инициатор на стъпките, довели до деградация на руско-гръцките отношения. Напротив, продължаваме да искаме да има всестранно развитие на сътрудничеството с Гърция. Смятаме създалата се ситуация за ненормална и за временна и се надяваме това положение скоро да бъде преодоляно, посочи Захарова. Готови сме да проявим търпение и отговорност в интерес на възстановяването на цялостното сътрудничество, добави тя. Москва никога не се е намесвала във вътрешната или външната политика на Атина, посочи Захарова. Отношенията между Русия и Гърция се обтегнаха, след като миналия месец Атина изгони двама руски дипломати и забрани на други двама да влязат в страната заради опит да подкупят официални лица и да предизвикат демонстрации срещу споразумението с Македония, което проправя пътя към членство в НАТО на бившата югославска република.", "date": "2018.08.15", "title": "Захарова: Надяваме се да възстановим изцяло сътрудничеството с Гърция"}
{"url": "https://www.24chasa.bg/novini/article/7010656", "text": "Ремонтът на част от ул. „Граф Игнатиев“ ще струва 25 млн. лв. Този участък е не повече от километър и половина и ако сравним цената, с тази за километър магистрала, става ясно, че този ремот ще излезе в пъти по-скъпо. Това заяви лидерът на БСП – София и председател на групата на социалистите в СОС Калоян Паргов. Той цитира министър Нанков, според когото цената за километър магистрала е 3,5 милиона евро. Това съобщиха от пресцентъра на БСП-София.  „Този ремонт е ярък пример за безотговорно пилеене на обществени средства. А тези пари можеше да бъдат вложени в изграждането на достатъчно детски ясли, така че повече от 4 000 родители да не бъдат в патова ситуация къде децата им да бъдат настанени за дневно отглеждане. Столична община им е длъжник, защото те са данъкоплатци и с техните пари се пълни бюджета на София”, категоричен е Паргов. Председателят на БСП – София е убеден, че столицата има нужда от друга посока на развитие. „Очевидно е, че управлението на Йорданка Фандъкова започва да се амортизира. Пример за това е, че независимо от шумните медийни инспекции на ремонтите, след края им се налага да бъдат доремонтирани, а дори да се прави ремонт на ремонта. Явно контролът по време на строително-ремонтните работи е силно занижен“, каза Калоян Паргов. Той посочи, че напълно погрешно е цялото внимание и финансов ресурс да се средоточават само в центъра на София, а изобщо да не се инвестира в инфраструктурата в крайните квартали и жилищните комплекси. „Има квартални улици, коите не са асфалтирани от времето на социализма, а горе-долу от тогава не са и мити“, констатира Паргов.", "date": "2018.08.15", "title": "Паргов: Ремонтът на „Граф Игнатиев“ е в пъти по-скъп от този на магистралите"}
{"url": "https://www.24chasa.bg/novini/article/7010659", "text": "Близо 175 000 са молдовските граждани, посетили България през последната една година. В университетите в Бургас учат десетки студенти от Молдова. Това каза днес в Бургас посланикът на Република Молдова у нас Щефан Горда, цитиран от БТА. Той се срещна с кмета на морския град Димитър Николов, с когото обсъдиха възможността за откриване на почетно консулство на Молдова в града. На срещата бяха обсъдени и възможностите за побратимяване на Бургас с град Тараклия, където живее най-голямата българска общност в Молдова. Тема на разговора бяха още културният обмен и организирането на бизнес форум с цел увеличаване на търговските контакти. Щефан Горда каза, че европейската интеграция е национален приоритет на Молдова. България може да ни помогне в този път и ние можем да се учим от вас, заяви посланикът.", "date": "2018.08.15", "title": "Близо 175 000 молдовци посетили България през последната година"}
{"url": "https://www.24chasa.bg/novini/article/7010687", "text": "Премиерът на островите Тонга отправи предизвикателство към ръководителите на Тихоокеанския регион, като ги призова да участват в надпревара за най-много свалени килограми за една година, предаде Франс прес, цитирана от БТА.  Островите от Пасифика са най-засегнатите в областта на наднорменото тегло на населението и поради тази причина премиерът Акилиси Похива призова местните ръководители да оглавят борбата със затлъстяването и да си организират състезание. \"Целта е не да видим кой ще излезе победител сред нас, а да дадем личен пример за здравословен начин на живот\", заяви Похива. Девет от десетте държави в света с най-много жители с наднормено тегло са от острови в Тихия океан, сочи проучване на СЗО от 2015 година. Г-н Похива обяви, че отправя своето предизвикателство към своите колеги във връзка с насрочения форум на островите от Тихия океан през септември в островната държава Науру.", "date": "2018.08.15", "title": "Премиерът на островите Тонга призова лидерите от региона масово да отслабнат"}
{"url": "https://www.24chasa.bg/novini/article/7010595", "text": "Броят на жертвите на самоубийствена бомбена атака срещу образователен център в населен предимно с шиити район на афганистанската столица Кабул достигна 48, други 67 са ранени, предаде Ройтерс, цитирайки информация на здравното министерство, съобщи БТА. Засега никой не е поел отговорността за експлозията. Атентатът беше извършен след няколко седмици на относително спокойствие в афганистанската столица. Ислямска държава е поемала отговорност за предишни атентати срещу шиитски цели в района, припомня Ройтерс. Талибаните, които в последно време увеличиха атаките си срещу властите и силите за сигурност в Афганистан, отрекоха да са замесени в атентата.", "date": "2018.08.15", "title": "Взрив пред образователен център в Кабул, 48 убити и 67 ранени (Обновена)"}
{"url": "https://www.24chasa.bg/novini/article/7010722", "text": "Осъждам насилието върху камериерката, ударена от чуждестранен турист в хотел на „Златни пясъци“. И гостите, и българските граждани трябва да спазват законите на страната ни. Това написа министърът на туризма Николина Ангелкова в профила си във фейсбук по повод    Изключително важно е да запазим България като спокойна и сигурна дестинация, предлагаща качествен туризъм. Министерството на туризма следи състоянието на жената и при нужда е готово да съдейства, написа още министър Ангелкова.", "date": "2018.08.15", "title": "Ангелкова: Осъждам насилието върху камериерката, ударена от турист в \"Златни пясъци\""}
{"url": "https://www.24chasa.bg/novini/article/7010736", "text": "Полицейски служители са установили помагачи в телефонна измама, извършена във Велики Преслав, съобщиха от пресцентъра на ОД на МВР в Шумен, цитирани от БТА. Местна жителка, на 69 години, била излъгана на 16 юли, че помага на полицията за залавянето на телефонни измамници. Жената събрала 6920 лева, поставила ги в торба и ги оставила пред дома си. Малко по-късно установила, че е измамена и подала сигнал в полицията. След издирване, полицаи са задържани двама жители на град Нови пазар - С.К./19 г./ и С.И./27 г./. Те направили пълни самопризнания. Обяснили, че били наети на работа, след публикувана обява за продажба на лек автомобил в сайт в интернет. С тях се свързал мъж, който се представил за търговец на автомобили и им предложил да работят за него, докато продадат колата. Казал им, че има клиенти, от които трябва да прибират капаро за поръчките му. Така ги изпратил във Велики Преслав. Парите за капарото пък трябвало да оставят в маратонка на пътя в гр. Ветово. За \"работата\" си мъжете, които не са криминално проявени, получили по 200 лева. Работата по документиране на случая продължава.", "date": "2018.08.15", "title": "Хванаха двама помагачи на ало измамници във Велики Перслав"}
{"url": "https://www.24chasa.bg/novini/article/7010745", "text": "Турският министър на търговията съобщи, че въведените допълнителни мита за 22 вида продукти и стоки, внасяни от САЩ, възлизат на 533 милиона долара годишно, предаде Асошиейтед прес, цитирана от БТА. Турция обяви днес, че повишава митата за американски стоки, включително автомобили, тютюн и алкохол, в отговор на американските санкции и мита за Турция в разгара на спор за ареста на американски пастор в Турция. \"Ние отговорихме на санкциите с допълнителни мита за 533 милиона долара\", каза министърът на търговията Рухсар Пекджан, цитирана от Анадолската агенция. Тя изтъкна, че САЩ са важен търговски партньор на Турция, но не и единственият и Турция има други партньори на алтернативни пазари. Пекджан каза, че Турция ще продължи да защитава правата на турските компании и ще отговаря реципрочно на \"несправедливите действия\" на САЩ.", "date": "2018.08.15", "title": "Турция изчисли: Увеличените мита за продукти и стоки, внасяни от САЩ, възлизат на 533 млн. долара годишно"}
{"url": "https://www.24chasa.bg/novini/article/7010307", "text": "Човешка грешка стои в основата на срутилия се мост в Генуа. Това обясни експертът по мълниезащита инженер Радослав Калчев през  . Във връзка с инцидента, в който загинаха над 30 души, Калчев допълни, че мълния би могла да срути мост, но само ако той не е имал изправна изградена система за защита, която би трябвало да е направена още при изграждането му.  След срутване на мост на магистрала в италианския град Генуа вчера загинаха десетки, има и много ранени. Инцидентът се случи по време на силна буря, а свидетели разказаха, че мълния е ударила един от колоните на моста. \"По принцип е възможно, тъй като параметрите на тока на мълния са около 1 млн. волта, около 30 000 градуса температура и изключително силен по големина и динамичен удар, който може да се сравни със силата на влакова композиция с около 30-40 вагона, пълни с товар. Зависи и от това в коя зона точно е било поражението, каква е конструкцията на моста и др. параметри и условности. Това не означава, че всяка мълния, която пада, ще събаря мостове, но е възможно\", каза Калчев. Калчев обясни и че човешка грешка стои в основата на срутилия се мост. Той допълни, че мълнията е била само „последната капка”, за да се стигне до фаталния инцидент: \"Много пъти хората се крием зад природни феномени. Всичко друго, но не и ние! Винаги във всеки такъв инцидент, било то с въздушни съдове и пр. човешкият фактор е присъствал и е много голям дял във вината. Някой не си е свършил работата по веригата. Нормално е. Това, че е в Италия, не значи, че и там не грешат\".    Калчев обясни, че тепърва предстои разследване в Италия, с което да се установи кой точно е допуснал грешка.", "date": "2018.08.15", "title": "Експерт: Мълния може да събори мост, ако няма изправна система за защита"}
{"url": "https://www.24chasa.bg/novini/article/7010323", "text": "Равнището на регистрираната безработица продължава да е 5.7 на сто и през юли, показва административната статистика на Агенцията по заетостта. Това съобщиха от пресцентъра на Агенцията. Отчита се минимално понижение от 0.08 процентни пункта спрямо юни 2018 г. и от един процентен пункт на годишна база. Регистрираните безработни в края на месеца са общо 185 834, като числеността им се свива с 1.5 на сто спрямо предходния месец и с 15.9 на сто спрямо година по-рано. Новорегистрираните през юли са 22 637, като от тях 1 699 са били неактивни, т.е. не са били нито заети, нито учащи, и не са търсили работа. От началото на годината служителите от бюрата по труда са активирали 36 720 посредством трудови борси и информационни събития, срещи и презентации със завършващите образование, организирани от кариерните центрове, както и чрез работата на младежки, ромски и трудови медиатори и др. Освен към безработните, дейността на бюрата по труда е насочена също към заети, учащи и пенсионери, като през юли 520 души от тези групи са били регистрирани като търсещи работа. Общо 17 211 са постъпилите на работа през месеца, като 82.4 на сто от тях са устроени в реалната икономика. В резултат от изпълнението на активните мерки за насърчаване на заетостта сред безработните, през месеца в субсидирана заетост са включени 3 036 души: 433 - по програми, 133 - по мерки и 2 470 - по схеми на Оперативна програма \"Развитие на човешките ресурси\". През месеца общо 1 178 безработни са включени в обучения за придобиване на нова квалификация и ключови компетентности. Професиите, в които се обучават курсистите са основно в направленията търговия на едро и дребно, приложна информатика, строителство и градинарство (паркове и градини), а ключовите компетентности са най-вече дигитална, предприемачество, умения за учене. Заявените работни места на първичния пазар на труда през юли са 15 707, като 75.7 на сто от тях са в частния сектор. Най-голям дял свободни работни места са заявени в преработващата промишленост (30.9 на сто), търговията (14 на сто), хотелиерството и ресторантьорството (8.2 на сто), административните и спомагателните дейности (7.9 на сто), образованието (7.9 на сто), строителството (6.7 на сто) и операциите с недвижими имоти (4.2 на сто) и др. Най-търсените групи професии през месеца са били: работници в добивната и преработващата промишленост, строителството и транспорта; преподаватели; персонал, зает в сферата на персоналните услуги (бармани, сервитьори, готвачи, камериери и др.); квалифицирани работници по производството на храни, облекло, дървени изделия и сродни на тях; продавачи; работници по събиране на отпадъци и сродни на тях; оператори на стационарни машини и съоръжения; металурзи, машиностроители и сродни на тях и занаятчии; водачи на МПС и подвижни съоръжения; монтажници и други.", "date": "2018.08.15", "title": "Равнището на регистрираната безработица продължава да е 5.7 % и през юли"}
{"url": "https://www.24chasa.bg/novini/article/7010331", "text": "Компанията оператор на италианския мост, който рухна вчера, убивайки десетки хора, каза днес, че е извършвал редовни и сложни проверки на състоянието на структурата преди бедствието. Според нея тези инспекции са показали благоприятни резултати, предаде Ройтерс. Компанията \"Аутостраде пер л'Италиа\", която е част от инфраструктурния холдинг \"Атлантия\", излезе с това изявление, след като правителството реши да й отнеме концесията и поиска оставките на шефовете на оператора, предава БТА. В текста се казва, че програмата за поддръжка на моста се е базирала на резултатите от извършваните проверки и е била одобрена от министерството на транспорта.", "date": "2018.08.15", "title": "Фирмата оператор на рухналия мост: Проверки показваха надеждността му"}
{"url": "https://www.24chasa.bg/novini/article/7010335", "text": "Министър-председателят Бойко Борисов разпореди на министрите Николай Нанков и Ивайло Московски да предложат решение, което да дава възможност ремонтите на мостовете по пътната и транспортна инфраструктура да се реализират едновременно, съобщиха от пресцентъра на Министерски съвет. „Знаете, откакто са построени в България мостовете не бяха ремонтирани по магистралите, имаме по над 120 метра високи мостове и в момента продължаваме да ги укрепваме и да им правим основни ремонти, по „Тракия“ и по „Витиня“ те са по план. Искам решение и не един по един да ги правим, а едновременно да влезем и да ги правим всички мостове“, отбелязва премиерът на днешното правителствено заседание. БОЙКО БОРИСОВ: Нанков, знаете откакто са построени в България мостовете не бяха ремонтирани по магистралите, имаме по над 120 метра високи мостове и в момента продължаваме да ги укрепваме и да им правим основни ремонти, по „Тракия“ и по „Витиня“ те са по план. Искам да ми подготвиш решение и не един по един да ги правим, а едновременно да влезем и да ги правим всички мостове - дали да се търси заем през ББР, дали през финансите, говорете за целево да се изпратят. Кои години са правени? НИКОЛАЙ НАНКОВ: На по 35, 40 и повече години са мостовите съоръжения, които не са основно ремонтирани дори по някои от тях нямаме частични ремонти. 211 моста, господин премиер, се нуждаят от ремонт, по автомагистралите – 34, а 17 от тях, половината от тези 34, са в лошо състояние и се нуждаят от ремонт. Миналата година отремонтирахме 7 мостови съоръжения по „Хемус“ и по „Тракия“, в момента 5 планово извършваме, но нямаме осигурено финансиране. Споменах 17 мостови съоръжения са в лошо състояние. Много често не сме разбирани и от шофьорите, ние го правим разбира се за тяхна безопасност, за безопасност на българските граждани, за това, че правим ремонти на долното строене, на колоните на мостовете, където арматурата е корозирала, нуждаят се от основно подменяне на арматура, на бетонните постаменти. Примерът с „Тракия“, примерът с „Хемус“ на моста на Коренишки дол, който в момента отремонтираме. Те виждат, че няма работници отгоре по автомобилните платна, критикуват ни, но ще ни разберат. Паралелно с това изнасяме тежкото движение от „Хемус“ сме спрели тежкотоварното движени, тъй като конструктивните ….. БОЙКО БОРИСОВ: Те когато правят основите на моста няма как да пуснем движението по магистралата. НИКОЛАЙ НАНКОВ: Абсолютно. БОЙКО БОРИСОВ: Второ, ремонтите на тези съоръжения са изключително скъпи и за фирмите, защото самите работници, които трябва да работят на 90, 100 и 80 метра височина да ги укрепват и да работят е много сложна специфична дейност и много трудно се намират специалисти да го правят това. ИВАЙЛО МОСКОВСКИ: Господин премиер, ако е възможно да предложа, освен съоръженията по пътната инфраструктура, да бъдат добавени по принцип съоръженията в транспортната инфраструктура, защото същият казус, който коментира колегата Нанков за виадуктите и мостовите в пътната инфраструктура, стои и в железопътната. Така че, ефектът от неремонтирани дълги години и неподдържани дълги години такива съоръжения е еднакъв и за железница и за пътища. БОЙКО БОРИСОВ: Аз искам да свършим работа, защото от празнодумци ми е омръзнало, да тръгнем да обясняваме, че 45 години не са пипани е безсмислено. Така че, и двете министерства да подготвят и всичко да започне да се отремонтира и да се укрепва. Ние строим нови съоръжения, пак казвам, но никой няма да излезе от тези преди нас и да каже: „Ние сме виновни“, защото вместо преди 20 години да отремонтират този мост, преди 25, преди 15, никой няма да поеме отговорност. Затова подгответе се и за сряда, ако трябва целеви заеми, след това ТОЛ системата да ги връща, или целево да търсим пари от бюджета, това искам навсякъде да се влезе и да се ремонтира. НИКОЛАЙ НАНКОВ: Хубаво е господин премиер, освен че ремонтирахме 2016-та и 2017-та и тази година планово мостови съоръжения по автомагистралите. Хубаво е, че за всички мостови съоръжения по автомагистралите и пътищата от първи клас имаме и конструктивни обследвания направихме през 2017 година и тази година и работни проекти и можем да влезем още другата седмица. В сряда ще имате график и ще имате механизъм, по който ще стартираме и ще осигурим финансирането. БОЙКО БОРИСОВ: В понеделник още искам с Московски и Горанов да седнете това да ми го отработите и в понеделник да ми го докладвате. В сряда трябва да вземем решението на Министерски съвет, а до понеделник трябва да имаме решението как да стане. НИКОЛАЙ НАНКОВ: Ще сме готови. БОЙКО БОРИСОВ: Симеонов! ВАЛЕРИ СИМЕОНОВ: Не искам да се създаде впечатлението, за катастрофичност и, че едва ли не тези съоръжения не са поддържани. Напротив достатъчно показателен е фактът, че до момента нямаме пътно съоръжение, което да е повредено, което означава, че се работи и плановите ремонти си вървят, и че не се допускат такива ситуации, на каквито сме свидетели примерно сега в Италия, колкото и грозно да звучи, или пък примерно от малко по-силен валеж да бъде отнесена магистрала, както стана в Германия. Такива случаи в България няма, което означава, че качеството на ремонтите до момента е добро, но просто трябва да се засили и да се огледа всичко. БОЙКО БОРИСОВ: Не си против, това да го ускорим. ВАЛЕРИ СИМЕОНОВ: Така че все пак в България има много добра традиция по отношение на строителството, не само на пътното, но и на жилищното и точно по тази причина ние нямаме и поражения примерно при земетресения и т.н., нека да си го отчетем това. БОЙКО БОРИСОВ: Колегата Симеонов подкрепя нашето решение да ускорим тези ремонти, за да сме спокойни за всички. Това че сме направили повече от всички досега взети заедно по укрепването и ремонтите е факт и не сме допуснали, но да стартираме и да влезем и на другите места, а да не чакаме догодина януари или март, когато им идва срока и плана. Да знаем, да се влезе, и хората да знаят, че тези огромни съоръжения се правят. Да благодарим на тези, които са ги направили 80-та година или 85-та, защото са добре направени. Да се ядосаме на тези, където не са ги поддържали през годините и сега ние да ги доосигурим тези, които ни остават, а да не чакаме сроковете на плановите ремонти. Това решение взехме.", "date": "2018.08.15", "title": "Борисов нареди на Нанков и Московски: Дайте план за ремонт на всички мостове (Стенограма)"}
{"url": "https://www.24chasa.bg/novini/article/7010338", "text": "Говорителят на турския президент Реджеп Тайип Ердоган заяви , че предприетите от турското правителство мерки са довели до започване на процес на възстановяване на националната валута, събощава ТАСС. Президентският говорител Ибрахим Калън посочи това пред журналисти на пресконференция в Анкара, предавана на живо от турския телевизионен канал НТВ, цитиран от БТА.  Това колебание на валутните курсове не е свързано със структурата на турската икономика. Ние виждаме, че бяха предпиети стъпки, за да се навреди на турската лира в рамките на икономическа и психологическа война. Предприетите от правителството мерки доведоха до начало на процес на възстановяване на националната валута, каза Калън. Турция възнамерява да вземе юридически мерки, ако САЩ се опитат да попречат на доставката на американски изтребители пето поколение Ф-35, посочи още Калън. Турция е не само страна, която купува Ф-35, но ние също така участваме в този проект. Нашите летци вече се обучават за това как да управляват тези самолети, отбеляза говорителят. Но ако се наложи, то ние ще бъдем принудени да се насочим към юридически мерки. Но аз се надявам, че няма да се стигне до това, добави президентският говорител. Калън съобщи също, че президентът Ердоган възнамерява да проведе днес и утре телефонни разговори с германския канцлер Ангела Меркел и с френския президент Еманюел Макрон. Днес нашият президент ще проведе разговори с емира на Катар Тамим бин Хамад Ал Тани, ние отдаваме голяма важност на това посещение. Днес следобед презиеднът Ердоган ще проведе също телефонен разговор с Меркел, а утре ще разговаря с Макрон, посочи Калън. Според дневната програма на турския президент, публикувана днес, Ердоган ще има днес работен обяд с емира на Катар. По думите на Калън Ердоган възнамерява да обсъди с европейските лидери двустранните отношения и регионални теми.", "date": "2018.08.15", "title": "Правителствените мерки са довели до начало на процес на възстановяване на турската лира"}
{"url": "https://www.24chasa.bg/novini/article/7010346", "text": "Шофьор на тир, преминаващ по виадукта в Генуа в момента на рухването му, се смята за оцелял по чудо. «Един тътен и аз изхвърчах. Озовах се долу, до парче стена. От удара изхвърчах на 10 м. Друго не помня», казва с източноевропейски акцент шофьор на тир пред в.»Кориере дела сера». Шофьорът се олюлява, вървейки по протежението на река Полчевера. «Моят камион е погребан, не знам как излязох жив от него», разказва 50-годишният шофьор, чието име не се цитира. «Какво ми е, нищо ми няма, ето вижте. Само леко изкълчено рамо и наранено бедро. Мисля, че съм жив като по чудо, и аз самият не знам как се спасих”. Според вестника камионът на шофьора е смачкан сред развалините от цимент. „Аз си карах, чух един страхотен гръм и тътен. След това всичко започна да трепери. Почувствах празнина под гумите на камиона ми и как той падаше. От ударната вълна изхвърчах навън на 10 м.” Тялото на шофьора се озовало до цимента на един от пилоните, което по някакъв начин го е защитило. „Камионът вече го няма. Ако не бях изхвърлен от него навън....Изправих се, бях цял, и избягах”, разказва още шофьорът.", "date": "2018.08.15", "title": "Шофьор на тир в Генуа: Камионът ми излетя, жив съм по чудо"}
{"url": "https://www.24chasa.bg/novini/article/7010345", "text": "Турските гранични власти са задържали при паспортен контрол 19-годишен шведски гражданин, за когото е издадена заповед за арест по подозрения за палежи на автомобили в Швеция, предаде ТАСС, като се позова на шведския в. \"Гьотеборгс постен\". Според говорител на шведската полиция властите са установили, че заподозреният е заминал за Турция, и са предупредили турските си колеги. Очаква се той да бъде върнат в Швеция още днес, предава БТА. Най-малко 100 автомобила изгоряха или пострадаха при палежи в Швеция през нощта в понеделник срещу вторник, от които 80 - в района на Гьотеборг и Тролхетан. Полицията обясни, че палежите вероятно са били координирани чрез социалните мрежи. Очевидци твърдят, че облечени в тъмни дрехи хора са палили автомобили. Те носели туби с бензин и бейзболни палки, с които разбивали стъклата на колите. Освен задържания в Турция шведската полиция арестува още двама заподозрени за палежите. Снощи в Швеция са били подпалени още 4 автомобила.", "date": "2018.08.15", "title": "Турската гранична полиция задържа швед, запалил 100 коли в родината си"}
{"url": "https://www.24chasa.bg/novini/article/7010351", "text": "Учени от Станфордския университет установиха, че измирането на клетките е верижна реакция и смъртта им се придвижва с 1,8 милиметра в час, пише сп. \"Сайънс\", цитирано от сайта Лайф и БТА.  Специалистите установили, че гибелта на една клетка води до умирането на следващата. Първичното увреждане предизвиква освобождаването на химически вещества - \"сигнали на смъртта\". Гибелта на клетките може да бъде програмирана като следствие при лечението на заболявания от тумори или вируси. Процесът протича под формата на верижна реакция. По данни на учените клетъчната смърт продължава дотогава, докато съществува \"гориво\" - в дадения случай химическите вещества и белтъците, наречени \"сигнали на смъртта\". Тези съставки се изчерпват при пълната гибел на организма. Изследването е установило, че много други биологични сигнали могат да се разпространяват по същия начин. Новото откритие ще помогне на учените да заставят раковите клетки да убиват самите себе си и да предотвратяват клетъчната смърт при болестта на Алцхаймер или при мускулната дистрофия.", "date": "2018.08.15", "title": "Учени изчислиха с каква скорост се \nпридвижва смъртта"}
{"url": "https://www.24chasa.bg/novini/article/7010376", "text": "34-годишна мотористка е задържана за шофиране с 3.45 промила алкохол, съобщиха от ОДМВР - Благоевград. Срещу нея е образувано бързо производство. Около 08.05 часа на 14 август 2018 г. по ул. \"Първи май\" в град Сандански тя е управлявала мотоциклет „Ямаха“ с наличие на 3.45 промила алкохол в издишания въздух. Жената е задържана със заповед за задържане до 24 часа.                                                                                                                                                                                                                                                                                                                       ", "date": "2018.08.15", "title": "Хванаха пияна мотористка в Благоевградско с 3.45 промила алкохол"}
{"url": "https://www.24chasa.bg/novini/article/7010384", "text": "Правата на британците в ЕС и тези на европейските граждани във Великобритания са пренебрегвани прекалено дълго. Единственият отговор е народът да се произнесе През последните две години ние от \"Британци в Европа\" вършим неблагодарната работа да се борим за правата на гражданите. Ние основахме организацията, за да помогнем за защитата на всички граждани на Обединеното кралство, които живеят и работят в друга страна от Европейския съюз. Близо 60 на сто от нас са в работоспособна възраст или по-млади и Брекзитът заплашва нашето препитание и живота, който сме изградили със семействата си в други държави. И все пак над 60 процента от нас не гласуваха на референдума. Отстояването на правата на гражданите е непривлекателна работа, която никога не влиза във водещите новини, защото засяга живота на реални хора, за разлика от привидно неразрешимите спорове за граници и търговия. Печатът и политиците привърженици на Брекзита не проявяват интерес, защото не сме в дневния им ред. Те обаче не признават това открито, защото ни сочат като причината защо правата на гражданите на ЕС в Обединеното кралство още не са гарантирани. Показателно е това, че заявките ни заедно с нашата сестринска група \"Трите милиона\" за срещи с Тереза Мей министъра за Брекзита и министъра на вътрешните работи досега остават без отговор, макар че Мишел Барние се срещна с нас на два пъти. Като цяло ние се опитвахме да останем неутрални, търпеливи и да запазим чувството си за перспектива. Но сега, изправени пред вероятността или да бъдем продадени в лоша сделка, или изобщо да няма сделка, ние не можем повече да стоим настрана. Нека се върнем до изходната точка на всичко това. Обещано ни беше, че животът ни ще продължи съвсем нормално след Брекзита - първо от кампанията \"Глас за напускане\", после от Мей и Барние. Това е извънредно важно, защото ако ще изключвате от гласуване хората, чийто живот зависи от изхода на този вот, тогава имате допълнителен специален ангажимент да се борите за тях възможно най-усърдно. Дори и да има споразумение, не можем да кажем, че сме приоритет в преговорите, особено след като Мей не се бори за продължаването на нашите права на свободно движение, което мнозина от нас разчитат да бъде предоставено на семействата ни. Приоритет в нейната преговорна позиция от началото бе ограничаването на правата на гражданите на ЕС в Обединеното кралство вместо подкрепата за нашите. Така че нашите права ще бъдат защитени само в страната, където живеем сега, и то не във всяка. Това излага на риск нашите средства за препитание. Ако вие имате малко предприятие като британката Хелън - собственик на кетърингова фирма във Франция, която получава половината от приходите си в други страни - няма да може да приемате поръчки от други държави от ЕС с кратък срок за изпълнение. Или може би няма да можете изобщо да приемате поръчки, защото почти със сигурност ще трябва да поддържате документация на хартия, но както всички знаем, документацията на хартия изисква време, а клиентите не обичат да чакат. При сценарий без сделка британците на континента ще бъдат хвърлени в смут, тъй като ще загубят настоящия си правен статут. Можем само да се надяваме, че една бързо сключена сделка ще запази нашия статут или ще ни даде нещо, което не е просто прехвърляне към състоянието граждани на трета страна - което съвсем не прилича на това, с което разполагаме сега. Ако смятате, че ние всички ще загубим права, престанете да се оплаквате и помислете върху следното: Нашата лична изолация е и политически лакмусов тест за това какви бъдещи сделки е готово Обединеното кралство да отстоява от името на своите граждани. И ако това е така, нещата не изглеждат добре за британците в самата Великобритания, особено за тези, които са се надявали, че Брекзитът ще означава повече контрол и по-добро качество на живот. В качеството си на деца на европейския проект, които са живели сред облагите му от първа ръка и знаят какво биха загубили бъдещите поколения във Великобритания, казваме - стига! Нямаме избор освен да се съгласим, че единственото решение, което ще защити нашия живот и средства за препитание (и на гражданите на ЕС в Обединеното кралство), както и на всички британци в Обединеното кралство, е да останем в ЕС. Ето защо ние подкрепяме народен вот и настояваме пред правителството въз основа на ангажиментите в манифестите му от 2015 и 2017 г. да ни върне нашия вот и глас. Ако ще карате хората наново да кандидатстват, за да живеят своя живот, изграден с техния усилен труд (при доста по-тежки условия от сегашните), тогава им дължите правото на вот. Не по симпатия или заради специално отношение, а за да могат в крайна сметка да имат контрол върху своя живот. (БТА)", "date": "2018.08.15", "title": "Брекзитът ще съсипе живота на британците в Европа"}
{"url": "https://www.24chasa.bg/novini/article/7010395", "text": "В Македония от днес официално започва кампания за предстоящия референдум на 30 септември, на който гражданите ще отговарят на въпроса \"Дали сте за членство в ЕС и НАТО с приемане на договора между Република Македония и Република Гърция /за новото име Република Северна Македония\", предаде Танюг. Правителството съобщи, че целта на кампанията е да се разясни на гражданите какво съдържа договорът за името и какви са предимствата от членството на страната в Европейския съюз и НАТО, предава БТА. Кампанията ще бъде водена според стандартите за публична комуникация - обективно, информативно, безпристрастно и проактивно, се посочва в съобщение на правителството. Решението за започване на кампанията бе взето от правителството вчера, а правителственият съветник за евроатлантическа интеграция Боян Маричич заяви, че \"гласът на народа е над всичко\", а референдумът е демократично право, и призова всички граждани да гласуват. Говорителят на правителството Мухамет Ходжа съобщи днес, че кампанията за референдума ще бъде финансирана от министерствата с икономии от техните бюджети. Средствата ще се заделят от фондовете за командировки и представителни нужди на министрите. Ходжа каза, че досега за информациите, разпространени чрез социалните мрежи, са похарчени само 100 евро от държавния бюджет.", "date": "2018.08.15", "title": "В Македония от днес официално започва кампания за референдума за името"}
{"url": "https://www.24chasa.bg/novini/article/7010383", "text": "Неотдавна американското правителство публикува законопроект за реформа на ревизията на чуждестранните инвестиции във връзка с националната сигурност, според който стандартите за достъп на тези инвестиции в САЩ ще бъдат по-строги. През изминалите години, САЩ настояват за принципа за ограничаване на чуждите инвестиции заради „защитата на националната сигурност“, предава bulgarian.cri.cn. И до ден днешен, САЩ запазва своето абсолютно лидерство в политиката, икономиката, военните сили, науката и технологиите. Никой не би повярвал, че някоя държава може да застраши сигурността на САЩ. Фактически зад ревизията на чуждестранните инвестиции се крие страхът на Вашингтон, че някой ден конкурентоспособността и иновативният капацитет на друга държава могат да надвишат техните. Затова пренебрегвайки икономическата глобализация, Вашингтон не жали силите си да попречи на други държави да усвоят новите технологии и да застрашат монопола и хегемонията на САЩ. Аналитици считат, че в краткосрочен план, мерките на САЩ за ограничения ще навредят на развитието на американските компании и заетостта в страната, а в дългосрочен план, ще окажат дълбоко негативно влияние на индустриалното развитие като цяло и технологичните иновации. В епохата на глобализацията, транснационалните компании се стремят към задълбочаване на инвестиционното сътрудничество и технологичния обмен, те не трябва да бъдат спирани от егоистичните идеи на политиците.", "date": "2018.08.15", "title": "САЩ непрекъснато повишават стандартите за чуждите инвестиции"}
{"url": "https://www.24chasa.bg/novini/article/7010301", "text": "Столичната полиция, съвместно с гранична, са хванали 246 мастърбокса цигари, в които имало 122 999 кутии контрабандни цигари на стойност 922 000 лева, съобщи шефът на СДВР Ивайло Иванов. Те са били открити в склад в \"Кремиковци\". Цигарите са част от контрабандната пратка, която бе разкрита миналата седмица в Бургас. Разплитането на софийския случай започнало, след като от Бургас дошла информация, че фирмата-получател е от София. Тогава служителите на СДВР проверили няколко обекта и в склада в \"Кремиковци\" се натъкнали на пратката. Самите собственици на склада нямат нищо общо с контрабандата. От Бургаската прокуратура съобщиха, че откритите цигари са укрити в дървен материал, точно като тези намерени в Пристанище – Бургас преди няколко дни. Под надзора и ръководството на Окръжна прокуратура – Бургас е извършено претърсване на пет помещения, находящи се в гр. София, район „Кремиковци“. В тях са открити 122 999 кутии контрабандни цигари. Общата стойност на откритото е над 922 000 лв. Цигарите са марка „Режина“ и са били укрити в складиран дървен материал. Действията по делегация са извършени от служители на СДВР и Главна дирекция „Гранична полиция“. Припомняме, че контрабандни цигари укрити в нарочно направени кухини в дървен материал бяха открити по време на митническа проверка на контейнер, който е бил пренесен от кораб и доставен на Пристанище – Бургас на 01.08.2018г. Откритите тогава акцизни стоки бяха 111 312 кутии на обща стойност 834 840 лв. Случаят бе оповестен пред медиите от Административния ръководител на Окръжна прокуратура – Бургас – прокурор Георги Чинев и г-н Юлиян Мирков – Заместник директор на Агенция „Митници“. По случая все още няма задържани. Работата по случая продължава под надзора и ръководството на Окръжна прокуратура – Бургас.", "date": "2018.08.15", "title": "Столичната полиция залови 122 999 кутии контрабандни цигари за над 900 000 лева (Обновена)"}
{"url": "https://www.24chasa.bg/novini/article/7010404", "text": "Водолазни екипи на две фирми изследват потъналия кораб в залива на Созопол, който вече няколко дни е източник на мазутно замърсяване. В обследването участват и водолази-доброволци от Созопол. Това съобщиха от пресслужбата на министерството на транспорта, информационните технологии и съобщенията. Събраните данни ще бъдат използвани за съставяне на техническо предложение за източване на горивото от плавателния съд. Очаква се вариантите за действие да бъдат предложени и обсъдени до няколко дни. Междувременно, катер на Изпълнителна агенция \"Морска администрация\" и влекач, са в района на загражденията около мазутното петно и ги пренасочват в зависимост от променената посока на вятъра и на морските течения.", "date": "2018.08.15", "title": "Водолази извършват оглед на потъналия  край Созопол кораб"}
{"url": "https://www.24chasa.bg/novini/article/7010411", "text": "Германското правителство одобри днес въвеждането на трети пол в официалните регистри, като човек ще има възможност да се вписва като \"различен\", предаде Асошиейтед прес, цитирана от БТА.  През ноември Федералният конституционен съд постанови, че трябва да се разреши хора да бъдат вписвани в регистрите нито като жени, нито като мъже, и нареди на властите или да въведат възможност за посочване на трети пол, или изобщо да премахнат графата \"пол\". Решението беше по дело, заведено от ищец, чието искане в данните за него в регистъра на ражданията полът му да бъде променен от \"женски\" на \"интерсексуален/различен\" или \"различен\" не било удовлетворено. Досега единствената друга възможност беше квадратчето за пол да се остави празно, отбелязва АП. Днешното решение да бъде добавено квадратче за трети пол с формулировката \"различен\" в регистъра на ражданията изисква и парламентарно одобрение. Министърът по въпросите на семейството Франциска Гифай, която е представител на левоцентристите - по-малкия партньор на консерваторите в управляващата коалиция - заяви, че това е \"важна стъпка напред в правното признаване на хората, чиято полова идентичност не е нито мъжка, нито женска\". В съседна Австрия Конституционният съд постанови през юни, че властите трябва да позволят в официалните регистри да бъдат вписвани хора като лица с различен от мъжкия и женския пол, ако желанието им е такова. Той обаче постанови и че няма нужда да се променя съществуващото законодателство, защото в него не е изрично упоменато, че полът на хората трябва да бъде мъжки или женски, отбелязва АП.", "date": "2018.08.15", "title": "Германия въвежда трети пол в официалните \nрегистри"}
{"url": "https://www.24chasa.bg/novini/article/7010401", "text": "При средна цена 76.68 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /16 август/. Средната цена на пиковата енергия /9.00-20.00 ч./ e 88.40 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 64.96 лв. за мегаватчас. Най-ниската цена в рамките на днешната сесия, при утрешен ден на доставка, е 44.06 лв. за мегаватчас, достигната за 3.00 ч., а най-високата е 93.78 лв. за мегаватчас - за 15.00 часа. Данните от БНЕБ показват, че са продадени общо 20642.50 мегаватчаса електроенергия. Енергийната борса вчера затвори при средна цена 75.12 лв. за мегаватчас. В сегмента \"пазар в рамките на деня\" за днес, 15 август, БНЕБ отчита до момента общ търгуван обем от 665.80 MWh.", "date": "2018.08.15", "title": "Енергийната борса затвори при средна цена 76.68 лева за мегаватчас"}
{"url": "https://www.24chasa.bg/novini/article/7010078", "text": "Министерският съвет прие доклад и отчетна таблица с нови и актуализирани мерки към Националната програма за реформи (НПР) за 2018 г., в отговор на Препоръката на Съвета на ЕС от 2018 г. Ангажиментите в НПР за 2018 г. са подсилени с включването на осем нови мерки в областите: управление на държавните предприятия, подобряване на процесите на оценяване и одит в небанковия сектор, активни политики на пазара на труда, реформа на несъстоятелността и повишаване качеството на професионалното обучение. Актуализирани са осем мерки в областите: надзор и законодателство в банковия и небанковия финансов сектор, пазара на труда, предучилищно и училищно образование, ефективност на системата на здравеопазването и намаляване на преките плащания от страна на пациентите. Отчетът за изпълнението на специфичните препоръки ще бъде представен на Европейската комисия през април 2019 г. със следващата актуализация на НПР и на Конвергентната програма.", "date": "2018.08.15", "title": "Актуализират националната програма за реформи на България за 2018 г."}
{"url": "https://www.24chasa.bg/novini/article/7010084", "text": "Премиерът Бойко Борисов пристигна в Троянския манастир за Голяма Богородица.  Патриарх Неофит отдъхва в новоизграденото патриаршеско крило на манастира от понеделник вечерта, когато пристигна с екипа си. Той предвожда светата божествена литургия. По традиция на този ден заслужили христолюбиви мъже изнасят на раменете си чудотворната икона на Света Богородица Троеручица от храма.  С риба, приготвена по манастирска рецепта, и с блага сливова ракия отлежала в избата на обителта, ще бъдат уважени гостите. Очаквайте подробности", "date": "2018.08.15", "title": "Борисов в Троянския манастир за Голяма Богородица (Снимки)"}
{"url": "https://www.24chasa.bg/novini/article/7010099", "text": "Службата на върховния комисар на ООН за бежанците призова европейските страни да прекратят блокирането на кораби със спасени мигранти и да договорят средиземноморско регионално решение, което определя ясно къде могат да акостират подобни съдове, предаде Асошиейтед прес, цитирана от БТА.  Тя приветства вчерашното решение на Малта да допусне частния кораб \"Акуариус\" със 141 мигранти да акостира, след което мигрантите да бъдат разпределени между пет държави от Европейския съюз. Върховният комисар на ООН за бежанците Филипо Гранди обаче заяви днес, че изобщо не би трябвало да се стига до такова положение. \"Нередно, опасно и неморално е спасителни кораби да са принудени да бродят из Средиземно море, докато правителствата спорят кой да поеме крайната отговорност\", отбеляза Гранди в изявление. Новото италианско правителство отказва достъп до пристанищата си на частни спасителни кораби, припомня АП.", "date": "2018.08.15", "title": "ООН иска да се прекрати блокирането \nна кораби с мигранти в Средиземно море"}
{"url": "https://www.24chasa.bg/novini/article/7010097", "text": "33-годишен турист от Австрия изкара едно денонощие в ареста на Пето РПУ, след като се развилня в хотела, в който е отседнал и нокаутира камериерка. Инцидентът станал около 10 часа. Въпреки ранния част туристът бил видимо почерпен. Той вдигнал панаир в коридора на хотела, крещял по персонала, бил агресивен и в крайна сметка ударил плесник зад врата на една от камериерките и я съборил. Още преди да удари служителката, от администрацията били извикали полиция. Пристигналите на мястото полицаи закопчали агресивния австриец и го отвели в районно. Наложена му е глоба по Указа за борба с хулиганството.", "date": "2018.08.15", "title": "Пиян австриец нокаутира камериерка на Златни пясъци"}
{"url": "https://www.24chasa.bg/novini/article/7010125", "text": "Насир Елнабир, саудитски тийнейджър, дошъл да прекара няколко дни в Истанбул със семейството си, излиза с широка усмивка на лицето от луксозен бутик. \"Всичко става все по-евтино\", казва той, смеейки се. \"Това, което струваше 1000 долара вчера, ми струва 600 долара днес\". Макар да е синоним на спад на покупателната способност за турците, сривът през последните дни на турската лира, която загуби над 40 процента от стойността си от началото на годината, се превърна в голям късмет за туристите с джобове, пълни с чужда валута. От петък, когато турската лира загуби 16 процента от стойността си, туристи, пристигнали основно от Азия и страните от Залива, образуват дълги опашки пред луксозните бутици като Луи Вюитон или Шанел в богатите квартали на Истанбул. Целта им: да напазаруват изгодно преди корекцията на цените в съответствие със спада на лирата. \"Това е сякаш е имало 30-процентно намаление на цените\", казва с радост Насир. \"Лично за мен имаше много положително отражение\". Ксенос Лемис - турист, дошъл от Кипър, от няколко дни следи спада на турската лира в реално време. \"Гледаме курса на лирата на всеки два часа. Всеки път той се променя много. За турист, който пазарува, това е голям късмет\", казва той. Други туристи се оплакват, че са обменили чуждата си валута много рано, преди срива на лирата в края на миналата седмица. \"Аз съм много изненадан, защото изтеглих много голяма сума в турски лири от банката и когато се събудих на следващата сутрин открих, че съм загубил /при обмена/\", казва с въздишка Кобе Вю Кецзиа, китайски турист. \"Това е наистина ужасяващо\", отбелязва той. Индустрията на туризма в Турция, която бе тежко засегната от нестабилността на сигурността след вълна от атентати и опита за преврат през 2016 г., изглежда се е съвзела тази година въпреки икономическите проблеми, които преживява стрната. Секторът успя да разнообрази предлагането си, за да привлече туристи от Саудитска Арабия и Иран, докато европейците се връщат отново в Турция, след като избягваха страната. И спадът на лирата има с какво да съблазни още повече туристи, разполагащи с евро. Според Фируз Баглъкая, председател на могъщата Асоциация на турските туристически агенции /Тюрсаб/, броят на туристите, посещаващи Турция, бележи 30-процентно увеличение тази година. \"Ние разчитаме на постъпления от 32 милиарда долара в чуждестранна валута\", заяви той пред държавната Анадолска информационна агенция. \"От 2017 г. нашата цел беше да привличаме 40 милиона туристи /годишно/. Ако няма негативно развитие, тази цел ще бъде постигната\" тази година, добави той. В историческите квартали на Истанбул като Еминьоню в европейската част на бившата османска столица туристите спокойно признават, че спадът на лирата е изиграл роля за избора на тяхната дестинация. \"На първо място, разбира се, това е предимство за нас\", споделя Барбара, германка, която се разхожда със съпруга си в района на Златния рог - историческия и туристически център на европейската част на Истанбул. \"Но от друга страна на нас ни е малко мъчно за всички тези търговци в магазините, които вече не печелят толкова. Следователно има две страни\" на спада на лирата, отбелязва тя. Мартен Бифрар, пристигнал със семейството си от Швейцария, планира да се възползва от щастливия случай като удължи престоя си в Истанбул - град, станал по-достъпен заради проблемите на турската лира. \"С тази икономическа ситуация това би могло да накара човек да реши например да остане още една седмица\", казва той, \"или пък да си позволи някои екскурзии, които иначе не би направил непременно\". (БТА)", "date": "2018.08.15", "title": "\"Всичко е по-евтино\": турската криза - голям късмет за туристите"}
{"url": "https://www.24chasa.bg/novini/article/7010122", "text": "Турски съд е отхвърлил иска на американски пастор за освобождаването му от домашен арест и за премахване на наложената му забрана да напуска страната, но по-висша съдебна инстанция предстои да се произнесе по иска, заяви днес пред Ройтерс адвокатът на пастора. Случаят с американския пастор Андрю Брънсън, съден от турски съд по обвинения в тероризъм, стои в основата на дипломатическата криза между Турция и САЩ в последно време, довела до спад на турската лира, предава БТА. Пасторът, духовен водач на малка протестантска църква в егейския град Измир, бе преместен под домашен арест миналия месец, след като прекара близо две години в затвора, но фактът, че не бе напълно освободен, само повиши напрежението", "date": "2018.08.15", "title": "Турски съд отхвърли искането на пастор Брънсън за освобождаване от домашен арест"}
{"url": "https://www.24chasa.bg/novini/article/7010123", "text": "Общият доход средно на човек от домакинство през второто тримесечие на 2018 г. е 1 474 лева и спрямо същия период на 2017 г. се повишава с 8.7 на сто. Общият разход е бил 1 331 лв. и се увеличава с 11.4 на сто, съобщи съобщи Националният статистически институт. В структурата на общия доход с най-висок относителен дял e доходът от работна заплата (56.7 на сто), следван от доходите от пенсии (28.1 на сто) и от самостоятелна заетост (6.6 на сто). Спрямо второто тримесечие на 2017 г. относителният дял на дохода от работна заплата остава без промяна, доходът от пенсии се увеличава с 1.8 процентни пункта, а доходът от извън работна заплата намалява с 1.4 процентни пункта. В структурата на общия разход с най-голям относителен дял са разходите за храна (31.5 на сто), следвани от разходите за жилище (15.9 на сто), данъци и социални осигуровки (13.7 на сто) и разходите за транспорт и съобщения (12.1 на сто). Спрямо второто тримесечие на 2017 г. относителният дял на разходите за храна и безалкохолни напитки намалява с един процентен пункт, а делът на разходите за транспорт се увеличава с 0.7 процентни пункта. През второто тримесечие на 2018 г. настъпва промяна в потреблението на основни хранителни продукти средно на човек от домакинство в сравнение със същото тримесечие на 2017 година. Увеличение се отчита в потреблението на: зеленчуци - от 18.2 на 19.0 кг, мляко кисело - от 7.3 на 7.9 кг, и месо - от 8.2 на 8.6 килограма. Намалява консумацията на хляб и тестени изделия - от 21.6 на 21.3 кг, и на мляко прясно - от 4.6 на 4.4 литра. Без промяна остава потреблението на яйца, олио, фасул зрял и захар.", "date": "2018.08.15", "title": "Доходът на човек от домакинство расте с 8.7 %, а разходът - с 11.4 %"}
{"url": "https://www.24chasa.bg/novini/article/7010138", "text": "Служители на Главна дирекция \"Фискален контрол\" са предотвратили опит за контрабанден внос на 21 тона мляко през ГКПП \"Дунав мост 2\". Това съобщават от НАП Видин. При проверка на товарен камион е установено, че превозваната стока не съответства на съдържанието на документите, представени от водача. Посочено е, че се превозва ПВЦ гранулат, от Холандия, а в действителност стоката е 21 тона мляко, опаковано в кутии, което попада в Списъка на стоките с висок фискален риск. Случаят се разследва от Гранична полиция. От началото на 2018 г. служители на НАП са проверили на ГКПП \"Дунав мост 2\" над 45 000 транспортни средства. Само през последния месец на пункта са предотвратени още три опита за контрабанда на стоки с висок фискален риск, уточняват от НАП.", "date": "2018.08.15", "title": "Служители на НАП спряха контрабанден внос на 21 тона мляко на ГКПП \"Дунав мост 2\""}
{"url": "https://www.24chasa.bg/novini/article/7010147", "text": "Кореспондент на медийната компания Дойче веле е пострадал по време на протест в Букурещ, предаде ТАСС, като се позова на съобщение на Дойче веле. Репортерът Кристиан Стефанеску отразявал протеста в Букурещ на 10 август, когато румънски полицаи отначало \"го нападнали вербално\", а след това му нанесли удари с палки. Кореспондентът имал журналистическа карта, която носел така, че да се вижда добре. Стефанеску е подал жалба в прокуратурата за нанесени телесни повреди, предаде БТА. По-рано представителят на Организацията за сигурност и сътрудничество в Европа /ОССЕ/ по въпросите на свободата на медиите Арлем Дезир съобщи за нападение срещу сътрудници на австрийската телевизия О Ер Еф и румънския портал Хот нюз по време на протест в румънската столица. Близо 80 000 румънци излязоха по улиците на Букурещ в петък, за да поискат оставката на правителството, обвинено в \"корупция\". над 450 души бяха ранени по време на протеста.", "date": "2018.08.15", "title": "Репортер на Дойче веле е пострадал по време на протест в Румъния"}
{"url": "https://www.24chasa.bg/novini/article/7010148", "text": "Американското правителство отхвърли във вторник всякаква отговорност за икономическите проблеми на Турция, като заяви, че те излизат извън обсега на наложените наскоро санкции, предаде ДПА, цитирана от БТА.  Икономическите проблеми не започнаха, когато ние въведохме онези санкции спрямо две лица на 1 август тази година, посочи говорителката на Държавния департамент Хедър Науърт. Според нея икономистите ще се съгласят, че това, което се случва в Турция, излиза далеч извън обсега на приложените в последно време от САЩ различни политики и механизми. На брифинги вчера Науърт, както и говорителката на Белия дом Сара Сандърс са поставили въпроса за задържането в Турция на американския пастор Андрю Брънсън, който е съден по обвинения в тероризъм и шпионаж. Случаят с американския пастор Брънсън е един от серия спорни въпроси, довели до влошаване на отношенията между САЩ и Турция. Пасторът, духовен водач на малка протестантска църква в егейския град Измир, бе преместен под домашен арест миналия месец, след като прекара близо две години в затвора, но фактът, че не бе напълно освободен, само повиши напрежението. САЩ наложиха санкции на двама турски министри и обявиха, че увеличават митата върху вноса на алуминий и стомана от Турция заради разногласията, свързани със задържането на американския пастор. Сандрес заяви, че американският президент Доналд Тръмп продължава да е разочарован от това, че Брънсън, други американски граждани и служители от дипломатически представителства все още не са освободени. Ние ще продължим да призоваваме Турция да постъпи правилно и да освободи тези лица, каза Сандърс пред репортери. Американският шарже д'афер в Анкара Джефри Ховилиър посети вчера пастор Андрю Брънсън, който се намира под домашен арест в град Измир, и призова делото срещу него и делата срещу други американци, задържани в Турция, да бъдат решени \"незабавно\" и \"по справедлив и прозрачен начин\". Сандърс каза, че няма политическа декларация в отговор на призива на турския президент Реджеп Тайип Ердоган за бойкот на американски електронни изделия като например Айфон. Тя посочи обаче, че съветникът на Белия дом за националната сигурност Джон Болтън се е срещнал в понеделник с турския посланик в САЩ и е изразил американските безпокойства.", "date": "2018.08.15", "title": "САЩ отхвърлят всякаква отговорност \nза икономическите проблеми на Турция"}
{"url": "https://www.24chasa.bg/novini/article/7010155", "text": "Каквото обещахме миналата година, го изпълнихме. Антимовото крило е направено както трябва. Това заяви министър-председателят Бойко Борисов по време на посещението му в Троянския манастир, съобщиха от пресцентъра на Министерски съвет. Премиерът разгледа древното Антимово крило, което беше ремонтирано и реставрирано с отпуснатите от правителството 500 000 лева. „Ще продължим с повече усърдие да изграждаме и да помагаме на Светата Църква“, каза още министър-председателят и честити на всички църковния празник Успение на Пресвета Богородица. Премиерът допълни, че правителството помага и на общините, като даде пример с Троян. „По никакъв начин не съм делил нито кметовете, нито градовете, нито гражданите“, категоричен беше Борисов.", "date": "2018.08.15", "title": "Борисов: Не съм делил нито кметовете, нито градовете, нито гражданите"}
{"url": "https://www.24chasa.bg/novini/article/7009918", "text": "На 14 август във връзка с предприетите от САЩ защитни мерки срещу вноса на соларни продукти и субсидиите за американските предприятия в сектора на възобновяемите енергии Китай официално стартира процедурите за разрешаване на спорове в рамките на Световната търговска организация (СТО). Говорителят на китайското Министерство на търговията заяви, че предприетите от САЩ мерки нарушават сериозно китайските търговски интереси. Пекин е избрал да реши въпроса чрез механизмите на СТО, което е необходима мярка за поддържане на законните интереси и права на страната и правилата на многостранната търговска система, предаде bulgarian.cri.cn. Говорителят посочи, че САЩ са наложили мито от 30% върху вноса на соларни продукти, което е най-високото в света. Предприетите от тях действия във всяко отношение са в разрез със споразумението на СТО за защитните мерки. Това поведение е злоупотреба и нарушава не само законните интереси на Китай, но ще окаже влияние и върху сериозния характер и авторитета на правилата на организацията. Говорителят каза също, че заедно с налагането на защитни мерки за вноса на соларни продукти САЩ са предоставили допълнителни субсидии за произвежданите в страната възобновяеми енергийни източници. Това е в разрез с поетите към гражданите на страната ангажименти. Американските субсидии дават несправедливо конкурентно предимство на предприятията в САЩ и са в ущърб на законните права и интереси на китайските компании.", "date": "2018.08.15", "title": "Китай стартира процедура по разрешаване на търговските спорове със САЩ чрез механизмите на СТО"}
{"url": "https://www.24chasa.bg/novini/article/7010159", "text": "Бившият кмет на Пазарджик и Стрелча Иван Евстатиев ще бъде освободен условно предсрочно от затвора, където изтърпява присъда за изнасилване на 16-годишно момиче, съобщи за \"24 часа\" неговият адвокат Ташкена Колчева. Решението е на Окръжния съд в Пазарджик от тази сутрин, след молба за предсрочно освобождаване от Евстатиев, и влиза в сила след една седмица, обясни адвокат Колчева. Иван Евстатиев бе задържан на 15 януари 2016г. в Стрелча след сигнал на 16-годишна ученичка, че е била изнасилена от него в местния хотел, след като е била напита. През 2017 г. бившият кмет беше осъден на 6 г. лишаване от свобода от окръжния съд в Пловдив, но присъдата му бе намалена от апелативните магистрати на 4 г. лишаване от свобода. По време на процеса Евстатиев не се призна за виновен, като твърдеше че всичко е станало доброволно. Той беше задържан в продължение на 2 г. и 7 месеца в предварителния арест и затвора. Ташкена Колчева и до момента твърди, че Евстатиев е невинен.", "date": "2018.08.15", "title": "Освобождават условно предсрочно Иван Евстатиев\n от затвора"}
{"url": "https://www.24chasa.bg/novini/article/7010169", "text": "До края на ноември 2018 г. трябва да приключат дейностите по проекта за допълнително водоснабдяване на Хасково, които се изпълняват от общината по споразумение с Министерството на регионалното развитие и благоустройството. Това съобщи днес заместник-министърът на регионалното развитие и благоустройството Малина Крумова на среща с Емил Георгиев – член на инициативния комитет на „Да спасим Хасково“ и изпълнителен секретар на Федерацията на потребителите в България, на която беше обсъдено качеството на питейната вода в града. Това съобщиха от пресцентъра на МРРБ.  Заместник-министър Крумова информира още, че в този срок ще бъдат дублирани 8 кладенеца в три вододайни зони на Хасково. За четири от кладенците, които са в северната зона, предстои да бъде подадено искане за въвеждане в експлоатация. За другите четири кладенеца – в източна зона и зона „Узунджово II“ текат процедури по осигуряване на разрешение за водовземане. В процес на изграждане са два водопровода, а ВиК Хасково изпълнява регулярно мерки за намаляване на загубите на вода в разпределителната мрежа на град Хасково. Очаква се показателите на смесената вода от различни водоизточници да отговарят на изискванията на Наредба № 9 от 16 март 2001 г. за качеството на водата, предназначена за питейно-битови цели. Регионалният заместник-министър обясни, че през следващата година ще извършени теренни, хидроложки и ходрогеоложки проучвания и ще продължат лабораторните изследвания на възможни повърхностни водоизточници, за да се определят мерките за трайно решаване на проблема с качеството на питейната вода в Хасково. През тази година МРРБ ще обяви обществена поръчка за разработване на регионално прединвестиционно проучване в рамките на проект \"Подпомагане регионалното инвестиционно планиране на отрасъл ВиК“, включващо техническа и икономическа документация за интегрирани водоснабдителни и канализационни проекти и формуляри за кандидатстване за европейско финансиране, съобщи още Малина Крумова. С регионалното прединвестиционно проучване ще се направи цялостна оценка на състоянието на съществуващите ВиК системи, на територията на област Хасково и на базата на извършените измервания и проучвания ще бъдат определени стратегическите варианти и конкретните технически мерки за постигане на съответствие с европейските директиви. Очаква се за водоснабдителните и канализационните мрежи и съоръжения идейните проекти да бъдат готови през 2021 г. Мерките са определени в разработената Пътна карта за трайно решаване на проблема с качеството на питейната вода в град Хасково, отбеляза Малина Крумова. По време на срещата бяха обсъдени сроковете по отношение на проучването на възможността за водоснабдяване на град Хасково от язовир Тракиец. Заместник-министърът подчерта, че е необходимо да се направят достатъчно изследвания, за да се гарантира качеството на водата, за да се проучат наносите и използваемия обем за водоснабдяване и евентуална необходимост от изпразване и изчистване на чашата на язовира, така че да се осигури достатъчен обем. Крумова посочи, че водоснабдителното дружество извършва постоянен мониторинг на качеството на питейната в Хасково. Заместник-министърът напомни, че по искане на оператора Регионалната здравна инспекция в гр. Пловдив направи изследване на питейната вода в Хасково по радиологични показатели. В периода май – юли 2018 г. са взети 17 проби от водоизточник на помпените станции „Изток“, „Север“ и „Узунджово“. При голяма част от пробите, особено за помпените станции „Север“ и „Изток“, количеството уран е в нормите и отговаря на допустимите стойности в Наредба № 9 за качеството на водата за питейно-битови цели. Заключението от 1 август за резултатите от пробите е публикувано на интернет страницата на Регионалната здравна инспекция. Остава в сила наложената забрана за използване на питейната вода за пиене и приготвяне на храна. За населението в града са осигурени водоноски.", "date": "2018.08.15", "title": "До ноември трябва да приключи проектът за допълнително водоснабдяване на Хасково"}
{"url": "https://www.24chasa.bg/novini/article/7010168", "text": "Министерският съвет прие Наредба за реда за избор на осигуряване, внасяне и разпределяне на задължителните осигурителни вноски, вноските за фонд „Гарантирани вземания на работниците и служителите“ и за обмен на информация. Това съобщиха от правителствената информационна служба. Наредбата урежда реда и начина за избор за промяна на осигуряване по чл. 46, чл. 4в от КСО и § 154, ал. 1 от преходните и заключителните разпоредби към Закона за изменение и допълнение на КСО. Създава се ред за внасяне и разпределяне на увеличената осигурителна вноска за Фонд „Пенсии“ и Фонд „Пенсии за лицата по чл. 69“ на държавното обществено осигуряване в размера на вноската за универсален пенсионен фонд за лицата, направили избор по чл. 46, ал. 1 от КСО, както и увеличената осигурителна вноска за Фонд „Пенсии“ на държавното обществено осигуряване в размера на съответната вноска за професионален пенсионен фонд за лицата, направили избор по чл. 4в, ал. 1 от КСО. Регламентира се редът за прехвърляне от универсален пенсионен фонд на натрупаните средства по индивидуалните партиди на лицата, направили избор по чл. 46, ал. 1 от КСО, в Държавния фонд за гарантиране устойчивост на държавната пенсионна система (ДФГУДПС). Определя се и редът за прехвърляне на натрупаните средства по индивидуалните партиди на лицата, направили избор по чл. 4в, ал. 1 КСО, във Фонд „Пенсии“ на държавното обществено осигуряване. Предвижда се и ред за прехвърляне на средствата от ДФГУДПС в избран универсален пенсионен фонд, когато осигурено лице е направило промяна на осигуряването си на основание чл. 124а, ал. 1 от КСО. С наредбата изрично е регламентиран и ред за изчисляване, внасяне и разпределяне на задължителните осигурителни вноски за държавното обществено осигуряване, НЗОК, Учителския пенсионен фонд, фондовете за ДЗПО и вноските за Фонд „Гарантирани вземания на работниците и служителите“, както и лихвите по тях и други приходи в НАП. Определят се задълженията на компетентните институции (НАП, НОИ, НЗОК, МФ) и пенсионноосигурителните дружества и сроковете за обмен на информация във връзка с провеждане на осигуряването. С преходните и заключителните разпоредби на наредбата се създава специален ред за уреждане на всички случаи, възникнали в периода от отмяната на нормативния акт по чл. 179, ал. 3 от ДОПК до влизане в сила на новата наредба.", "date": "2018.08.15", "title": "Министерският съвет прие наредба за реда за избор на осигуряване"}
{"url": "https://www.24chasa.bg/novini/article/7010199", "text": "Италианският министър на вътрешните работи Матео Салвини разкритикува остро строгите правила на ЕС след рухването на моста в Генуа, отнело живота на десетки хора, предаде ДПА, цитирана от БТА.  Според него именно заради тях Италия не е безопасна. Средства, които иначе биха били изразходвани за здравеопазване и безопасност, \"според строгите правила, наложени от Европа, не се позволява да бъдат използвани\", заяви евроскептичният политик пред местната станция \"Радио 24\". Той отбеляза, че \"постоянно трябва да се иска разрешение, за да се похарчат пари\". Това не бива да спира Италия да поддържа улиците и сградите си, подчерта Салвини. До момента е потвърдена смъртта на 42 души при рухването на моста вчера, заяви главният прокурор на Генуа Франческо Коци, цитиран от ДПА. Сред жертвите са трима непълнолетни. Броят на загиналите все още не е окончателен, каза Коци. По-рано днес Салвини съобщи за 38 загинали. Сред тях са три деца, съответно на 8, 12 и 13 години, уточни той, цитиран от Франс прес.", "date": "2018.08.15", "title": "Салвини разкритикува правилата на ЕС за разходване на средства след рухването на моста в Генуа"}
{"url": "https://www.24chasa.bg/novini/article/7010218", "text": "Над 300 виадукти, мостове и тунели в Италия са опасни, колкото рухналия мост „Моранди” в Генуа, пише римският в.”Република”. Той цитира италиански инженер, експерт по поддръжка на инфраструктурата в Италия. Според него това е минимален брой, като се има предвид, че на Ботуша има общо 45 000 структури от подобен тип. Ако обаче не бъдат „лекувани”навреме, рисковите мостове могат потенциално да рухнат. 70 на сто от 15-те хиляди моста и тунели по пътищата на Ботуша са на възраст над 40 г. Когато са били проектирани навремето, те са били замислени за много по-различен и по-малко интензивен транспорт, който не е включвал толкова много тирове и камиони по магистралите. По тази причина много от мостовете, изградени по-рано, имат много по-кратък живот, отколкото преди. Според в.”Кориере дела сера” пък в Италия са рискови 60 на сто от виадуктите от армиран бетон на над 50 г. Само за последните 5 г. има пет рухнали мостове по пътищата в Италия. Сред тях е и надлезът на шосето Милано-Леко, който през октомври 2016 г. се срути при преминаването на български тир със 108 тона товар. Тогава загина един италианец. Мостовете от армиран бетон имат живот от 50 г., твърдят експертите. Разходите за поддръжката им са по-високи от тези за разрушаването и изграждането на нови, казва Антонио Окюци, директор на Института за строителни технологии.", "date": "2018.08.15", "title": "Експерти: Над 300 моста в Италия са рискови"}
{"url": "https://www.24chasa.bg/novini/article/7010221", "text": "Газовата връзка Гърция - България получи освобождаване от изискванията за достъп на трети страни, съобщиха от смесеното инвестиционно дружество, което реализира проекта - \"Ай Си Джи Би\", предаде БТА. След решението на Европейската комисия за освобождаването на Междусистемна връзка Гърция-България /IGB/ от изискванията във връзка с достъп на трети страни, регулиране на тарифата и отделяне по собственост, националните регулатори на Гърция и България са приели съвместно решение за освобождаване на IGB. Решението за освобождаване определя рамката, съгласно която газопроводът IGB ще работи от началото на търговска експлоатация. Решението предоставя освобождаване от правилата за достъп на трети страни за капацитета, резервиран вследствие на приключилия Пазарен тест за резервиране на капацитет за срок от 25 години. Наред с това, Европейската комисия и националните регулатори на двете страни също така са одобрили освобождаване от регулирана тарифа за целия капацитет на газопровода, както и освобождаване от отделяне по собственост. И двете са за срок от 25 години, посочиха от \"Ай Си Джи Би\".", "date": "2018.08.15", "title": "Газовата връзка Гърция - България получи освобождаване от изискванията за достъп на трети страни"}
{"url": "https://www.24chasa.bg/novini/article/7010232", "text": "Властите в столицата на Мексико забраниха деликатес, предлаган от местен ресторант - тако с гарнитура от тарантула, предава Асошиейтед прес, цитирана от БТА.  По-рано управата на заведението публикува във Фейсбук свое меню, в което фигурираше и страховитото осмоного. Но възникна проблем - предлаганите като гарнитура паяци били от защитения вид Brachypelma vagans. Мексиканската федерална служба за защита на околната среда пое случая, след като получи сигнали от граждани. Тя конфискува три тарантули, готови за сервиране. Цената на едно тако с подобна гарнитура е 50 пъти по-скъпо от обикновеното и се продава за около 27 долара. В менюто на ресторанта са включени и други екзотични плънки като скакалци, червеи и ларви, които са традиционни за мексиканската кухня и по-малко обичайните пържени скорпиони.", "date": "2018.08.15", "title": "Властите в Мексико забраниха деликатес с тарантули"}
{"url": "https://www.24chasa.bg/novini/article/7010266", "text": "Пожар е възникнал на борда на турски кораб, плаващ в български териториални води в района на с. Крапец. При инцидента, станал след полунощ на 15 август, има загинал член на екипажа, съобщават от пресцентъра на Апелативната прокуратура във Варна. От там посочват, че корабът е провлачен на буксир до пристанище Варна, където следовател и инспектори от специализираното звено за разследване на морски произшествия при Министерството на транспорта ще извършат първоначалните действия по разследването. То се ръководи от Окръжната прокуратура във Варна.", "date": "2018.08.15", "title": "Турски кораб се е подпалил край Крапец, член на екипажа е загинал"}
{"url": "https://www.24chasa.bg/novini/article/7010238", "text": "Председателят на Будистката асоциация на Китай, Шъ Сюечън, подаде днес оставка заради обвинения в сексуален тормоз, предадоха световните агенции, цитирани от БТА.  Сюечън е абат на манастира Лунцюан в покрайнините на Пекин, съветник на китайското правителство по религиозните въпроси и един от най-влиятелните будистки лидери в Китай. В края на миналия месец двама от монасите в Лунцюан разпространиха в китайските социални медии дълъг 95 страници документ, в който се разказва за сексуалния тормоз, упражняван от Сюечън спрямо монахини в манастира. В документа се описва как религиозният лидер е изпращал есемеси със сексуално съдържание на най-малко шест монахини с цел да ги убеди да имат интимни контакти с него. Четири от тях се съгласили, като той им казвал, че сексът с него е неразделна част от будистката им подготовка, съобщи Франс прес. Сюечън отрече да е искал секс от монахини и да е упражнявал сексуален тормоз. Будистката асоциация на Китай обяви в публикувано днес на интернет страницата си изявление, че приема неговата оставка. Скандалът е един от най-нашумелите, след като движението \"Аз също\" (#MeToo) набра популярност и в Китай. Хаштагът се появи вече няколко милиона пъти в китайската социална мрежа Вейбо. Въпреки че сексуалният тормоз е от темите, които традиционно се игнорират в китайското общество, движението \"Аз също\" вече променя начина на мислене на младото поколение, отбелязва Ройтерс.", "date": "2018.08.15", "title": "Председателят на Будистката асоциация \nобвинен в сексуален тормоз"}
{"url": "https://www.24chasa.bg/novini/article/7010257", "text": "Семействата на жертвите при рухването на моста „Моранди” в Генуа ще получат минимум по 700 000-800 000 евро обезщетение за всеки загинал. Застрахователните компании обаче няма да платят реконструкцията на виадукта. Така твърди пред италианските медии Вирджинио Ривано, президент на асоциацията Асаис-Еву, занимаваща се с изследвания за инцидентите по пътищата. Според него новият проект, който ще замени рухналия мост, ще бъде финансиран от данъкоплатците.", "date": "2018.08.15", "title": "По 800 000 евро обезщетение ще получат семействата на жертвите в Генуа"}
{"url": "https://www.24chasa.bg/novini/article/7010262", "text": "От началото на операцията, която стартира вчера, досега са открити няколко ниви канабис, които са унищожени, а откритото количеството е 20 тона, съобщи на брифинг в петричкото село Първомай главен комисар Светлан Кичиков, директор на Главна дирекция \"Гранична полиция\" /ГДГП/. Операцията е разпоредена от главния секретар на МВР и в нея са участвали служители на ОДМВР-Благоевград и на ГД \"Гранична полиция\". Теренът е изключително труден, достъпът е ограничен. И за да бъдат открити тези ниви, най-бързо и най-точно става от въздуха. От началото на годината са задържани 80 кг сух канабис. През миналата година само \"Гранична полиция\" е задържала около 530 кг сух канабис, отбеляза Кичиков.По думите му до момента са образувани 27 досъдебни производства и има задържани 12 лица. Директорът на ОД МВР-Благоевград старши комисар Николай Хаджиев коментира, че килограм сух канабис върви от 3000 до 5000 лева, в зависимост от качеството и количеството, което се продава от дилърите, които търгуват с този наркотик. От 10 кг суров канабис излизат около 800 грама до 1 кг сух канабис. От началото на сезона общото количество суров канабис, което сме открили и унищожили е около 58 тона, каза комисар Хаджиев. В повечето случаи, местата, където се откриват насаждения от канабис са в държавен горски фонд. В някои от случаите възрастни хора поемат вината с цел да се избегне наказателна отговорност, но съвместните действия на прокуратура и МВР противодействат на този вид престъпност. Основно местата, където откриваме ниви с канабис са в планините Беласица и Огражден, каза още старши комисар Хаджиев.", "date": "2018.08.15", "title": "20 тона канабис са открити и унищожени при полицейска операция в Петричко"}
{"url": "https://www.24chasa.bg/novini/article/7010204", "text": "Камериерката Диана Петкова, която получи ритник в лицето от шведа Ралф Сундберг в Слънчев бряг миналото лято, още чака обезщетение.  Повече от година след бруталния случай тя не е получила нито лев, въпреки че заведе граждански иск за 50 000 лв., заради причинени болка и страдание. Петкова бе ударена с крак докато чистела във фоайето на хотел, в който Сундберг пристигнал на почивка. Скандалният инцидент стана на 3 юни, м.г., а охранителна камера запечата нападението над жената. Видеото взриви социалните мрежи и обиколи света. Сундберг бе арестуван и прекара в ареста 40 дни, след което мярката му бе заменена с \"домашен арест\", който той изтърпяваше в хотелски комплекс в Слънчев бряг. В края на септмеври, м.г. делото срещу шведа мина в районния съд в Несебър. Заради действащото законодателство Сундберг бе осводобен от наказателна отговорност и получи административно наказание - глоба в размер на 4500 лв. Той бе осъден за нанасяне на лека телесна повреда по хулигански подбуди. До този парадокс се стигна заради чистото съдебно минало на шведа, квалификацията на нанесения ритник като \"лека телесна повреда\" и липсата на нанесени материални щети по време на деянието. \"Бях много зле, минах през невероятен кошмар. Като се замисля сега, имала съм огромен късмет, защото можеше дори да не съм жива. В моя случай беше много драстично\", сподели пред 24 часа днес Диана Петкова. Тя разбра от медията ни за подобен инцидент в Златни пясъци,  станал преди дни. Както 24 часа писа, австриец ударил плесница зад врата на камериерка  и я съборил на земята. Биячът бил пиян, глобен е по Указа за борба с дребното хулиганство. 51-годишният Сундберг също употребил голямо количество алкохол по време на деянието, стана ясно в хода на съдебното следствие. Въпреки че се разкая за юмрука, а чрез вестник \"24 часа\" се извини на цяла България, той така  и не се видя очи в очи с битата камериерка. \"Все още чакаме изпълнението на международна поръчка от Швеция\", каза пред наш репортер бургаският адвокат Станко Кралев, който представлява Диана Петкова в гражданското дело. Той припомни, че делото срещу Сундберг ще се глда в родината му, а процедурата е  задействана на 21 декември, м.г.", "date": "2018.08.15", "title": "Битата от шведа Сундберг камериерка не е получила нито лев"}
{"url": "https://www.24chasa.bg/novini/article/7010261", "text": "Общинският съветник от Несебър Пейко Янков, който повече от 10 дни беше издирван по обвинение за участие в групата на Димитър Желязков-Митьо Очите, е излизал от България и се е криел в друга европейска държава. Това каза прокурор Детелина Ганчева, без да уточнява къде е бил Янков. Той бе арестуван преди дни, след като се предаде сам на властите.  Срещу него са повдигнати 3 обвинения - освен за участие в престъпната група, той е подведен под отговорност и за палеж на казино в Слънчев бряг и изнудване на съдружници.  Адвокатът на Янков Росен Кожухаров отрече клиентът му да се е крил. По думите му той бил призоваван не като обвиняем, а като свидетел.  Едно от най-сериозните обвинения срещу общинаря е това, че изнудвал съдружниците си Атанас Симеонов и Йордан Йорданов чрез палежи и заплахи да се откаже от дялове в общата им фирма \"Хермес груп\", която притежава хотел \"Хризамтема\" в Слънчев бряг. По време на срещите със съдружниците Янков винаги бил в компанията на Очите, твърди прокуратурата. Случвало се е и самият Димитър Желязков да им звъни по телефоните и да ги кара да се откажат от \"Хермес груп\". Предстои спецсъдът да реши дали да остави за постоянко зад решетките Пейко Янков.", "date": "2018.08.15", "title": "Прокурор: Издирваният с Очите Пейко Янков се крил в европейска държава"}
{"url": "https://www.24chasa.bg/novini/article/7010297", "text": "Осъденият на затвор в Русия за заговор за терористични актове в Крим украински режисьор Олег Сенцов не може да бъде помилван, защото не го е поискал. Това заяви днес Дмитрий Песков, говорителят на руския президент Владимир Путин, цитиран от ДПА. Песков каза това в коментар на искането на майката на Сенцов синът й да бъде помилван, предава БТА. Медиите не бива да остават с впечатление за отказано възможно помилване, заяви Песков, цитиран от ТАСС. От три месеца Сенцов, който през 2015 г. беше осъден на 20 години затвор, е обявил гладна стачка. Неговият адвокат твърди, че състоянието му бързо се влошава. Яростен критик на анексирането от Русия на Крим през 2014 г., Сенцов е известен с филма си от 2011 г. \"Геймър\" - драматичен сюжет за запален геймър от черноморския полуостров, отбелязва ДПА. През юли руската протестна пънк група \"Пуси райът\" насочи вниманието към ситуацията със Сенцов с нахлуване на терена по време на финала на световното първенство по футбол в Москва между Франция и Хърватия. Миналата седмица френският президент Еманюел Макрон призова руския си колега Владимир Путин да намери \"хуманитарно решение\" на случая на Сенцов.", "date": "2018.08.15", "title": "Песков: Не може да помилваме режисьора Олег Сенцов, защото той не го е поискал"}
{"url": "https://www.24chasa.bg/novini/article/7010273", "text": "Сръбският външен министър Ивица Дачич обвини в лицемерие косовския президент Хашим Тачи заради неговата реакция на изявление на Ангела Меркел за неприкосновеност на границите на Западните Балкани, предаде Танюг. \"Ето сега и Тачи ликува. Какъв лицемер! Първо с оръжие, насилие и престъпления рушеше границите на Сърбия, а сега е за неприкосновеност на границите. Кои граници? Кога е имало граница между Сърбия и Косово?\", каза Дачич в изявление за Танюг. Министърът добави, че той също е против насилствената промяна на граници, но попита откога този принцип се смята за валиден, предаде БТА. \"Първо разрушихте границите на Сърбия, а сега се сетихте, че вече не може да има промяна на границите\", каза Дачич. Той подчерта, че Косово не е международно призната държава и не си струва Тачи да призовава германския канцлер Ангела Меркел да окаже натиск върху страните от ЕС, които не са го признали. Дачич изтъкна също, че който е признал Косово, няма право да говори за неприкосновеност на граници. По-рано този месец сръбският президент Александър Вучич се обяви за разграничаване с Косово. \"Искаме държава, чиито граници знаем, страна, която пазим\", заяви той. Дачич подкрепи идеята на президента.", "date": "2018.08.15", "title": "Ивица Дачич обвини президента на Косово Хашим Тачи в лицемерие"}
{"url": "https://www.24chasa.bg/novini/article/7009923", "text": "Вчера в Хонконг Комитетът за надзор и управление на държавните активи при Държавния съвет на Китай и Бюрото за търговско и икономическо развитие на хонконгското правителство проведоха заседание за обмена, с цел да стимулират връзките между държавните компании в континенталната част на страната и Хонконг и сферата на професионалните услуги. На срещата участниците споделиха и опита си по изграждането на индустриални паркове в чужбина и съвместно търсиха възможности за сътрудничество, съобщава bulgarian.cri.cn. Директорът на Бюрото за търговско и икономическо развитие Цю Тънхуа заяви, че индустриалните паркове са идеална сфера за сътрудничеството между континенталната част и Хонконг, както и за съвместно разширяване на пазарите в страните от „Един пояс, един път\". Цю Тънхуа заяви, че държаните компании са строители, инвеститори и ръководители в реализирането на инициативата „Един пояс, един път\" и притежават богат опит в сфери като инвестициите, дизайна, планирането, строителството, търсенето на бизнес възможности и оперирането на индустриалните паркове в чужбина. Хонконг обаче има преимущества в инвестирането и финансирането, логистиката, законодателството, счетоводството, инженерството, управлението и други професионални услуги. Хонконг може да даде своя принос в изграждането на индустриалните паркове в чужбина и заедно с държавните компании да открият нови възможности за „Един пояс, един път\".", "date": "2018.08.15", "title": "Правителството на Хонконг и Комитетът за надзор и управление на държавните активи търсят възможности за сътрудничество"}
{"url": "https://www.24chasa.bg/novini/article/7010415", "text": "Британското правителство категорично е против идеята на косовския президент Хашим Тачи за подялба на територии, заяви посланикът на Великобритания в Косово Руари О'Конъл в интервю за прищинската телевизия Т7, цитирана от агенция МИА. \"Границите се пишат с думи, но се сменят с куршуми\", заяви О'Конъл, допълвайки, че промяна на границата между Косово и Сърбия би предизвикала и други прецеденти на Балканите, предава БТА.  Той заяви, че не вижда разлика между \"корекция на границата\", както нарича това Тачи, и размяна на територии. Нормализация на отношенията между Косово и Сърбия за момента няма, но краят на диалога и окончателният договор ще доведат до това, каза той.", "date": "2018.08.15", "title": "Лондон е категорично против идеята на Хашим Тачи за подялба на територии"}
{"url": "https://www.24chasa.bg/novini/article/7009927", "text": "Шанхайската управа ще стартира мерки за контрол на цените в местните хотели, таксиметровите услуги и обществените паркоместа по време на Международното ЕКСПО за внос през ноември, предаде bulgarian.cri.cn. Според официално съобщение, мерките ще важат за периода между 26 октомври и 14 ноември, през който цените на хотелските стаи не трябва да надвишават най-високата цена за подобни стаи между 1 октомври и 30 ноември. Новооткритите хотели ще определят цените си спрямо тези от същата категория и в същите райони. Местните хотели ще трябва да докладват за цените на съответните ведомства. Що се отнася до таксиметровите онлайн услуги, цените на различните видове коли не трябва да надвишават тези от деня преди ценовия контрол да влезе в сила. Компаниите не трябва да добавят нови услуги за таксуване на пътниците. Що се отнася да обществените паркоместа, съседните на Националните изложбен център квартали не трябва да определят по-високи цени от тези, които са докладвали на властите преди ценовия контрол. През този период, различните ведомства ще извършват проверки по споменатите места. Отказващите да се придържат към мерките и нарушилите ги ще бъдат наказани, се казва още в съобщението.", "date": "2018.08.15", "title": "Шанхай въвежда стриктни мерки за овладяване на ръста на цените"}
{"url": "https://www.24chasa.bg/novini/article/7010433", "text": "Премиерът Бойко Борисов откри ремонтираните 30 километра от пътя Старо Оряхово - Долни Чифлик - Гроздьово - Провадия. Рехабилитацията е финансирана от Оперативна програма \"Региони в растеж\" и е на стойност 18 милиона лева, предаде БТА.  Това е поредният път, който реализираме в Северна България, този път с европейски средства, каза при откриването министърът на регионалното развитие Николай Нанков. Той съобщи още, че през последната година и половина в различни проекти в община Провадия са инвестирани над 15.5 милиона лева. Премиерът Борисов заяви при откриването, че никога не е делил кметовете на партии. Той обясни, че на този етап никой от кметовете не е намерил разлика в отношението на правителството към него. На откриването на ремонтираната отсечка присъства и финансовият министър Владислав Горанов, кметовете на общините Провадия, Долни чифлик и Варна, областният управител и др. По-късно министър-председателят посети археологическия обект \"Провадия солницата\".", "date": "2018.08.15", "title": "Борисов откри ремонтиран с европейски пари път в община Провадия"}
{"url": "https://www.24chasa.bg/novini/article/7010443", "text": "Извършени са проверки на криминално проявени лица – съобщиха от областната дирекция на МВР-Добрич На 14 август, около 14 ч. в град Добрич е извършена проверка на криминално проявения М.К. (24 г.). В мъжа е открито бяло прахообразно вещество с тегло 1,2 грама, реагиращо на полевия тест на наркотичното вещество амфетамин. Задържан за 24 часа. При проверка на криминално проявения В.О. (30 г.) е намерена ръчно свита цигара, която при извършения полеви тест реагира на наркотичното вещество канабис с тегло 0,5 грама. Задържани са за 24 часа. По случаите  е образувано бързо полицейско производство.", "date": "2018.08.15", "title": "Криминално проявени са хванати с наркотици в Добрич"}
{"url": "https://www.24chasa.bg/novini/article/7010448", "text": "Незабавни оставки на правосъдния министър Цецка Цачева и на шефката на Агенцията по вписванията Зорница Даскалова заради проблема с Търговския регистър, поиска БСП. Поне от февруари Цачева е знаела, че Даскалова не изпълнява задълженията си по закон, но не е предприела мерки, обяви зам.-шефът на червената група Крум Зарков. Той цитира доклад до Цачева на Инспектората от проверка в агенцията, в който има препоръка да се потърси отговорност на шефката на агенцията. Кризата с Търговския регистър е резултат от некомпетентност, категорична бе зам.-шефката на БСП Деница Златева. Ако няма оставки сега, това ще е тема още на първите дни на парламента, заканиха се червените.", "date": "2018.08.15", "title": "БСП поиска оставките на Цачева и Даскалова заради Търговския регистър"}
{"url": "https://www.24chasa.bg/novini/article/7010462", "text": "Недоверие, мълчание и недоумение царят в Рипол. След като преди година шестима младежи от каталунския град извършиха джихадистки атаки в Барселона и Камбрилс, убивайки 16 души, жителите му се опитват да се завърнат към нормалния си начин на живот. Разположеният в полите на Пиренеите Рипол има 10 600 жители. Тук всички се познават и гледат да избягват въпросите. Единствено плакатът на фасадата на гимназията, където са учили джихадистите, гласи \"Осъждаме насилието\". \"Опитваме се отново да живеем нормално, но е трудно\", признава 58-годишната Жуани Пужол. \"Казваме, че не таим злоба, но подобни неща въздействат на хората и провокират в тях расизъм и недоверие\", казва тя. До миналата година градът бе известен най-вече със своя бенедиктински манастир. Всичко се промени, когато стана ясно, че в него е действала клетката, извършила атентатите от 17 и 18 август, отговорност за които пое \"Ислямска държава\". Озовалата се под влиянието на радикализиран имам група младежи от марокански произход вече почти била приключила с подготовката на терористично нападение, когато на 16 август експлозия унищожила изоставената къща, в която произвеждали предназначените за нападението експлозиви. Взривът убил имама и един от младежите, а другите членове на клетката били принудени да импровизират. Седналият зад волана на пикап Юнес Абуякуб се вряза в пешеходците на прочутия булевард \"Рамблас\" в Барселона. Останалите петима от клетката извършиха аналогична атака няколко часа по-късно в курортния град Камбрилс, на 120 км южно от каталунската столица. Осмината джихадисти загинаха: двама бяха убити при експлозията в къщата, а другите шестима - от полицията. Още трима предполагаеми членове на клетката са в затвора и очакват процес. \"Познавах ги. Те не бяха агресивни\", твърди бившата брокерка Уафа Марси, помогнала на семействата им да си намерят жилища. \"За обществото е по-лесно да ги нарича терористи, ислямисти, джихадисти. За нас те си имат имена: Юнес, Муса, Хуса... Нормално е хората да искат да заметат всичкия боклук.\" Засенчени от детайлно отразените в медиите опити за отделяне на Каталуня през есента, спомените за терористичните нападения се завърнаха година по-късно. Бяха разкрити и някои неоповестени досега заради следствената тайна факти. В началото на месеца жителите на Рипол видяха в медиите снимки и видеозаписи на младежите, на които се вижда как те подготвят бомбите, как се усмихват, докато си слагат колан с експлозиви, как се шегуват за ужасните вреди, които ще нанесат. Това накара хората в Рипол да си зададат болезнения въпрос: как тези израснали в града момчета на възраст между 17 и 28 години, които са си имали приятели немюсюлмани, спортували са в местни клубове, работили са и са говорили свободно на каталунски, са могли да се променят до такава степен? Разследването се съсредоточи върху ключовата роля на покойния имам Абделбаки ас Сати, лежал в затвора за трафик на наркотици преди да пристигне в Рипол и да постави младежите, някои от които братя, под свое влияние. Те се радикализирали незабелязано \"дори и за най-близките им хора\", твърди говорителят на каталунската полиция Алберт Олива. Младежите второ поколение имигранти не се усещаха нито испанци, нито мароканци, подчертава Уафа Марси. Именно тази \"криза на идентичността е слабото място, от което се е възползвал (имамът) вербовчик\". Мохамед пуши пред сборния пункт на мюсюлманите в Рипол бар \"Есперанса\" и отправя проклятията си към имама, радикализирал момчетата. \"Той им проми мозъците, а ние пострадахме от това\", недоволства 48-годишният художник. \"Има хора, които преди ме поздравяваха, а сега ме гледат накриво. Всички ме познават и знаят, че нямам нищо общо със случая, но съм мароканец от Рипол, а това е равно на заподозрян\". Въпреки че жителите на града се опитват да запазят отношенията си с 500-те живеещи в него мюсюлмани, неприязънта вече излиза на повърхността. \"Не могат да продължат да живеят тук след това, което се случи \", казва пожелал анонимност търговец. \"Да заклеймим мюсюлманите означава да подхраним джихадисткия тероризъм\", възразява кметът Жорди Мунел, като общинските власти излязоха с план срещу ксенофобските настроения.", "date": "2018.08.15", "title": "Година след атентата в Барселона - мълчание в града на джихадистите в Каталуня"}
{"url": "https://www.24chasa.bg/novini/article/7010420", "text": "30-годишна великотърновка, бременна в осмия месец, е починала при неизяснени обстоятелства в дома си. Мъртво е и бебето в утробата й. Сигнал на телефон 112 е подала майката на починалата в 16.30 часа във вторник. Жената обяснила, че дъщеря й е бременна в осмия месец, спи и не се събужда. На мястото веднага е изпратен екип, но медиците само констатирали смъртта. Все още причината за трагедията не е изяснена. Предстои да бъде извършена аутопсия в МОБАЛ \"Д-р Стефан Черкезов\". Резултатите от експертизата ще бъдат готови до месец.", "date": "2018.08.15", "title": "Бременна в осмия месец великотърновка\nе починала в съня си"}
{"url": "https://www.24chasa.bg/novini/article/7010473", "text": "Британският министър на външните работи Джереми Хънт каза днес, че би било \"огромна стратегическа грешка\", ако не се постигне споразумение с Брюксел преди Великобритания да напусне Европейския съюз през март, предаде Асошиейтед прес. \"Ние не смятаме, че това би било в интерес на която и да било европейска страна от ЕС или извън него\", заяви Хънт по време на посещение в Латвия. Според него \"все повече държави се обявяват за прагматичен (подход)\", предава БТА.  Латвийският външен министър Едгарс Ринкевич оцени шансовете за Брекзит без споразумение на \"50 на 50\". Има \"много сериозен риск\" за такъв сценарий, каза Ринкевич в интервю за Би Би Си. В същото време той изрази оптимизъм, че все пак ще се стигне до споразумение.", "date": "2018.08.15", "title": "Джереми Хънт: Брекзит без споразумение би бил огромна стратегическа грешка"}
{"url": "https://www.24chasa.bg/novini/article/7010477", "text": "Работим много усилено, правим един \"склад\", в който всички агенции и министерства, в които има електронно управление и регистри, ще бъдат задължени веднъж седмично да си прехвърлят информацията там. Това каза днес в Провадия премиерът Бойко Борисов по повод блокирането на сайта на регистъра на Агенцията по вписванията. По думите му това, което се прави, трябва да е надеждно защитено, предаде БТА.  Борисов коментира още, че е възложил на Томислав Дончев, Комисията за финансов надзор /КФН/ и финансовия министър Владислав Горанов да се занимават със случая с фалиралия застраховател \"Олимпик\". Той допълни, че заедно с КФН ще бъде направено необходимото нарушителите да понесат тежки санкции. Проверките на пътните мостове и съоръжения сме ги направили отдавна, разпоредих финансиране и незабавно строителство, за да не се чака, коментира в отговор на въпрос премиерът. По думите му седем съоръжения са направени, пет се правят в момента, но има още няколко. Той посочи, че има решение и още следващата седмица на всички съоръжения в лошо състояние ще се вкара техника за ремонт. Борисов обясни, че се работи в основите на колоните на мостовете, прави се всичко необходимо, което не е правено от 40 години. Ще намерим начин да ги финансираме, независимо колко пари са необходими, защото когато стане трагедия, вече е късно, смята премиерът. В отговор на въпрос трябва ли да се притесняват хората, Борисов каза, че е трябвало да се притесняваме и преди 20 години, но понеже никой не се е притеснявал, всичко идва при неговото правителство. Премиерът каза, че не помни досега някой да е правил ремонти на мостовете, естакадите и акведуктите. Регионалният министър Николай Нанков допълни, че планова поддръжка на съоръженията се прави и те се поддържат в добро експлоатационно състояние. Той каза, че остават още 17 обекта в недобро експлоатационно състояние, които ще бъдат отремонтирани спешно. По думите му до понеделник ще бъде даден финансовият план и разчет за това. За тези 17 съоръжения в тежко състояние по магистралите ще са необходими около 130 милиона лева по проекти. Досега в ремонти на мостови съоръжения в тежко състояние са инвестирани над 108 милиона лева. В отговор на въпрос за ремонта на Аспарухов мост министърът потвърди, че той ще бъде отложен, защото съоръжението не е в критично състояние. Също в отговор на въпрос министърът каза, че Дунав мост при Русе не е включен в тези съоръжения, но той в момента не е в тежко експлоатационно състояние.", "date": "2018.08.15", "title": "Борисов: Не помня досега някой да е правил ремонти на мостовете, естакадите и акведуктите"}
{"url": "https://www.24chasa.bg/novini/article/7010485", "text": "17-годишният С.Р. е задържан в София, съобщиха от прокуратурата. Той е привлечен като обвиняем за това, че за времето от 23.10. часа на 13.08.2018 г., до 04.30 часа на 14.08.2018 г., в гр. София, от паркинга на магазин от голяма верига  в кв. „Хаджи Димитър“, като непълнолетен, но можещ да разбира свойството и значението на извършеното и да ръководи постъпките си, противозаконно е отнел чуждо моторно превозно средство – автомобил марка „Опел“, модел „Астра“, собственост на К. И., без нейно съгласие, с намерение да го ползва. Впоследствие Р. е нанесъл повреда на превозното средство, удряйки го в телена ограда. Предвид високата обществена опасност на деянието и дееца, наблюдаващият прокурор е постановил задържане на обвиняемия за срок до 72 часа, като е разпоредено привеждането му в сградата на СРС на 16.08.2018 г. – за разглеждане на искане за вземане спрямо него на мярка за неотклонение „Задържане под стража“.", "date": "2018.08.15", "title": "Хванаха 17-годишен, откраднал кола от паркинг в София и я забил в телена ограда"}
{"url": "https://www.24chasa.bg/novini/article/7010511", "text": "Целта ми не е някакво разделяне на етнически принцип, нито създаване на втора Република Сръбска в Косово, целта ми е да се установи 400-километрова граница със Сърбия, заяви президентът на Косово Хашим Тачи в интервю за сръбския вестник \"Данас\", цитирано от БТА. Тачи каза, че този процес изисква \"креативни решения\", които да осигурят мир сега и за в бъдеще. Диалогът между Белград и Прищина е в критичен период, каза той и добави, че няма да позволи миналото да блокира бъдещето и да застраши мира през следващите пет или 50 години. \"Аз разговарям със сръбския президент Александър Вучич и съм склонен да намерим решение, защото искам да видя Косово в НАТО и ЕС колкото може по-скоро. Ще бъда съвсем искрен, не мисля, че можем да стигнем там докато имаме неопределена граница. Трябва да имаме цялостно договорена гранична демаркация, за да не оставим някои отворени въпроси да станат точка на раздор в бъдеще\", подчерта Тачи. Той очаква окончателното споразумение между Белград и Прищина да бъде европейско споразумение, което да приемат и Брюксел, и Вашингтон, както и то да бъде финализирано с нова резолюция на Съвета за сигурност на ООН. \"Или ще бъде намерено европейско решение с подкрепата на ЕС и САЩ, или няма да има никакъв договор\", заяви Тачи.", "date": "2018.08.15", "title": "Тачи: Целта ми е да се установи 400 км граница със Сърбия"}
{"url": "https://www.24chasa.bg/novini/article/7010497", "text": "Има 2 бекъп-а на информацията от Търговския регистър - в резервния център в столичния квартал \"Младост\" и в Шумен. Получила съм уверение, че няма загубена информация, съобщи на брифинг шефката на Агенцията по вписванията, към която е  Търговският регистър, Зорница Даскалова. Тя посочи, че причината за срива са \"дефектирали 4 диска\". Защо обаче са излезли извън строя, все още не е ясно.  Тя е поръчала незабавно доклад за причините, който да бъде изготвен от фирма \"Лирекс\", която поддържа Търговския регистър.  Служители на ГДБОП и ДАНС са проверили Даскалова, че няма манипулиране на информацията. Тази сутрин в 5:40 хората вече могат да правят справки за актуално състояние на фирмите. Търговският регистър ще заработи изцяло другата седмица, но не мога да се ангажирам с по-конкретна дата, каза Даскалова. Тя се извини на всички граждани за причиненото неудобство. По повод появилите се информации, че козметично студио е спечелило обществената поръчка за надграждане на системите на Търговския регистър, Даскалова обясни, че въпросната фирма единствено имала ангажимент за изготвяне на рекламни материали на стойност 2 000 лева. Тъй като договорът не бил изпълнен изцяло, било платено само частично. ", "date": "2018.08.15", "title": "Шефката на Агенцията по вписванията: Няма изгубена информация от Търговския регистър"}
{"url": "https://www.24chasa.bg/novini/article/7010768", "text": "Окръжна прокуратура-Пазарджик внесе протест срещу определението за предсрочното условно освобождаване на бившия кмет на Стрелча Иван Евстатиев, съобщиха от прокуратурата. Окръжна прокуратура-Пазарджик подаде протест, чрез Окръжен съд-Пазарджик, пред Апелативен съд-Пловдив, срещу определение на Окръжен съд-Пазарджик, от 15.08. 2018 г., с което е постановено условно предсрочно освобождаване на лишения от свобода Иван Евстатиев. Иван Евстатиев бе задържан на 15 януари 2016г. в Стрелча след сигнал на 16-годишна ученичка, че е била изнасилена от него в местния хотел, след като е била напита. През 2017 г. бившият кмет беше осъден на 6 г. лишаване от свобода от окръжния съд в Пловдив, но присъдата му бе намалена от апелативните магистрати на 4 г. лишаване от свобода. По време на процеса Евстатиев не се призна за виновен, като твърдеше че всичко е станало доброволно. Той беше задържан в продължение на 2 г. и 7 месеца в предварителния арест и затвора. Ташкена Колчева и до момента твърди, че Евстатиев е невинен.", "date": "2018.08.15", "title": "Прокуратурата внесе протест срещу освобождаването на Иван Евстатиев"}
{"url": "https://www.24chasa.bg/novini/article/7010769", "text": "Иранският президент Хасан Рохани заяви днес, че американският му колега Доналд Тръмп трябва да възстанови мостовете, които е изгорил по време на президентството си, ако иска двустранна среща, предаде ДПА, цитирана от БТА.  По време на заседание на правителството Рохани каза, че \"мостът за комуникация\", който е бил изграден благодарение на ядреното споразумение от 2015 г. между Иран и световните сили, е бил разрушен от решението на Тръмп да се оттегли от сделката. \"Разговорите със САЩ вървяха доста добре, но после американците сами разрушиха този мост\", каза Рохани. Тръмп заяви миналия месец, че е готов да се срещне с иранските лидери, включително с президента, по всяко време и без предварителни условия.", "date": "2018.08.15", "title": "Иран: Тръмп трябва да възстанови изгорените от него мостове, ако иска среща"}
{"url": "https://www.24chasa.bg/novini/article/7010772", "text": "Двамата гръцки войници, които бяха освободени, след като прекараха няколко месеца в турски затвор, бяха изписани от болница след медицински прегледи и се прибраха при семействата си, съобщиха гръцките власти, цитирани от Асошиейтед прес. Двамата са били изписани в добро здравословно състояние днес от военна болница в Северна Гърция, каза гръцки военен представител, предава БТА. Войниците се върнаха от Турция с гръцки правителствен самолет, след като вчера бяха освободени от затвора в северозападния турски град Одрин. Двамата войници бяха арестувани на 1 март от турските власти, след като случайно преминали границата с Турция по време на патрул в Североизточна Гърция.", "date": "2018.08.15", "title": "Освободените гръцки войници се прибраха при семействата си след преглед в болница"}
{"url": "https://www.24chasa.bg/novini/article/7010773", "text": "Най-малко 22 деца са се удавили днес, след като лодката, с окято отивали на училище, потъна в река Нил в Северен Судан, придошла поради проливните дъждове. Лодката возела около 40 деца, съобщи държавната агенция СУНА, цитирана от Ройтерс и ДПА. Жена, медицинско лице от местна болница, също е загинала. Властите на суданската провинция Река Нил все още издирват телата, предаде БТА.", "date": "2018.08.15", "title": "Най-малко 22-ма ученици се удавиха във водите на Нил в Северен Судан"}
{"url": "https://www.24chasa.bg/novini/article/7010804", "text": "Холандското летище \"Схипхол\", разположено край Амстердам, възобновява работата си след  Това съобщиха представители на летищните власти в \"Туитър\", информира ТАСС. \"Постепенно полетите се възобновяват\", се посочва в съобщението. Диспечерската служба на авиовъзела потвърди информацията, но без да уточни кога точно приемането на полети ще бъде напълно възстановено. Сривът е засегнал комуникационната система, чрез която се осъществява връзката с пилотите на самолетите. \"От гледна точка на безопасността бе взето решение за ограничаване на авиосъобщенията\", информира диспечерската служба. Всички самолети, вече намиращи се в холандското въздушно пространство, са се приземили безопасно благодарение на резервна комуникационна система. Другите полети са били пренасочени към летища в съседни страни. Диспечерската служба увери, че \"за отстраняване на неизправностите са задействани всички възможни ресурси\". Европейската организация за безопасност на въздухоплаването (Евроконтрол) заяви, че \"Схипхол\" е преустановил всички полети заради \"извънредна ситуация във въздуха\". Летище \"Схипхол\" спря приемането и изпращането на самолети заради извънредна ситуация във въздуха, се посочва в изявлението, цитирано от ТАСС.", "date": "2018.08.15", "title": "Холандското летище \"Схипхол\" работи отново"}
{"url": "https://www.24chasa.bg/novini/article/7010831", "text": "За Германия е важно турската икономика да е силна, заяви днес германският канцлер Ангела Меркел по време на телефонен разговор с турския президент Реджеп Тайип Ердоган, предадоха световните агенции и турските медии, цитирани от БТА. Президентът Ердоган и канцлерът Меркел обсъдиха двустранните отношения, ситуацията в Сирия и други регионални въпроси. Те също така обсъдиха планираната за края на септември среща на двамата лидери в Берлин, каза източник от турското президентство. По време на разговорите Меркел е подчертала, че \"силната икономика на Турция е важна за Германия\", посочи източникът. Двамата лидери са обсъдили още планове за среща идните дни на турския министър на финансите Берат Албайрак с министрите на икономиката и на финансите на Германия, информира турската телевизия НТВ.", "date": "2018.08.15", "title": "Меркел заяви на Ердоган: За Германия е важно турската икономика да е силна"}
{"url": "https://www.24chasa.bg/novini/article/7010836", "text": "На 13 август около 22:30 часа на кръстовището между улиците \"Рила\" и \"Драган Цанков\" в Русе екип служители от Първо РУ са забелязали лек автомобил „Мерцедес“ с русенска регистрация, в който са пътували двама мъже, съобщиха от ОДМВР - Русе. След подаден от униформените светлинен и звуков сигнал, автомобилът отбил в дясно и спрял. Полицаите са изяснили, че водачът е 26-годишен русенец, а пътникът на предната седалка е на 24 години, също от Русе. При последвалите полицейски и процесуално-следствени действия в 24-годишния са открити електронна везна, полиетиленов плик с няколко кристалообразни бучки, сгъваем нож и пистолет. В автомобила са намерили още - бучка, увита в станиол, боеприпаси и полиетиленов плик с оранжеви хапчета. Близо до колата, на пътното платно, е открит още един полиетиленов плик със свитъци от станиол с неправилна форма. Двамата мъже са били задържани от служителите на реда. Предстои изясняване на количествата и вида на намерените вещества. Започнало е разследване по случая, като е образувано досъдебно производство.", "date": "2018.08.15", "title": "Откриха наркотици, пистолет и боеприпаси  в кола в Русе, задържани са двама"}
{"url": "https://www.24chasa.bg/novini/article/7010842", "text": "Японско дете на 2 години, което се изгуби в неделя след разходка с дядо си, бе открито живо и здраво, след като изкара три дни в гората, предаде Франс прес. Малчуганът веднага е бил откаран в болницата на остров Суо-Ошима в югозападната част на Япония. Йошики Фуджимото е имал само няколко повърхностни рани и страдал от обезводняване. Животът му не е в опасност. Оцеляването на детето се счита за истинско чудо, имайки предвид горещините и влагата в региона, където температурите достигнаха до 30 градуса по Целзий, предаде БТА. Малкият Йошики бил открит, след като отвърнал на повикване на 78-годишен доброволец, включил се в издирването му в гората. Детето било намерено на стотина метра от мястото, където за последно се губели следите му. Йошики бил на разходка с дядо си и с брат си. Но на средата на пътя започнал да плаче и казал, че иска да се прибере вкъщи. Дядо му го отпратил сам към семейната къща, без да се увери дали е пристигнал. Три дни около 160 полицая издирваха детето, като използваха дронове и кучета следотърсачи.", "date": "2018.08.15", "title": "Истинско чудо: 2-годишно японче оцеля, след като изкара три дни в гората само"}
