{"url": "https://www.24chasa.bg/novini/article/7309327", "text": "България пусна Северна Македония в НАТО със 140 гласа “за”, но без участието на БСП. Отсъствието на червените депутати от парламента се превърна в основен акцент на дебатите по темата, независимо че специален гост в пленарната зала бе председателят на парламента на Македония Талат Джафери. Заседанието на депутатите започна с кворум на ръба - 123-ма души. Представителите на БСП не само не бяха в залата, но не дойдоха въобще в парламента. По едно време Днес е исторически ден и за България, и за Северна Македония, но е тревожен фактът, че отсъства БСП, заяви председателят на ПГ на ГЕРБ Цветан Цветанов и отдаде заслуженото на всички парламенти и правителства на България след 1990 г., които са подкрепяли Македония. Той похвали социалистите, че немалко пъти са имали отговорна позиция, когато се е касаело за региона и сигурността на Западните Балкани. “Съжалявам, че заради едно еднолично решение на лидера и кръга около нея не се даде възможност на всички демократично мислещи депутати в левицата да подкрепят Македония. Жалко е, когато ни и уронване на този на парламента”, допълни Цветанов. “Ултиматум и популизъм не може да са отговори на важните въпроси, които трябва да решаваме заедно. Приемаме различията ви, но не и ултимативното отношение и този нарцизисъм”, продължи той задочно към БСП. И призова соцдепутатите с демократично мислене: Бъдете смели и искрени към вашите избиратели. В политиката страхът води до загуба на доверие, предупреди шефът на ПГ на ГЕРБ. “БСП затвърди, че няма необходимост от парламентарно представителство”, допълни Цветанов. БСП предаде националните интереси с отсъствието си, атакува социалистите и Юлиан Ангелов от ВМРО. “Отказът ни да влизаме в зала не може да е конюнктурна приумица, това е тежко политическо решение, което ние ще изпълняваме”, отговори по-късно Корнелия Нинова на пресконференция в партийната централа. Тя уточни, че депутатите ѝ няма да получават заплати за дните, в които са отсъствали, нито ще ползват коли или бензин, както е по правилник. Той има силата на закон и в него ясно е разписано, че като не ходим през деня на работа, не ни се плаща, каза Нинова. И обясни, че БСП иска да се спазват законите в страната. По време на дебатите за членството на Македония в НАТО от “Обединени патриоти” неведнъж напомниха, че е важно договорът за приятелство и добросъседство между България и Македония да бъде изпълняван и от двете страни. “Хората в Македония трябва да бъдат свободни, а не засипвани с омраза. Фалшификациите срещу България и в историята, и в учебниците да спрат”, каза Юлиан Ангелов. Лидерът на “Атака” Волен с който двете страни да се въздържат от всякакви спекулации и опити за обсебване, присвояване на исторически събития и личности, определени като общи. Той се скара на колегите си, че подхождат по темата с комсомолски патос. “Не са малко хората с българско съзнание в Македония, а спрямо тях бяха извършени репресии през годините, все още не могат да ползват правата и свободите си”, заяви и лидерът на НФСБ Валери Симеонов. Ще подкрепим членството ви в НАТО и с внимание и търпение ще изчакаме да видим как се развиват демократичните процеси в Македония, обърна се Симеонов към Джафери. Влизането на Северна Македония в НАТО е пътят за изграждане на силни и стабилни Балкани, за противопоставяне на популизма и национализмите, заяви председателят на ДПС Мустафа Карадайъ. Като исторически момент определи ратификацията вицепремиерът Екатерина Захариева, която също бе в НС. Депутатите на БСП бойкотираха ратификацията на членството на (вече Северна) Македония в НАТО. Изтъкват се вътрешнополитически причини, които през лупата на малцина са вероятно ясни, но за нацията ни като цяло остават в мъгла. С членството на Македония в НАТО България (включително Атлантическият клуб) се ангажира още с признаването на младата държава през 1992 г. И днес е апогеят на това българско усилие, чийто най-силен тласък дойде от двустранния договор за приятелство от август 2017 г. и, разбира се, българското председателство на ЕС от 2018 г. Затова след 15-ина години, когато македонците отбелязват същата годишнина от членството си в НАТО, която ние отбелязваме днес, техните историци и политици ще се питат: защо ли българите в далечната 2019 г. така свенливо ни подкрепиха за НАТО? И отговорът на този въпрос ще остане непонятен за поколенията... Ще има хипотези, догадки и избледняващи спомени. Но някой по-внимателен анализатор ще се сети за предстояща след дни визита у нас на руския премиер Медведев, ще се плесне по челото, ще изскочи гол от ваната и ще се провикне: “Еврика! БСП бойкотът на македонците е за руския премиер - дар скромен, но от сърце!” А аз продължавам да се чудя: кога ли за последен път депутати в улегнала демокрация бойкотират парламента си, за да усъвършенстват държавата си от вкъщи... *Заглавието е на редакцията.  Балкански е моделът опозицията да напуска парламента. Първи бяха гладуващите 39 депутати Първият знаков бойкот в новата история е бунтът на 39-имата във Великото народно събрание от май до юли 1991 г. срещу новата конситуция. Те напускат парламента, опъват палатки и гладуват. Следват протести в страната за разпускане на ВНС и приемане на основния закон от нов, “некомунистически” парламент. Тогава вицепрезидентът Блага Димитрова изрича:  . Сред 39-имата са Георги Марков, Кирил Маричков, Стефан Савов, Йордан Василев, Елка Константинова, Едвин Сугарев, Михаил Неделчев. В крайна сметка днешната конституция е приета. Бойкот на опозицията организира на два пъти и Бойко Борисов през мандата на Пламен Орешарски. Първо през юни 2013 г. извади ГЕРБ от парламента обиден, че БСП и ДПС правят комисия, която да разследва полетите му с Авиоотряд 28 като премиер. Месец и половина по-късно  . Вторият бойкот на ГЕРБ бе година по-късно, когато Борисов извади депутатите си, докато кабинетът на Орешарски не подаде оставка. Корнелия Нинова пък изведе в половинчат бойкот своите миналата есен, когато обясни, че тръгват сред народа да рекламират управленската си програма.  Подходът с напускането е често използван на Балканите. Сръбската опозиция преди дни излезе заради управляващата партия на президента Александър Вучич. Ситуацията в Белград е идентична - мнозинството (160 депутати от общо 250) продължава да работи. Бойкотиращите ходят в Скупщината, но не правят закони, а дават пресконференции. Чести са тези битки и в македонския парламент, като там през годините правителства са избирани без участието на опозицията. ", "date": "2019.02.20", "title": "БСП бойкотира пускането на Македония в НАТО (обзор)"}
{"url": "https://www.24chasa.bg/novini/article/7309310", "text": "Внезапно почина бизнесменът Пламен Минчев, създател на марката на соковете БББ, научи   Бизнесменът е бил в курорта \"Боровец\". Трагедията се е случила докато карал ски. По всяка вероятност Минчев е получил инсулт. Предприемачът навлезе в частния бизнес като вносител, след което спечели доверието на гиганта \"ТетраПак\" и започна собствено производство на сокове в София и производство на прясно мляко в Ботевград. В годините водеше съдебни дела за марката. Той бе абсолютен антипод на старата българска поговорка, че \"две дини под една мишница трудно се носят\". В един период от време той заемаше постовете президент на \"BBB груп\", директор на \"Лайнс\" ООД и председател на бизнесклуб \"Възраждане\", бил е и президент на Българската федерация по тенис и на тази по подводен риболов. Колекционираше риби и корали. В последните 3-4 години той като, че ли не се появяваше в медиите. Всъщност, Минчев след като завършва Софийския университет през 1982 г., е започнал да работи в БНТ - в предаването Всяка неделя. Самият той преди време в едно интервю казва: \"Винаги съм обичал журналистиката, но в един момент реших да погледна какво имам в джобовете си\". Допълва обаче, че журналистите имат изключително важна роля в обществото и стига до стъпалото на един от най-богатите хора в България.", "date": "2019.02.20", "title": "Внезапно почина бизнесменът Пламен Минчев"}
{"url": "https://www.24chasa.bg/novini/article/7309302", "text": "Бившата шефка на румънската антикорупционна агенция е класирана на второ място в надпреварата за европейски главен прокурор след вота на представителите на 22-те страни членки, участващи в структурата на Европейската прокуратура, съобщават информационният сайт Зиаре и в. \"Адевърул\", позовавайки се на източници от Брюксел. На първо място е класиран френският кандидат Жан-Франсоа Бонер, който е събрал 50 точки, следван от румънския кандидат Лаура Кодруца Кьовеши и германския кандидат Андрес Ритер, които имат по 29 точки. Системата за гласуване предвижда даване на 3 точки за първо място, 2 за второ и 1 за трето, предаде БТА. Гласуването на посланиците в ЕС на страните членки се очакваше да бъде на 27 февруари, но е било изтеглено по-рано, уточняват цитираните източници. Предстои Кьовеши и останалите двама кандидати да бъдат изслушани в Комисията по граждански свободи, правосъдие и вътрешни работи и Комисията по бюджетен контрол в Европейския парламент на 26 февруари, след което членовете на комисиите ще гласуват по същата система - с 3 точки за първо място, 2 за второ и 1 за трето. Ако се представи добре на изслушването, Кьовеши има добри шансове да се класира на първо място, като се има предвид, че Европейската народна партия - най-голямата група в ЕП, заяви, че я подкрепя, посочва \"Адевърул\". Зиаре напомня, че бившата шефка на Националната дирекция за борба с корупцията беше класирана на първо място в началния кръг от надпреварата, когато кандидатите се явиха на интервю пред жури от европейски специалисти по право.", "date": "2019.02.20", "title": "Кьовеши втора в класацията за европейски главен прокурор след вота на 22-те страни членки"}
{"url": "https://www.24chasa.bg/novini/article/7309318", "text": "Между 23 и 24 часа на 20 февруари ще има профилактика на платформата за продажба на е-винетки, съобщиха от пресцентъра на АПИ. Заради профилактиката е възможно краткотрайно прекъсване на работата в интервала от 23.00 до полунощ на 20 февруари 2019 г. Клиентите, които желаят да купят е-винетка в този период и системата се окаже недостъпна, да опитат след известно време.", "date": "2019.02.20", "title": "Между 23 и 24 часа на 20 февруари ще има профилактика на платформата за продажба на е-винетки"}
{"url": "https://www.24chasa.bg/novini/article/7309333", "text": "Що се отнася до нивото на радиация, планираната окололунна станция \"Гейтуей\" ще е по-опасна в сравнение с Международната космическа станция (МКС), предаде ТАСС. Това заяви Михаил Панасюк, директор на научно-изследователския институт по ядрена физика \"Д.В. Скобелцин\" на Московския държавен университет. \"От гледна точка на радиацията, \"Гейтуей\" ще е много по-опасна от МКС - каза той. - Това разбират всички наши партньори, всички космически агенции.\" Директорът на института по медико-биологични проблеми на Руската академия на науките Олег Орлов отбеляза, че \"Гейтуей\" ще е по-опасна заради орбитата си. \"Нискоорбиталната станция ще е с 30-50-процентна защита срещу галактичното излъчване, намирайки се в сянката на Луната - поясни той. - На орбитата, на която се предполага, че ще е \"Гейтуей\", се добавя възможността от повишено радиационно облъчване.\", предаде БТА. По-рано специалистът от ракетно-космическата корпорация \"Енергия\" Рафаил Муртазин оповести, че орбитата на планираната окололунна станция \"Гейтуей\" ще е много неустойчива и редовно ще се нуждае от корекции. Той уточни, че честите маневри за коригиране на орбитата ще намалят надеждността на управлението на станцията. Минималната височина на орбитата на бъдещата окололунна станция ще е 4500 км, а максималната - 75 000 км.", "date": "2019.02.20", "title": "Бъдещата окололунна станция \"Гейтуей\" ще е по-опасна от МКС"}
{"url": "https://www.24chasa.bg/novini/article/7309356", "text": "Израелският премиер Бенямин Нетаняху сключи предизборно споразумение с две религиозно-националистически партии в опит да обедини твърдолинейния си блок преди парламентарните избори през април, предаде Асошиейтед прес. Партията на Нетаняху \"Ликуд\" (\"Съюз\") обяви, че заделя 28-ото място в листата си за партията \"Еврейски дом\" и ще й даде две министерства в бъдещо правителство, ако тя се слее с партията \"Еврейска сила\". \"Еврейска сила\" е съставена от твърдолинейни религиозни националисти, които се обявяват за приемници на забраненото каханистко движение, проповядвало принудително изселване на палестинците от Израел, предаде БТА. Според последните допитвания Ликуд може да спечели около 30 от 120-те места в Кнесета, докато \"Еврейски дом\" и \"Еврейска сила\" едва ли ще успеят да влязат самостоятелно в еднокамарния парламент.", "date": "2019.02.20", "title": "Нетаняху сключи предизборно споразумение с две религиозно-националистически партии"}
{"url": "https://www.24chasa.bg/novini/article/7309364", "text": "(ИД), вече е с отнето британско гражданство, предаде Франс прес. \"Аз съм шокирана. Намирам, че това е малко несправедливо за мен и за детето ми\", каза 19-годишната жена пред телевизия Ай Ти Ви, след като беше съобщено, че е лишена от гражданство. \"Други хора са връщани във Великобритания и не виждам с какво моят случай е по-различен\", допълни тя, подчертава, че не съжалява за нищо, което е направила. Шамима Бегум каза, че обмисля да поиска холандско гражданство, тъй като в Сирия тя се е омъжила за джихадист, роден в Холандия. Той сега задържан от кюрдско-арабската антиджихадистка коалиция Сирийски демократични сили (СДС). Шамима Бегум се намира в бежанския лагер Ал Хол в Североизточна Сирия. Миналата седмица тя обяви намерението си да се върне във Великобритания. През уикенда Шамима роди трето дете. Предишните й две бебета от брака й с холандския джихадист обаче са починали от заболяване и недохранване. Решението на британския вътрешен министър Саджид Джавид да лиши от поданство Шамима Бегум било съобщено на семейството й в писмо вчера. Джавид намекна днес, че детето на Шамима може да бъде изпратено във Великобритания. \"Децата не трябва да страдат. Така че, ако един родител изгуби британското си гражданство, това няма да засегне правата на детето му\", допълни той. Семейството на Шамима каза, че ще оспори решението на британските власти. Родителите на момичето са от Бангладеш, но Шамима, която е родена във Великобритания, няма двойно гражданство и никога не е имала бангладешки паспорт, заяви адвокатът на семейството по повод коментар на говорител на британското вътрешно министерство, че младата жена може да получи гражданство на друга страна. Информацията бе потвърдена от правителството на Бангладеш, предаде Ройтерс. Негови представители подчертаха, че Шамима няма бангладешко гражданство и съответно нищо общо със страната. Великобритания има правото да лишава гражданин от националността му, ако прецени, че това е в общ интерес на страната и при условие че този човек няма да остане апатрид, съгласно ратифицираната от нея конвенция от Ню Йорк от 30 август 1961 г., отбелязва Франс прес. Случаят на Шамима Бегум илюстрира дилемата, пред която са изправени няколко европейски държави. Те трябва да решат дали да върнат своите граждани джихадисти и да ги съдят у дома или да им забранят да се върнат, отбелязва още Франс прес. Според британски политици Шамима не е трябвало да бъде лишавана от гражданство и е трябвало да бъде изправена пред британски съд, за да отговаря пред него за престъпленията си.", "date": "2019.02.20", "title": "Отнеха британското гражданство на Шамима, заминала за Сирия, за да стане част от ИД"}
{"url": "https://www.24chasa.bg/novini/article/7309311", "text": "Освен за неизпълнение на разпореждане от по-висшестоящ прокурор или за тромаво правосъдие магистрат може да бъде наказан от Висшия съдебен съвет (ВСС) и ако след катастрофа откаже тест с дрегер или медицинско изследване. Това става ясно от анализ на ВСС за практиката на Върховния административен съд (ВАС) по дисциплинарки срещу магистрати от 2013 до 2017 г. С “порицание” е наказан съдия от Смолянския окръжен съд през 2013 г., тъй като катастрофирал с личния си автомобил и отказал да бъде тестван с дрегер за алкохол. ВАС се съгласява с наказанието, като изрично отбелязва, че “Магистратите трябва да дават пример за висок морал и почтеност”, подчертават върховните съдии. Това наказание на смолянския съдия няма общо с друго, което може да му бъде наложено от КАТ. От 2013 до 2017 г. във ВАС са били заведени 93 дела за дисциплинарни наказания на магистрати. По закон всеки магистрат може да получи 6 наказания - от най-лекото забележка, орязване на заплатата, понижаване в ранг или в длъжност до най-тежкото - уволнение. Предложение ВСС да образува дисциплинарка срещу магистрат може да направи председател или ръководител на съд и прокуратура, по-висш началник, съдебният инспекторат или министърът на правосъдието. 15 са били потвърдените решения на ВСС да наложи “забележка” на магистрати от 2013 до 2017 г. 8 “забележки” са били отменени от ВАС. Това наказание се дава за дребни провинения, които противоречат на Кодекса за етично поведение на българските магистрати. Може да се наложи и заради неизписани навреме дела, или За 5 г. ВСС 7 пъти е порицавал и е потвърдил 3 заповеди за същото наказание на съдебни или прокурорски шефове. Кадровиците са наложили “порицание” през 2014 г. Преди отсъствието си магистратът уведомил съдебен секретар, че шефът отказва да го пусне на семинар в Букурещ. И подчертал, че му е и звънил много пъти по телефона. ВСС приема, че това поведение на айтоския съдия е невежливо и толерантно и че противоречи на принципите на колегиалност. Съдията обаче оспорва наказанието си пред ВАС. Съдиите го отменят, тъй като установяват, че отношенията между съдията и председателя на съда са били влошени от по-рано. Отсъствието на магистрата от работа не е довело до отлагане на дела, нито пък заради него други съдии от съда са били прекомерно натоварени, казва ВАС. И обяснява, че магистратът не е разбрал причините за отказа на началника да го пусне в платен отпуск. 14 са решенията на ВСС за наказание “намаляване на заплатата”, само 6 от тях обаче са потвърдени от съда. Това наказание основно се налага за системно неспазване на сроковете, предвидени в НПК и ГПК – например забавено администриране на преписки. Кога обаче магистрат може да се раздели с шефски пост? Един от най-пресните примери е от 2017 г. Тогава ВСС наказа районната прокурорка на Варна Цветанка Гетова и нейната заместничка Милена Даскалова, като ги освободи от ръководните длъжности. Причината - бяха хванати да пият алкохол в работно време. Около 13,30 ч на 13 март 2017 г. Гетова и Даскалова излезли от прокуратурата и отишли в заведение. Даскалова нямала време да се нахрани през обедната почивка, защото била заета със служебен ангажимент, а Гетова искала да почерпи, защото щяла да става баба. Прокурорките седнали на маса и Три от ракиите не били за тях, а за познати на Гетова, която искала да ги почерпи. Неизвестен обаче подал сигнал срещу двете прокурорки, че пият алкохол в работно време. Към 15,30 ч в ресторанта била извършена внезапна проверка от прокурори от апелативната прокуратура във Варна. Те снели обяснения от клиенти и от персонала, взели и фискалния бон, за да проверят какво са яли и пили Гетова и Даскалова. Въпреки неканените гости двете останали в заведението до 20 часа. Материалите, заедно с предложение за образуване на дисциплинарки срещу Гетова и Даскалова, били изпратени на главния прокурор Сотир Цацаров, който ги внесе във ВСС. Съдебните кадровици изправиха прокурорките на дисциплинарен съд, който приключи с решения двете да бъдат наказани с освобождаване от ръководните им длъжности. Преди 2 месеца ВАС потвърди окончателно наказанията им. Магистрите подчертаха в решенията си, че прокурорките не са погазили етичния кодекс, нито са проявявали пренебрежение към околните. Наказани са обаче, защото са нарушили трудовата дисциплина. 13 магистрати са получили най-тежкото наказание уволнение от 2013 до 2017 г. През 2015 г. ВСС я освободи от длъжност заради няколко прегрешения. Първото е за случая “Белведере”, заради който Ченалова беше наречена “гнила ябълка” от бившия френски посланик у нас Ксавие Кабан. Според 5-има членове на съвета Ченалова била предубедена в становището си по “Белведере”, публикувано на сайта на СГС. Това уронило престижа на съдебната власт. Тя забавила администрирането на жалбите по делото за фалита на две дружества, дъщерни на френската компания “Белведере”. Освен това не е спазила и сроковете за произнасяне по около 50 дела. Ченалова обжалва уволнението си, но делото още не е приключило. Към момента се разглежда за втори път от 3-членен състав на ВАС. Най-често наказанията, които ВСС налага на магистрати, падат в съда заради административнопроцесуални нарушения. Например съдебните кадровици не са обсъдили и анализирали конкретно всяко едно от провиненията. Наказание се отменя и когато член на ВСС предложи срещу магистрат да бъде образувано дисциплинарно дело, а след това и решава същото производство. Кандидатът за младши прокурор Анчо Тодоров няма да облече червената тога, тъй като бил невъзпитан и груб към колеги и преподаватели в Националния институт на правосъдието (НИП) по време на занятия и във виртуалното пространство. Решението за Тодоров е на Върховния административен съд (ВАС) и е окончателно. На 26 юни 2018 г. прокурорската колегия на ВСС отказа да го назначи за младши прокурор в Софийската районна прокуратура (СРП), защото не притежава необходимите нравствени и професионални качества. Причината - негови колеги от НИП подали сигнал до районния прокурор на София Радослав Димов, в който се твърдяло, че поведението на Тодоров противоречи на етичния кодекс. По свидетелства на колегите му кандидатът за младши прокурор използвал грозен език към преподавателите в НИП. Освен това пускал неприлични коментари за преподаватели и колеги във фейсбук, Messenger и във Viber. Етичната комисия на прокурорската колегия провери случая и изготви отрицателно становище за Тодоров, заради което ВСС не го назначи за младши прокурор. Той обжалва решението пред ВАС. Казва, че не е автор на неприличните коментари, тъй като телефонът му може да е попаднал в ръцете на колегите му, които да са го злепоставили. И добавя, че бил в лоши отношения с тях. Преди да се скарат обаче, Тодоров им разказал лични неща за себе си и близките си, заради което те може да са го компрометирали, твърди неназначеният младши прокурор. КИРИЛ БОРИСОВ Военният следовател от София майор Георги Петров се раздели с държавната служба в сряда, защото освен с разследвания се занимавал и с хазарт. Главният прокурор Сотир Цацаров поиска от Висшия съдебен съвет да го освободи и кадровиците го направиха. През април м.г. магистратът под пагон Георги Петров завършил курсове за букмейкър. Веднага след това започнал и втората си работа. Сключил договор с голяма фирма за хазарт и започнал да ползва техен терминал. Така започнал да събира залози за участие в хазартни игри в полза на фирмата и да изплаща печалби от тяхно име. Печелил по 5% от брутната сума по направените залози, което със сигурност е много повече от заплатата му като следовател. Освен това майор Петров е бил упълномощен от дружество, собственост на съпругата му Надежда, за да разпространява и талончета за търкане. От тях пък печелил по 6% от стойността на продадените билети. Проблемът е, че като магистрат той не може да бъде букмейкър и куп други странични дейности. Така нарушил Закона за съдебната власт. Малко след като започнал работа в хазартния бизнес, срещу него започнала и проверка. По време на заседанието в сряда членът на ВСС Пламена Цветанова каза, че Георги Петров извършва търговска дейност по смисъла на Търговския закон, но това е забранено за магистратите според Закона за съдебната власт. Цветанова призова колегите си да подкрепят предложението за неговото освобождаване от съдебната система поради несъвместимост. “Не стана ясно в кой пункт на военната прокуратура е работил само”, каза главният прокурор Сотир Цацаров.", "date": "2019.02.20", "title": "Наказват магистрати и ако откажат дрегер за алкохол след катастрофа"}
{"url": "https://www.24chasa.bg/novini/article/7309387", "text": "Еврокомисарят по цифровизацията Мария Габриел бе домакин тази вечер на тържество, посветено на предстоящия на 3 март национален празник на България. Събитието бе уважено от вицепрезидента Илияна Йотова, вицепремиера Марияна Николова, еврокомисаря по образованието Тибор Наврачич, предаде БТА. Преди почти век и половина България се върна на политическата карта на Европа, посочи в словото си комисарят Габриел. Нашият народ се гордее със своята държавност, създадена преди повече от 13 века. В миналото търсим своите корени и се опитваме да надникнем в бъдещето за нашия народ и европейските народи, чиято съдба сме избрали да споделяме. България е едновременно древна и модерна страна, в която младите хора са изключително талантливи, добави тя. Вицепрезидентът Йотова отбеляза, че България е страната с най-дълга държавна традиция в Европа. По нейните думи българите не са получили свободата си даром и жертвите и героите са живи в нашата памет. Вицепремиерът Николова посочи, че в деня на Освобождението се чества възкресението на един народ с висока духовна и материална култура. България извървя труден и много сложен път, за да бъде днес член на ЕС, допълни тя. На тържеството в присъствието на много гости бе открита изложба с 12 детски рисунки под наслов \"България в Европа - минало, настояще, бъдеще\". За гостите пяха и танцуваха децата от българското училище \"Пейо Яворов\" към посолството на България в Белгия и от българската секция на Европейско училище IV в Брюксел.", "date": "2019.02.20", "title": "В Еврокомисията отбелязаха предстоящия национален празник на България"}
{"url": "https://www.24chasa.bg/novini/article/7309391", "text": "\"Бърбъри\" оповести, че изтегля от колекцията си за сезона есен/зима 2019-2020 г. суичър с качулка, за който бе преценено, че окуражава самоубийството, и поднесе извиненията си, предаде Франс прес. Става въпрос за използване на нещо като примка за затваряне на качулката на суичъра по време на дефиле на \"Бърбъри\" на неотдавнашната Лондонска седмица на модата. Манекенката Лиз Кенеди би тревога, като качи в Инстаграм снимка на инкриминираното облекло, придружена от посланието \"Самоубийството не е мода\". \"Не разбирам как е възможно да допуснете подобно облекло да бъде показано на модния подиум, по-специално в колекция, предназначена за млади момичета\", възнегодува тя, обръщайки се към творческия директор на \"Бърбъри\" Рикардо Тиши. Лиз Кенеди, която твърди, че член на семейството й е правил опит да се самоубие, взе участие във въпросното дефиле. Тя увери, че се срамува, предаде БТА. \"Имах кратък разговор с някого, но успях само да промълвя \"Това е модата - никой не се интересува от душевното ти състояние\", каза тя. \"Не съм искал да оскърбя никого - отбеляза Тиши. - Това е в разрез с вижданията ми и с ценностите на \"Бърбъри\".\"", "date": "2019.02.20", "title": "Модна къща \"Бърбъри\" изтегля суичър със самоубийствена примка на качулката"}
{"url": "https://www.24chasa.bg/novini/article/7309401", "text": "Бившият председател на македонския парламент Трайко Веляноски е задържан по искане на специалната прокуратурата на Македония, съобщава  Веляноски е сред основните отговорници за погрома на македонския парламент от 27 април 2017 година, когато над 100 души бяха ранени, включително журналисти и настоящият премиер Зоран Заев. Веляноски бе сред най-близките съюзници на вече избягали от страната бивш премиер Никола Груевски.", "date": "2019.02.20", "title": "Задържаха бившия председател на македонския парламент Трайко Веляноски"}
{"url": "https://www.24chasa.bg/novini/article/7309201", "text": "С две джобчета, съдържащи сензори и радиопредаватели, на колана си и с таблет в ръка, млада жена натиска бутон и прониква в среда, в която стотици оранжеви коли-роботи се движат съобразно мрежа, управлявана от компютър. Става въпрос за хиляди вещи и предмети, за които гигантът в онлайн търговията Амазон е получил поръчки, предаде Франс прес. Добре дошли в новия център на Амазон за обработване на поръчки, който отвори врати през септември м.г. в Статън айлънд в Ню Йорк. В центъра с площ 80 000 кв.м, оборудван с транспортни ленти, които са дълги няколко километра, Амазон се осланя на най-нови разработки в роботиката. Те потвърждават наблюдаваната експанзия на роботи, които си сътрудничат с хора, предаде БТА. \"Технологичното сако\", носено от 21-годишната Деасани Бърнард, е сред тези разработки. Използвано в складовете на Амазон от края на 2018 г., то позволява безопасно да се проникне в средата, в която се движат коли-роботи, за да се вземе паднал на земята предмет или да се изследва повреден робот. Достатъчно е да се натисне бутонът, за да може роботите да забавят или да спрат придвижването си, като преразгледат маршрута си, за да се избегне мястото, където Бърнард ще се намеси. Амазон ползва 25 подобни автоматизирани центъра. \"Те позволяват да се ограничи до по-малко от час времето за изпълнението на задачи, за които по-рано бе нужен повече от един ден, и да се намали нужната за складиране площ\", заяви Тай Брейди от Амазон роботикс, филиала за роботика на Амазон. Те свидетелстват също за риска хора да загубят работата си заради интелигентни машини.", "date": "2019.02.20", "title": "Роботи-сътрудници на Амазон са като предвестник на бъдещето"}
{"url": "https://www.24chasa.bg/novini/article/7309165", "text": "До края на 2020 г. ще приключи рехабилитацията на пътя през прохода „Петрохан“. Това съобщи заместник-министърът на регионалното развитие и благоустройството Николай Нанков при посещението си в Монтана днес, където взе участие в дискусията „Европа в нашия дом“. Път II-81 е сред приоритетите на Агенция „Пътна инфраструктура“ и в момента по Оперативна програма „Региони в растеж“ се рехабилитират 43 км на територията на област София, които се очаква да бъдат готови през тази пролет. Отделно по Програмата за трансгранично сътрудничество Интеррег VA „Румъния – България“ 2014-2020 г. В момента тече обществена поръчка за избор на изпълнител за рехабилитация на още 7,7 км от трасето - от км 86,3 до км 94. Индикативна стойност е 5,3 млн. лв. От програмата е осигурено финансиране и за друг участък от пътя – от км 94 до км 101. Подписването на договора за него предстои. С успешното завършване на тези обекти ще бъде обновен целият проход, тъй като отсечката на територията на област Монтана беше ремонтирана през 2015 г. по програма „Транзитни пътища V“. Възлагат се предпроектни и геоложки проучвания за изграждане на тунел под прохода „Петрохан“, който ще бъда предложен за финансиране чрез публично-частно партньорство. Реалният срок да се доведе проектът до край е осем години при много добра организация. За тунел се говори много отдавна, но за първи път е включен в управленска програма, отбеляза заместник-министър Нанков. Напредва и работата по проекта за пътя „Видин – Ботевград“, който е ключов за региона. Изготвени и приети са техническите проекти за участъците от Видин до Монтана, а за участъка Монтана – Враца е изготвен само идеен проект. Очаква се в началото на тази година да бъдат обявени обществените поръчки за отсечките по трасето между Видин и Ружинци. През 2018 г. бяха обявени обществените поръчки за избор на изпълнител на два подучастъка по трасето между Мездра и Ботевград. За участъка от Мездра до Ботевград вече са отворени шест оферти за строителството на Лот 2, а за Лот 1 в петък, 22 февруари, ще бъдат отворени офертите. Зам.-министър Нанков посочи, че инвестициите в региона по ОП „Региони в растеж“ 2014-2020 ще продължат. По програмата са сключени общо 17 договора на стойност 60 млн. лв. 14 от проектите са на общините Монтана, Лом, Берковица, Бойчиновци, Чипровци, Вълчедръм и Вършец и са за 37 млн. лв., с които ще бъдат обновени градовете. Три проекта за 24 млн. лв. са на Министерството на образованието и науката, Министерството на здравеопазването и на Агенция „Пътна инфраструктура“. Ще бъдат модернизирани 15 училища и детски градини с 6856 младежи. Два са обектите на социалната инфраструктура на стойност 1,2 млн. лв. По мерките за енергийна ефективност се извършва саниране на 4 обществени и 10 жилищни сгради. Ще бъдат благоустроени 48 хил. кв. м незастроени зелени и паркови площи в градската среда, като инвестицията е в размер на 9 млн. лв.", "date": "2019.02.20", "title": "Нанков: До края на 2020 г. ще приключи ремонтът на пътя през прохода „Петрохан“ (Обновена)"}
{"url": "https://www.24chasa.bg/novini/article/7309227", "text": "Венецуелските власти отново отвориха морската граница на страната с Холандските Антили, след като я затвориха вчера, предаде Ройтерс.  Регионалният военен командващ генерал Мигел Моралес Миранда не даде причина за промяната в решението. Сега кораби и самолети отново могат да пътуват между Венецуела и островите Аруба, Кюрасао и Бонер, предава БТА. Венецуелската опозиция заяви, че възнамерява да докара хуманитарна помощ в страната от Кюрасао в събота. Правителството на президента Николас Мадуро каза, че ще блокира помощта.", "date": "2019.02.20", "title": "Венецуела отново отвори морската си граница с Холандските Антили"}
{"url": "https://www.24chasa.bg/novini/article/7309228", "text": "На видима възраст 50 години е  , съобщиха от полицията. При първоначалния оглед не са открити следи от насилие. Самоличността на удавницата все още не е установена. По случая работят служители от 4-о РУ в града. Сигналът за трупа в реката е бил подаден около 17 часа от гражданин. Водолази от пожарната са участвали при изваждането на жената.", "date": "2019.02.20", "title": "50-годишна е извадената мъртва жена от река Марица в Пловдив"}
{"url": "https://www.24chasa.bg/novini/article/7309231", "text": "Петима турски войници са били ранени при експлозия на боеприпаси в казарма в град Полатлъ в окръг Анкара, предаде Анадолската агенция, като се позовава на съобщение на министерството на отбраната. В съобщението се посочва, че петима войници са били ранени при инцидент по време на учебна артилерийска стрелба във военно училище, предаде БТА. Ранените войници са транспортирани за лечение в болница. Започнала е проверка във връзка с инцидента", "date": "2019.02.20", "title": "Петима войници са ранени при експлозия\nна боеприпаси в казарма в окръг Анкара"}
{"url": "https://www.24chasa.bg/novini/article/7309162", "text": "Повече от пет на сто от състава на ЦИК остава с неясна квота. За решаването на този проблем настоя пред депутатите от правна комисия проф. Михаил Константинов, математик, политически анализатор и бивш член на ЦИК, съобщи БТА. На своето заседание днес народните представители приеха процедурни правила за номиниране и изслушване на кандидатите за членове на ЦИК. Проф. Константинов постави принципен въпрос - кой има право да излъчи свой член в ЦИК. \"Квотният принцип има технически проблеми\", обясни математикът. Според него остава нерешен въпросът коалиции, които са европейско представени, но които вече не съществуват изобщо или не съществуват в своя първоначален вид, имат ли право на свой представител в ЦИК. Такива са коалицията \"България без цензура\" на Николай Бареков, която има двама евродепутати и коалицията \"Реформаторски блок\", която разполага с един евродепутат. Проф. Константинов заяви, че е нелогично \"България без цензура\", която вече не съществува да има свой член в ЦИК. По думите му още по-интересно е положението с Реформаторския блок, който продължава да съществува, макар и от него да е отпаднала една част. \"Става въпрос за един член на ЦИК\", обясни проф.Константинов. Той изтъкна, че квотният принцип се разпростира и за всички общински, районни и секционни избирателни комисии. \"Ако имате 18 члена общо - това е повече от пет на сто от състава на ЦИК и това се повтаря надолу в по-ниските нива на изборната администрация\", обясни проф.Константинов. Проф. Константинов настоя за възприемане на общ принцип и припомни, че решение на проблема се очаква до две седмици. Данаил Кирилов, председател на правната комисия призна, че пренаписването на тази част от кодекса ще доведе до ескалация на напрежение. Пред журналисти той обясни, че очаква най-късно на 18 или 19 март да има избор в пленарна зала на кандидатите за членове на ЦИК. На въпрос как ще се реши проблемът с представителите на коалициите в ЦИК, Кирилов обясни, че такива партии ще получат място в ЦИК, като само от тях зависи дали ще се разберат да имат свой представител, след като представят документ с подписите на поне двама от членовете на коалицията.", "date": "2019.02.20", "title": "Повече от 5% от състава на ЦИК оставал с неясна квота"}
{"url": "https://www.24chasa.bg/novini/article/7309170", "text": "Сърбия играе ключова роля в региона на Западните Балкани и е една от главните кандидатки за членство в ЕС, заяви днес посланикът на Румъния в Белград Оана Кристина Попа и изтъкна, че нейната страна, която в момента председателства Европейския съвет, силно подкрепя европейския път на Сърбия, предаде Танюг. Румъния подкрепя Сърбия не само като приятелска съседна страна, за нас от стратегическо значение е Сърбия и целият регион да напредват, заяви Попа на форум за значението на румънското председателство за Сърбия и Западните Балкани, предаде БТА. Европейският съюз през 2018г., когато бе председателстван от България и Австрия, отново се посвети на Балканите, заяви Попа и подчерта, че и Румъния ще направи всичко по силите си, за да помогне на всички партньори в региона. Попа добави, че една от целите на румънското председателство е Северна Македония да започне преговори с ЕС за присъединяване в най-скоро време.", "date": "2019.02.20", "title": "Румъния силно подкрепя европейския път на Сърбия"}
{"url": "https://www.24chasa.bg/novini/article/7309177", "text": "Хиляда френски \"жълти жилетки\" организираха мирна демонстрацията тази сутрин пред централата на ООН в Женева, за да протестират срещу насилието, на което твърдят, че са подложени от силите на реда във Франция, предаде Франс прес. Демонстрантите се събраха на Площада на нациите, който се намира срещу европейската централа на ООН - Двореца на нациите. Те бяха заобиколени от хора с оранжеви жилетки, грижещи се за сигурността, под зоркото око на дискретно присъстващите женевски полицаи, които стояха настрана, предаде БТА. Направо на площада, сред френски и местни знамена, бяха организирани дискусионни групи. Плакати осъждаха \"диктатурата\" във Франция и използването от полицията на произведени в Швейцария специални пушки ЛБД40 (LBD40) с отбранителни муниции, с каквито вече бяха ранени множество демонстранти по време на протестите. Повечето участници в проявата бяха дошли от пограничните френски департаменти. На демонстрантите не беше разрешено да навлизат в зоната на Двореца на нациите, но според информационната агенция АТС малка делегация начело с френския адвокат Фарид Фариси е била приета във Върховния комисариат на ООН по правата на човека на брега на Женевското езеро. Демонстрацията приключи спокойно в определения от общинските власти час и \"жълтите жилетки\" се качиха в автобусите, с които пристигнаха.", "date": "2019.02.20", "title": "Хиляда френски \"жълти жилетки\" на протест пред централата на ООН в Женева"}
{"url": "https://www.24chasa.bg/novini/article/7309190", "text": "Повече от 2 часа в пленарна зала коментирахме изключително експертно агрументите за ветото на президента. Добре беше, че се чуха и аргументите на председателя на комисията за защитата на личните данни. Предполагам, че колегите от БСП, ако бяха в залата, щяха да си подкрепят решението от второто гласуване. Това заяви депутатката от ГЕРБ Десислава Атанасова в предаването \"Още от деня\" по БНТ. \"Мотиви БСП винаги може да търси в някой друг, а не да търси собствената си вина. Смятам, че бе политическа грешка БСП да не присъстват днес в парламента за ратификацията на договора на НАТО с Македония\", добави тя. \"Друго е по-интересно. Доброто, което днес се случи, е, че се разсея една мантра - че ДПС държи кворума в пленарна зала. Колегите, които са се регистрирали тази сутрин, са от всички партии, освен от ДПС\", заяви Атанасова.", "date": "2019.02.20", "title": "Десислава Атанасова: БСП допуснаха политическа грешка да не присъстват днес в парламента"}
{"url": "https://www.24chasa.bg/novini/article/7309193", "text": "Министерството на отбраната на Русия разпространи днес видеозапис на тест на нов подводен дрон с ядрен двигател, съобщи Асошиейтед прес. Краткият клип от пробния старт на безпилотния апарат \"Посейдон\" бе публикуван часове след речта на руския президент Владимир Путин пред парламента, отбелязва АП. В нея той спомена за създадено ново руско оръжие, което е преминало успешно изпитанията. По думите му до края на годината новото оръжие ще бъде разположено на първата руска подводница. На видеоклипа се вижда дронът и как той стартира. Не се дава информация кога и къде е бил направен записът. Путин спомена за първи път за безпилотната подводница носител преди година, припомня АП. Тогава той заяви, че \"Посейдон\" не може да бъде засичан, с ядрения си заряд е способен да поразява големи кораби и обекти на брега и развива скорост, надвишаваща многократно тази на най-бързите плавателни съдове и торпеда. ТАСС цитира контраадмирала от запаса Всеволод Хмиров, според когото морската система \"Посейдон\" ще обезсмисли усилията на САЩ по създаването на глобална противоракетна отбрана в морската й компонента.", "date": "2019.02.20", "title": "Русия пусна клип с тест на нов безпилотен подводен апарат (Видео)"}
{"url": "https://www.24chasa.bg/novini/article/7308842", "text": "Севернокорейският специален пратеник Ким Хьок-Чхол пристигна днес в Ханой преди втората среща между президента на САЩ Доналд Тръмп и лидера на КНДР Ким Чен-Ун, предаде Ройтерс, като се позова на осведомени източници. Емисарят е довел във виетнамската столица делегация, която включва още шестима севернокорейци, предава БТА. Очаква се Ким Хьок-Чхол да има среща със специалния пратеник на САЩ за Северна Корея Стивън Бигън, който също е очакван днес в Ханой, предаде Асошиейтед прес. Американският и севернокорейският емисар вече се срещнаха по-рано този месец в Пхенян, за да обсъдят детайлите около двустранната среща на върха във виетнамската столица на 27 и 28 февруари.", "date": "2019.02.20", "title": "Севернокорейски пратеник пристигна в Ханой преди срещата Тръмп - Ким (Обновена)"}
{"url": "https://www.24chasa.bg/novini/article/7309252", "text": "Посланикът на САЩ в Белград Кайл Скот коментира позицията на официален Белград по въпроса за политическата криза във Венецуела като посочи, че Сърбия е на погрешната страна на историята, съобщи сръбската държавна телевизия РТС, цитирана от БТА. Народът на Венецуела гладува под нелегалното управление на диктаторски режим. Повече от 50 държави от Латинска Америка, Северна Америка и Западна Европа застанаха зад народа на Венецуела и временния президент (Хуан) Гуайдо. Сърбия е на неправилната страна на историята, написал Скот в Туитър. Говорейки пред парламентарната комисия за външни работи по-рано сръбският външен министър Ивица Дачич заяви, че Венецуела е приятелска страна и Сърбия не се меси във вътрешните й работи.", "date": "2019.02.20", "title": "US посланикът в Белград: Сърбия е на грешната страна на историята"}
{"url": "https://www.24chasa.bg/novini/article/7309264", "text": "Депутати от комисията за външни работи в Европейския парламент призоваха за официално суспендиране на преговорите за присъединяване между ЕС и Турция, мотивирайки се с корупция и други сериозни опасения, предаде ДПА. Отношенията между Турция и ЕС се нуждаят от предефиниране в смисъл на ефективно партньорство, заяви депутатката Ренате Зомер от дясноцентристката Европейска народна партия, предаде БТА. С всички груби нарушения на човешките права, липсата на съдебна независимост и въвеждането на нова конституция, в която липсват жизненоважни корективи, няма смисъл да продължават преговорите за членство със сегашното правителство, добави депутатката социалистка Кати Пири. Когато една кандидатка преминава основни червени линии, трябва да има политически последствия, отбеляза Пири. В същото време тя подчерта, че ЕС трябва да държи вратата отворена и да подкрепя гражданското общество, журналисти и защитници на човешките права в Турция. Неангажиращият призив за преустановяване на преговорите за присъединяване е част от годишен парламентарен доклад за Турция, който ще бъде поставен на гласуване в ЕП на следващото пленарно заседание, което започва на 11 март.", "date": "2019.02.20", "title": "Депутати от ЕП: Да се прекратят преговорите за присъединяване на Турция"}
{"url": "https://www.24chasa.bg/novini/article/7309262", "text": "Жената,  , преди това е лежала на него и се е припичала на слънце, научи “24 часа”. Тя си почивала в пешеходната част на съоръжението на кръстовището на булевардите “Витоша” и “България”. Когато се изправила, веднага паднала на земята. Две момчета, които минавали оттам по това време, ѝ помогнали да се изправи. 40-годишната жена обаче отново се строполила на плочките. Младежите пак я вдигнали, но тогава жената се разкрещяла. След това скочила от моста и паднала на пътното платно под него. Младежите веднага подали сигнал на тел. 112. Въпреки трафика линейката пристигнала на 10-ата минута. Жената била в тежък травматичен шок и я откарали в “Пирогов”, където по-късно починала. Образувано е дело за склоняване към самоубийство, което е стандартна процедура. “Категорично е установено, че е скочила сама, записано е на камери”, коментират разследващи.", "date": "2019.02.20", "title": "Самоубийцата, скочила от мост в София, се припичала на слънце"}
{"url": "https://www.24chasa.bg/novini/article/7309271", "text": "Израелският президент Реувен Ривлин изрази подкрепа за френския си колега Еманюел Макрон и френския философ Ален Финкелкрот, сблъскващи се с прояви на антисемитизъм, предаде Франс прес. Ривлин, който каза, че наблюдава \"вълна от антисемитски инциденти в Европа и особено във Франция\", е написал днес писмо до Макрон и е разговарял по телефона с Финкелкрот, съобщи в комюнике неговата канцелария. В писмото си израелският президент изразява безпокойство, предаде БТА. Установеното вчера оскверняване на еврейско гробище в Североизточна Франция \"не е изолиран случай. Само тази седмица станахме свидетели на още няколко тежки и будещи тревога антисемитски деяния. Тези актове са оскърбление за еврейския народ, за Френската република и за цялото човечество\", отбелязва той. Ривлин изказва също благодарност към Макрон, че е посетил вчера оскверненото гробище и Мемориала на Холокоста в Париж. \"Както имах възможност да установя на срещата ни при неотдавнашното ми посещение в Париж, делата и думите ви показват колко сериозно приемате въпроса за антисемитизма\", изтъква той. В телефонен разговор с Финкелкрот Ривлин изразил \"подкрепата си от името на всички израелци\". По време на протест на движението на \"жълтите жилетки\" в Париж в събота известният философ и писател стана обект на антисемитски оскърбления. \"Научих, че демонстрантите са ви казали да си вървите в Тел Авив. Трябва да знаете, че Тел Авив е прекрасно място, но бъдете уверен, че всеки евреин, и всеки човек, има право да избира къде иска да живее\", е подчертал Ривлин.", "date": "2019.02.20", "title": "Израелският президент подкрепи Макрон след прояви на антисемитизъм във Франция"}
{"url": "https://www.24chasa.bg/novini/article/7309280", "text": "Над 100 места в София останаха без ток. Според потребители в мрежата това е продължило близо час. Пост във „Фейсбук” гласи: „Тази вечер в половин София няма ток! Враждебна, Слатина, Орландовци, Левски и др. Какво се случва???? Вече почти 1час, но от аварийната казват, че ще е така до 20:00 ч.”. Сред засегнатите райони бяха ж.к. „Сухата река”, кв. „Княжево”, кв. „Левски”, кв. „Орландовци”, кв. „Малашевци”, и кв. „Редута”, предаде  От ЧЕЗ казаха за bTV, че причината за спирането е пожар в кабелна шахта. Това наложило изключването на два от трансформаторите в подстанция „Хаджи Димитър”, за да могат да работят пожарникарите. Все още е неясно как и защо е възникнал пожарът. От дружеството съобщиха, че захранването е възстановено и се подава поетапно. Информация относно местата, където няма ток и посочено време за отстраняване на авариите има на сайта на ЧЕЗ.", "date": "2019.02.20", "title": "Авария спря тока в над 100 места в София"}
{"url": "https://www.24chasa.bg/novini/article/7309233", "text": "Сръбският външен министър Ивица Дачич поиска германските власти да направят аутопсия на тялото на Шабан Шаулич, за да се разбере точната причина за смъртта му. Легендата на сръбската фолкмузика загина в понеделник в зверска катастрофа на път за летището в Дортмунд. Само 67-годишният певец забавлявал в местна дискотека сърби, живеещи в Германия. След концерта той и хората му веднага се качили на кола за летището. Возели се в “Сеат”. По пътя ги настигнала мазда, управлявана от 34-годишния турчин Алсин Левент. Той няма постоянен адрес в Германия, нито пък шофьорска книжка, стана ясно по-късно. Мъжът бил и силно алкохолизиран. Притискал сеата и го засичал неколкократно. При внезапно стесняване на магистралата заради строителни работи маздата връхлетяла с огромна скорост върху колата на Шаулич. Сеатът се завъртял и се блъснал в огражденията. И тримата пътници в него пострадали сериозно, а турчинът имал само леки одрасквания. Според сръбската преса певецът дори успял да излезе от автомобила си. На мястото на катастрофата за минути пристигнала линейка. Шаулич и спътниците му били откарани в най-близката болница. Там часове по-късно певецът издъхнал от нараняванията си. Според сръбската преса коланът на колата е наранил аортата му. Германската полиция не потвърди това. Води се разследване как точно е станала катастрофата, като за целта се използват нови триизмерни камери, които ще възстановят случилото се до секунда. Следствието проверява и дали всички в колата са били с колани. а не часове по-късно, обясниха специалисти. В сряда сутринта почина и шофьорът на сеата – 43-годишният босненец Мирсад Керич. Той свиреше на киборд и пиано. Третият спътник е 53-годишен австриец, за чийто живот лекарите все още се борят. Турчинът е задържан. Разяснява се откъде е взел автомобила, с който уби двамата музиканти. Засега срещу него обвинението е за убийство поради небрежност в пътния трафик. Освен смъртта на двама души и тежките наранявания на трети той е причинил и щети за 26 000 евро. Сръбският президент Александър Вучич поднесе съболезнования на фамилията на Шабан Шаулич. Външният министър Дачич също им писа: “Като приятел и голям почитател на Шабан поднасям искрените си съболезнования. Сигурен съм, че творчеството му ще продължи да живее!” Фамилията на Шаулич отпътува в сряда за Германия, за да прибере тялото на певеца.", "date": "2019.02.20", "title": "Сърбия иска аутопсия на Шабан Шаулич"}
{"url": "https://www.24chasa.bg/novini/article/7309149", "text": "Карл Лагерфелд ще бъде кремиран без церемония, а неговата прах ще бъде разпръсната заедно с тази на майка му и любовника му, обяви неговият лейбъл, цитиран от АФП. „Желанията му ще бъдат уважени“, каза говорителка на марката „Карл Лагерфелд“, ден след като легендарният дизайнер почина на 85-годишна възраст. Приживе самият той е заявявал, че „по-скоро ще умре, отколкото ще бъде погребан“, предаде  . „Искам да бъде кремиран и моята прах да бъде разпиляна заедно с тази на майка ми и с тази на Шупет (котката му - б.р.), ако тя почине преди мен“, посочва Лагерфелд в едно от последните си големи интервюта. По-рано дизайнерът е казвал, че иска неговата прах да бъде смесена с дългогодишния му любовник – французина Жак дьо Баше, който умира от СПИН през 1989 г. Пред биографа си Мари Отави Лагерфелд е признал, че е запазил половината от прахта на Дьо Баше, „за да бъдат отново заедно“.", "date": "2019.02.20", "title": "Карл Лагерфелд ще бъде кремиран без церемония"}
{"url": "https://www.24chasa.bg/novini/article/7307270", "text": "Националното сдружение на търговците и превозвачите на горива - това е организацията, която е най-върлият противник на влезлия вече в сила Закон за горивата. Участниците във въпросното сдружение твърдят, че имат дребен бизнес с горива и изискванията на закона ще ги натоварят допълнително финансово, а те няма да могат да се справят с тези разходи. И съответно ще трябва да затворят бизнеса си. Бърза справка с финансови документи, публикувани в Търговския регистър, показва, че въпросните дребни търговци на горива всъщност са собственици на компании с приходи от по няколко милиона. Председател на сдружението е Иван Кашилски. Той е собственик и управител на фирма “Транс ойл”, която се занимава основно с превоз на горива. Нейният капитал е 503 хил. лв., а приходите за последните години са над 2 млн. лв. Кашилски е и наемател на водоем от 28 декара в с. Голям чардак. Един от членовете на управителния съвет е Георги Паничарски - собственик на фирма “Елго”. И тя спада към “дребните” търговци с приходи през последните години от над 1,3 млн. лв. Към това се добавят и с няколко общини за доставка на горива. Паничарски има и интересни бизнес партньори. Като например Лиляна и Пламен Моравенови. Съвместната им фирма “МКП Пропърти” е с основен капитал имот за 400 хил. лева на бизнесмена Стоян Аргилашки. Той стана известен с доставени преди време некачествени горива на общината в Пловдив, заради които бяха повредени служебните автомобили. Общината смени доставчика и такъв стана фирма “Петро ойл груп” с поръчка за близо 15 милиона лева. И тук по чиста случайност се оказа, че управителят Мендо Раданов е бивш служител на Аргилашки. “Дребният” търговец Апостол Апостолов също е в управата на сдружението. Фирмата му “Апид 2000” има приходи от продажби за над 5,6 млн. лв. годишно. В управителния съвет влизат още компаниите “Дакар-1”, “Ангаз България”, “Транс ойл”, “Симов ойл”, “Димар ойл”, “Ами-2002”, “Стимекс ойл”, “Стимекс”, “Трио елит” и “Интерспийд”. Безспорно последната компания е черешката на тортата в претенциите да се изкара дребен търговец. От финансовия отчет на “Интерспийд” за 2017 г. в Търговския регистър се вижда, че фирмата има данъчни задължения за близо 1,8 млн. лв. и почти толкова към доставчици. От документите става ясно още, че надали компанията може да се нарече “Интерспийд” от края на 2015 г. е лицензиран складодържател и стопанисва данъчен склад в Казичене. Вероятно по абсолютна случайност в двора на данъчния склад има бензиностанция на фирма “Ойл трейд 78”, която е собственост на Георги Дойчинов. Той бе един от “отговорниците”, които надзираваха уж спонтанния протест на малки търговци през миналата година, когато все още законът за горивата не бе приет. Дойчинов надзираваше как върви протестът от джип “Мерцедес”, който по най-скромни оценки струва поне 130 000 лева. И “Ойл трейд 78” трудно се вмества в понятието дребен търговец с над 6 млн. лв. приходи за 2017 г. Компанията има задължения от над 630 хил. лв. През 2016 г. служители на Агенция “Митници” са извършили проверка на обекта в Казичене и установили наличието на няколко хиляди литра дизелово гориво, за които няма документи за произход и собственост. Сред протестиращите през миналата година имаше и още “дребни търговци”. Като например Николай Николов, който чрез фирмата си “Евроинвест” прави по близо 5 милиона лева, Любомир Василев, чиято фирма “Джи Ел оил” за 2017 г. има приходи от 2,7 млн. лева и задължения за 348 000 лева. Във фирмата партньор на Василев е бил Георги Тодоров, който е разследван за измама в особено големи размери и за хулиганство. Друг протестър срещу закона за горивата бе Чавдар Кисьов, собственик на фирма “Йони ойл”. За 2017 г. тя е с приходи от 13,6 млн., има задължения за над 1 млн. лв. Не по-малко интересна е хронологията на зараждането на протеста на “малките търговци” на горива. Тяхното недоволство, вероятно пак по чиста случайност, на Българската петролна и газова асоциация, която го направи с мотив, че фирмата е против закона за горивата, който щял да навреди на конкуренцията. Има и още едно любопитно съвпадение. От изброените фирми в управата на сдружението само “Ангаз” “Транс ойл” “Димар ойл” и “Трио елит” не ползват горива от “Инса ойл”. Всички останали фирми са диструбитори на рафинерията в Белозем. Собственик на “Инса ойл” е Георги Самуилов. Той има данъчен склад на “Бургас Изток 2”, където е наемател на кейово място от концесионера на пристанището. Наскоро стана ясно, че оттам Според публично известна информация техният брой през 2017 година е бил 58, а през 2018 – 42. В този внос няма абсолютни нищо укорително или незаконно, още повече че т.нар. митнически складове на пристанищата вече също имат измервателни уреди. Но има озадачаващи факти. Като например тези, че през 2017 г. танкерите са били с вместимост 400 000 тона, а по декларации докараното гориво е 334 000 тона. За 2018 г. данните съответно са 336 000 и 256 550 тона. Излиза, че преди две години 20% от танкерите не са били пълни, а през миналата година - близо 30%. Тоест платено е за целия капацитет, но Има и още един будещ учудване факт - измервателните уреди на пристанищата не са монтирани на самия кей и след тях да са тръбите, които да водят горивото към данъчния склад. А са сложени на входа на склада. Дали тръбите, по които тече бензин и дизел, се откачат и горивата се товарят директно на цистерни, преди да стигнат до склада, би трябвало да покаже новата система за следене. Тя бе представена лично от премиера Бойко Борисов преди седмица и може да проследи чрез камери в реално време движението на всеки литър гориво. Или поне така бе анонсирана. През 2011 г. “Инса ойл” имаше акт от митниците за близо 12 млн. лева за невнесен акциз. По-късно сумата бе намалена, а накрая актът падна в съда. От тогава досега поне по документи рафинерията е изрядна. Ако има компания от нефтения бранш, която да е получавала рекорден акт за нарушение, това е “Инса ойл”. Действието се развива преди 10 г. Тогава шеф на митниците е вече покойният Ваньо Танов. Прави се проверка в данъчния склад на компанията в Русе и в рафинерията в село Белозем. След което митниците издават акт за 12 млн. лв. на “Инса ойл” заради невнесен акциз и ДДС. Самият Танов описва схемата по следния начин: “На голяма част от данъчните складове им е дадено разрешение да смесват горивата... Фирмата Х внася дизелово гориво от страна извън ЕС, това дизелово гориво влиза в склада, за него се дължи 600 лв. акциз. В същото време се вкарва базово масло, което е безакцизно, смесват се двете горива и се получава нов продукт, т.нар. тежко гориво, което е с акциз 30 лева. Разликата е 570 лева. Големите количества масла, които се внасят, са за производство на гориво на данъчен склад, където горивото се оформя по документи за отопление с акциз по 30 лева, но не отива за отопление\". Всъщност, така описана, схемата е почти идентична с това, което митниците откриха наскоро в една друга компания - “Полисан”. Тя внасяше нефтопродукти от Молдова (страна извън ЕС), след това ги декларираше като тежко гориво, но всъщност се оказваше дизел с високо съдържание на сяра, който се продаваше по малките бензиностанции на по-ниски цени. Таково гориво бе открито и на една от бензиностанциите на Веселин Марешки. Интересно е това, че в Молдова няма нито една рафинерия. За тези нарушения “Полисан” остана без лиценз, но в случая с “Инса ойл” не е така. След като бе съставен актът за 12 млн. лева, той бе обжалван от компанията и санкцията бе намалена на 700 000 лв. Специално тогава Танов се прекъсна отпуската и разписа намалената сума. А накрая съдът отмени изцяло наказанието на “Инса ойл”. Компанията има дълга съдебна сага и с Държавния резерв заради изискванията за задължително съхраняване на горива. За една година - между 30 април 2015 и 30 април 2016 г. “Инса ойл” трябва да съхранява горива, които компанията изчислява на близо 51 млн. лв. Тези количества щели да запълнят над 90% от резервоарите на дружеството и това щяло да блокира работата му. През 2016 г. “Инса ойл” трябва да има резерви за 40 млн. лв., а през 2017 г. - за 54 млн. лв. През август миналата година съдът посочва, че компанията трябва да държи до първите месеци на тази година запаси от близо 70 хил. тона горива. А от “Инса ойл” посочват, че имат резервоари за 34,7 хил. тона. И предоставят писма от други собственици на складове, че и при тях няма свободни обеми. С тези аргументи компанията не държи горива в полза на резерва. Следват дела, които се проточват с години, а през това време “Инса ойл” търгува с въпросните количества. И така година след година. Едно от лицата на протестърите срещу закона за горивата е Симо Симов. Той дори е обявен за говорител на сдружението на малките търговци. Доколко самият Симов може да бъде смятан за такъв, е спорно, тъй като само от различни договори по обществени поръчки има приходи от близо 1 млн. лева. Те са основно с общини от Софийска област - Златарица и Чавдар, и с училища и социални домове. Симов има и бензиностанция в Антон. Само че тя трудно се вписва в понятието за съвременна такава, защото е един навес с две колонки за зареждане. Дали са спазени всички изисквания за отстояние и други норми за безопасност като например инсталиране на система за улавяне на парите от горивата, могат да кажат само контролните органи, дали разрешение. Синовете на Симов участват активно в политическия живот. Единият - Владислав Симов, беше председател на общинския съвет в Антон от БСП. А другият му син е червен партиен активист. В Антон Симов е известен като почитател на скъпите джипове. ", "date": "2019.02.20", "title": "“Дребни” милионери и една рафинерия срещу закона за горивата"}
{"url": "https://www.24chasa.bg/novini/article/7309151", "text": "НАТО отхвърля като недопустими заплахите на руския президент Владимир Путин да насочи оръжия към ключови центрове на западния алианс, заяви днес говорител на НАТО, цитиран от ДПА. В изявление говорителят Пиърс Казалет призова Русия \"да се съсредоточи върху спазването на Договора за ликвидиране на ракетите със среден и малък обсег\". Противорактетните системи \"Иджис ашор\" в Румъния и Полша са \"напълно съвместими\" с това споразумение от 1987 г., подчерта той, цитиран от БТА.  Казалет нарече руските твърдения, че противоракетните системи на НАТО в Източна Европа нарушават договора, \"безсрамен опит да отклонят вниманието\" от нарушенията на Русия. \"НАТО няма намерение да разполага в Европа нови ядрени оръжия с наземно базиране\", каза говорителят на северноатлантическия съюз в отговор на днешната реч на Путин пред руския парламент.", "date": "2019.02.20", "title": "НАТО отхвърли заплахите на Путин като недопустими"}
{"url": "https://www.24chasa.bg/novini/article/7309160", "text": "Проверка на ДАНС и МВР на около 40 000 лица получили българско гражданство в периода 2013-2018 г. е установила, че сред тях има такива, които са получили гражданството си въз основа на инвестиции у нас, но те не са били поддържани. Поради това щяло да се предприемат съответните законови действия срещу тях, да им бъде отнето гражданството. Това обясниха пред медиите председателят на ДАНС Димитър Георгиев и зам.-вътрешният министър Красимир Ципов. Те уточниха, че става дума за изключително малък процент чужди граждани, сред които и руснаци, предаде БТА. Проверката беше разпоредена преди време от премиера Бойко Борисов, когато се установи, че председателят на ДАБЧ е участвал в престъпна група търгувала с документи удостоверяващи български произход за чужди граждани. Председателят на ДАНС коментира, че като процедура всичко е било извършено изрядно от служителите на МВР и агенцията. Красимир Ципов заяви, че ще бъде препоръчано на междуведомствена работна група, да се подобри процедурата за получаване на гражданство. Като основното предложение било да се задължат кандидатите да декларират къде са пребивавали в последните 10 години, за да могат службите да проверят дали лицата са извършвали криминални дейности, дали са били осъждани или реабилитирани. Той допълни, че не е имало случай от хилядите проверени лица, при който някое от тях да е имало осъдителна присъда и все пак да е получило българско гражданство. При обсъждането на случая \"Адониев\" на заседанието на вътрешната комисия и тази за контрол на службите беше отбелязано от народните представители, че са необходими промени в законодателството по отношение на получаването на гражданство.", "date": "2019.02.20", "title": "Ще отнемат българско гражданство, дадено заради инвестиции, ако те не са поддържани"}
{"url": "https://www.24chasa.bg/novini/article/7308963", "text": "Опитът на управляващите да си купят индулгенция от работещите в градския транспорт няма да промени отвратителните санитарно-битови условия на труд в дружествата, категоричен е председателят на БСП - София Увеличението на заплатите на работещите в градския транспорт с 10% няма как да компенсира недоволството им от отвратителните санитарно-битови условия на труд. Това коментира председателят на БСП - София и на групата на социалистите в СОС Калоян Паргов. \"Безспорно заплатите са много важни, но не по-малко важни са и условията на труд, каза той. - Дано това 10% увеличение на месечните възнаграждения да не е опит за купуване на индулгенция. Това обаче няма да промени факта, че шофьорите и ватманите в градския транспорт са принудени да използват тоалетни на крайните спирки, които са в отвратително състояние. А на последната спирка на тролей №1 на Пета градска болница около мизерната тоалетна за шофьорите и диспечерите се прескачат плъхове\". Калоян Паргов, който е и заместник-председател на Комисията по транспорт и туризъм в СОС, отбеляза и факта, че от две години има трудности при изпълнението на транспортната задача, но управляващите не предлагат оптимизация на транспортната мрежа, факт са дублираните маршрути на места, а на други има големи интервали на движение на градския транспорт. \"Тези въпроси Комисията по транспорт и туризъм все ги отлага, замита ги под килима, коментира той. - Недостигът на водачи в градския транспорт е от години. Шофьорите продължават да напускат, все по-малко са желаещите да работят в транспортните дружества. А в Комисията по транспорт и туризъм не сме видели досега анализ защо има такова текучество и недостиг. Удобните оправдания, че в цяла Европа бил този недостиг с нищо не помагат да бъдат решени проблемите в България. Аз от години искам да видя анализ, който да покаже основните причини за това защо професията шофьор или ватман в градския транспорт на София не е атрактивна и желана? Само в заплатите ли е проблемът, условията ли са, отношението към работниците ли е? Освен това, на каква база управляващите решиха, че 10 милиона увеличение на бюджета за транспорт са достатъчни. А действително достатъчни ли са? Защо тези 10 милиона не са 20, не са 30 при положение, че очевидно има толкова сериозни проблеми в столичните транспортни дружества? Или тези 10 милиона са само за туширане на напрежението?\". Калоян Паргов е категоричен, че проблемът със санитарно-битовите условия за шофьорите е следствие от безотговорно отношение на управляващите. \"Това, което видяхме с очите си на няколко последни спирки е скандално, коментира той. - Уникална безотговорност е да предложиш на хора, упражняващи тежък труд, такива унизителни битови условия. Това са проблеми, които е абсурдно работниците да поставят за разрешаване. Ако решаването на въпроса с недостига на кадри изисква повече време, подобряването на санитарно-битовите условия на труд в дружествата изисква най-вече желание от страна на ръководството и не много средства. Каква е причината да са такива условията? Кой е отговорен за това?\". Според председателя на БСП - София проблемите в Столичния градски транспорт, които принудиха водачите в градския транспорт да облекат жълтите жилетки и да протестират символично, са следствие от отказа да бъдат решавани различни въпроси във времето и натрупването им. \"Като започнем от подбора на ръководните кадри, които са избирани с конкурс, но на партиен, а не на експертен принцип, през страха на държавните органи ДАИ и Иснспекция по труда да следят какво се случва в дружествата и по този начин осъществяват \"естествено политически чадър\" до недостатъчната компетентност на управляващия екип - пример е ветровитият пост на заместник-кмета по транспорт. За последния мандат се смениха трима, а последно временно за това отговаря вездесъщият Дончо Барбалов. Отдавнашен очевиден факт е, че няма ясна стратегия за развитието на транспорта в София. Освен проблемите с дружествата, доказателство за това са и тези с трафика, с паркирането и т.н.\".", "date": "2019.02.20", "title": "Паргов: 2 г. чакам анализ на причините за липсата на шофьори в градския транспорт"}
{"url": "https://www.24chasa.bg/novini/article/7308993", "text": "Най-тежката мярка за неотклонение - задържане под стража, наложи днес състав на Окръжния съд в Сливен на 29-годишната банкерка от Нова Загора Биляна Манчева. Тя е обвинена за присвояване на сумата от 445 200 лева, изтеглени неправомерно от сметки на клиенти на банковия клон, на който Манчева бе директор в продължение на 3 години. Тази сума можело да нарасне в хода на разследването. Определението на съда може да бъде обжалвано пред Апелативния съд в Бургас. Прокуратурата поиска най-тежката мярка с мотива, че въпреки чистото си съдебно минало, обвиняемата може да се укрие от правосъдието, тъй като често пътувала до Сърбия, или да извърши друго престъпление. Освен това обвинението, което й е повдигнато, е за тежко престъпление, което може да й донесе присъда между 10 и 30 години лишаване от свобода, ако бъде призната за виновна. Биляна Манчева, която не е семейна, поиска по-лека мярка, като изтъкна, че по време на одита на банката е съдействала и не е избягала, макар през това време да е била в отпуск. Тя се оплака и от лошите условия в ареста в Сливен, където заедно със задържаните там мъже трябвало да ползва една, при това мръсна, тоалетна. Съдът прие, че има достатъчно доказателства да се направи обоснована предположение, че 29-годишната вече бивша директорка на финансовия център - Манчева бе уволнена от работа в деня на задържането й, е съпричастна към престъплението, за които е обвинена. Според прокуратурата, за времето между 2016 и 2019 г. младата жена е извършила неправомерни финансови транзакции от сметки на клиенти на банката за над 240 000 лева, 75 579 щатски долара и 1645 британски лири. Обвинението твърди, че например през периода 28 ноември 2018 г. - 1 февруари 2019 г. в Нова Загора, при условията на продължавано престъпление, Биляна Манчева с чужди карти успешно изтеглила на 105 пъти общо 45 200 лева. Адвокатът на бившата банкерка Младен Донков контрира, че въпреки наличието на камери край банкоматите, никой не е показал снимка как неговата клиентка тегли пари от чужди карти.", "date": "2019.02.20", "title": "Банкерката от Нова Загора остава в ареста, реши съдът в Сливен"}
{"url": "https://www.24chasa.bg/novini/article/7309013", "text": "Хърватски съд нареди днес едномесечен арест за жена, заподозряна в убийството на сестра й, предаде Асошиейтед прес. Съд в град Вараждин обяви днес, че Смиляна Сърнец трябва да остане в ареста, тъй като може да окаже влияние на свидетели по време на разследването, предаде БТА. Случаят шокира Хърватия. Убитата Ясмина е била обявена за изчезнала през 2005 г., макар последно да е била видяна през 2000 г., когато е била на 23 години. Тялото на Ясмина бе открито в събота от неин роднина във фризер в семейната къща в село на стотина километра от Загреб.", "date": "2019.02.20", "title": "Месец арест за хърватката, в чийто фризер бе открито тялото на сестра й"}
{"url": "https://www.24chasa.bg/novini/article/7308899", "text": "Вдовицата на ММА легендата Райън Грейси - Елайне Перез, се възстановява в болница, след като е била пребита в собствения си дом в Рио де Жанейро. Жената е била малтретирана четири часа, а за нападението е задържан приятелят й - 27-годишният състезател по жиу-житцу Винисиус Батиста Сера. Според местния доклад двамата си легнали и той започнал да я бие. Ризата на задържания Винисиус е била цялата в кръв. 55-годишната жена твърди, че той е започнал да я удря първо в лицето, а след това по цялото тяло, съборил я е на земята и се е опитал да я захапе. Жертвата е приета в болница със счупен нос и множество фрактури по лицето, направени са 40 шева на устата й. Местни медии съобщават, че двамата се срещат от 8 месеца и пишат, че Винисиус е с кафяв колан по жиу-житцу. От връзката си с Райън, Елайне има син - Рейгън Грейси, който също се занимава с бойни изкуства. В социалните мрежи той сподели снимка с майка си от болницата.", "date": "2019.02.20", "title": "Вдовица на ММА легенда пребита до неузнаваемост, приятелят й я удрял 4 часа (Видео 18+)"}
{"url": "https://www.24chasa.bg/novini/article/7309014", "text": "14-годишната девойка, чието извеждане без нейно съгласие зад граница бе осуетено от общински служители в Бургас, ще остане в  кризисен център до 6 месеца, съобщиха за „24 часа“ от полицията. Решението бе взето по време на Координационен механизъм днес следобед. На него представители на няколко институции са били единодушни, че девойката трябва да бъде изведена от дома на родителите си. Семейството живее в ромското гето в квартал \"Победа\". В полицията се води разследване и ако бъдат събрани доказателства за уговаряне на брак и заплащане на пари, срещу виновните ще бъде повдигнато обвинение, за което законът предвижда до 1 г затвор. Както \"24 часа\" писа, семейството на 14-годишното девойче я продало за 1500 лв., плюс златни бижута, на ромска фамилия от Силистренско. Уговорката била момичето да бъде омъжено за 17-годишен младеж, който живеел във Франция. Преди окоро седмица детето и майка му отишли в кметството в к-с „Меден рудник“, за да му изкарат акт за раждане, тъй като оригиналният бил изгубен. В момент, в който момичето останало насаме с общинските служители, то се разплакало и алармирало, че го готвят за продажба във Франция. Районната кметица Магдалена Манолова веднага се обадила на кмета Димитър Николов и на полицията. На място за минути пристигнали три полицейски коли и задържали съучастници в схемата, които изчаквали в бус край кметството.", "date": "2019.02.20", "title": "14-годишната булка, продадена за 1500 лв. и злато, остава в кризисен център"}
{"url": "https://www.24chasa.bg/novini/article/7309016", "text": "Председателят на ДАНС Димитър Георгиев участва в заседание на вътрешната парламентарна комисия и комисията за контрол над службите за сигурност заради казуса \"Адониев\" като обясни, че през 2008 г. са били проверени всички налични бази данни, но не е била открита информация, заради която на руския бизнесмен Сергей Адониев да му бъде отказано гражданство. Проверка била направена и за съпругата му Мария, като агенцията е представила становище пред Съвета по гражданство, че не се възразява молбата им да бъде удовлетворена. Георгиев представи хронология на събитията, според която Адониев е регистрирал фирма в края на 2007 г. у нас, която трябвало да развива дейност в Пловдив т.нар. \"кол център\". Министърът на транспорта тогава Петър Мутафчиев през 2008 г. е направил предложение на Сергей Адониев да му бъде дадено гражданство заради особени заслуги, като мотивът бил, че чрез дружеството са предприети действия за реализация на инвестиции у нас на стойност 10 млн. евро. Предложение за гражданство било направено и за съпругата му, която щяла да подпомага дейността му. След като били разгледани от съвета, кандидатурите за гражданство били одобрени и е направено предложение към вицепрезидента за издаване на указ. В края на януари 2018 г. при рутинен анализ на информация са открити данни за осъдителна присъда на Адониев в САЩ в период, предхождащ получаването на гражданството. Нашите служби се свързват с чуждестранните си партньори и е получена конкретна информация за осъдителна присъда от 1998 г. за участие в измами с банкови преводи и пране на пари, факти, които били укрити от лицето при подаване на молба за гражданство. На тези основания е отнето гражданството на лицето от българските власти. За съпругата му не са открити данни, от които да следва отнемането на нейното гражданство, обясни още председателят на ДАНС. Пред депутатите беше изнесена и информация, че няма данни Сергей Адониев да е извършил реални инвестиции, с уточнението, че той е получил гражданството на основание за особени заслуги. Председателят на вътрешната комисия Цветан Цветанов помоли представителите на ДАНС и МВР да подготвят доклад с анализ на законодателството, за да се установи има ли и къде пропуски, които да се поправят във връзка с получаването на българско гражданство.", "date": "2019.02.20", "title": "ДАНС: Не е имало причина да не бъде дадено БГ гражданство на Адониев"}
{"url": "https://www.24chasa.bg/novini/article/7309050", "text": "Първи щъркел пристигна в хасковското село Подкрепа. Червеноклюната птица зае старо миналогодишно гнездо върху електрически стълб близо до местната църква, съобщи пред БТА кметът на селото Ангел Благоев. Коментарите за първия предвестник на пролетта са най-различни, уточни кметът. Засега той няма опасения, че птицата може да пострада при бъдещо застудяване. Няма да купуваме мартеници, пошегува се още Благоев.", "date": "2019.02.20", "title": "Първи щъркел вече е долетял в хасковското село Подкрепа"}
{"url": "https://www.24chasa.bg/novini/article/7309042", "text": "С 47,1 млн. лв. чрез Фонд за рисков капитал ще финансира иновативни и високотехнологични компании Фондът на фондовете, съобщи изпълнителният му директор Светослава Георгиева в сряда. За финансов посредник е избран мениджърът “Морнингсайд Хил” ДЗЗД. Средствата, предоставени от Фонда на фондовете, са по Оперативна програма “Иновации и конкурентоспособност” 2014-2020. Избраният мениджър трябва да предостави допълнителни поне 30% от общия размер на средствата. Така до крайните потребители трябва да достигнат над 67 млн. лв. Те ще бъдат насочени към дялови и квази-дялови инвестиции във високотехнологични, иновативни малки и средни предприятия в ранен етап на развитие. Размерът на вложените ресурси във всяка компания ще бъде от 1,5 млн. до 7 млн. лв. Целта е компаниите да бъдат подкрепени в първите години от създаването си, защото най-често тогава предприятията изпитват трудности. Георгиева акцентира, че освен финансиране на компаниите ще се предоставя и стратегическа подкрепа за достъп до нови пазари и експертиза. При избора на мениджър основен критерий е бил дългогодишният опит на обединението в управлението на фондове за рискови инвестиции, обясни Светослава Георгиева. Ключовите лица в “Морнингсайд” са Павел Велков, Екатерина Велкова, Тодор Мутафчийски и Делян Ганев. Те са придобили своето образование и професионален опит основно в САЩ, а реализираните от тях инвестиции са на глобално ниво. Очаква се със средствата да бъдат подкрепени най-малко 16 компании. Минималната възвръщаемост трябва да бъде 6,2%. След изтичане на 10-дневния срок за обжалване на решението ще може да бъде подписан договорът с избрания финансов посредник. Георгиева съобщи, че през тази година предстои да бъдат стартирани още 3 фонда за капиталово инвестиране.", "date": "2019.02.20", "title": "Фонд на фондовете ще финансира иновативни компании с 67 млн. лв."}
{"url": "https://www.24chasa.bg/novini/article/7309069", "text": "В Прищина днес се провежда конференция на тема \"Гласът на народа, големият финал на Косово и Сърбия\", на която президентът на Косово Хашим Тачи заяви, че договорът между Белград и Прищина е необходим и неизбежен, а ако до него не се стигне, съществува голяма опасност от дестабилизация на региона, предаде Танюг. Обръщайки се към присъстващите, сред които представители на двете най-влиятелни опозиционни партии - Демократичен съюз на Косово и Самоопределение, Тачи каза, че е дошло време да се остави настрана враждебността, която е довела до трагедии в Косово, предава БТА. Няма съмнение, че ако не се договорим тази година, ще навлезем в опасна област и ще дестабилизираме региона, каза Тачи. Не може да имаме по-голяма гаранция от американските обещания, посочи Тачи на конференцията. Според думите на косовския президент разговорите в Брюксел няма да бъдат лесни.", "date": "2019.02.20", "title": "Хашим Тачи: Договорът между Белград и Прищина е необходим и неизбежен"}
{"url": "https://www.24chasa.bg/novini/article/7309059", "text": "Кипърската православна църква обяви, че подкрепя правото на независимост на Украинската православна църква, предаде Асошиейтед прес. Решението на Кипърската православна църква (КПЦ) бе обявено, след като миналия месец Вселенската патриаршия реши да признае Киевската патриаршия за независима, предаде БТА. Светият Синод на КПЦ обаче посочи днес, че патриарх Вартоломей трябва да вземе под внимание \"чувствителността\" на руснаците, корените на вярата на които са открити в Украйна.", "date": "2019.02.20", "title": "Кипърската православна църква подкрепи автокефалията на Украинската православна църква"}
{"url": "https://www.24chasa.bg/novini/article/7309066", "text": "На 21 и 22 февруари 2019 г. държавният глава Румен Радев ще бъде на официално посещение в Конфедерация Швейцария по покана на федералния президент Ули Маурер, съобщиха от прессекретариата на президента. Възможностите за насърчаване на търговско-икономическото и инвестиционно сътрудничество, партньорството на двете държави в сферата на образованието и науката, сътрудничеството в областта на отбраната и сигурността, миграцията и други въпроси от дневния ред на двустранните отношения, ще бъдат сред темите, които българският държавен глава ще обсъди по време на срещите си в Берн. Българският държавен глава ще бъде посрещнат с официална церемония от швейцарския си колега Ули Маурер във военно-въздушна база „Мейринген“. Двамата президенти ще ръководят пленарните разговори между официалните делегации на България и Швейцария, след което ще дадат съвместна пресконференция. Във военно-въздушна база „Мейринген“ Румен Радев и Ули Маурер ще наблюдават учение „Alpha Scramble“ - бърза реакция за излитане със самолети FA18, в случай на аларма за нарушение на въздушното пространство на страната. В сградата на българското посолство в Берн, президентът Румен Радев ще разговаря с наши сънародници, които живеят и работят в Швейцария. По време на официалната визита българският държавен глава ще бъде придружаван от съпругата си Десислава Радева.", "date": "2019.02.20", "title": "Радев ще наблюдава авиоучение в швейцарска военна база"}
{"url": "https://www.24chasa.bg/novini/article/7309088", "text": "Само пет месеца след извършване на четворното убийство в град Каспичан предаденият на съд с обвинителен акт на Окръжната прокуратура в Шумен Петър П. бе осъден на 30 години лишаване от свобода при строг режим от Шуменския окръжен съд, съобщиха от пресцентъра на прокуратурата.  призна вината си с цел да получи по-леко наказание. Състав на Шуменския окръжен съд след намаляване на наказанието заради съкратеното съдебно следствие му определи да изтърпи 30 години лишаване от свобода, каквото наказание поиска и представителят на Окръжната прокуратура в обвинителната си пледоария. Умишленото убийство на повече от едно лице, извършено по особено мъчителен за убитите начин и с особена жестокост, се наказва от Наказателния кодекс с 15 до 20 години лишаване от свобода, доживотен затвор или доживотен затвор без замяна. Четворното убийство в Каспичан бе разкрито само за два часа под ръководството на Окръжната прокуратура в Шумен. В края на 2018 г. в съда бе внесен обвинителният акт срещу Петър П. До разкриването на тежкото убийство на цялата фамилия се стигна след подаден от дъщерята на убитата Славка сигнал. Така в семейния дом са намерени в различни стаи телата на четиримата убити. За осъдения за четворното убийство Петър това не е първата присъда. Мъжът вече е бил съден за опит за убийство, извършен през 1989 год., но вече е реабилитиран по право.  Подсъдимият се прибрал в къщата. Живеел на втория етаж. Взел малка брадвичка и слязъл на първия етаж, където живеело семейството на чичо му. Вратата била отключена и Петър влязъл. Умъртвил чичо си и стринка си. В това време в къщата дошли синът и дъщерята на възрастното семейство, които Петър също убил. След това се качил на втория етаж. Присъдата на Шуменския окръжен съд подлежи на обжалване пред Апелативния съд във Варна.", "date": "2019.02.20", "title": "30 години затвор за мъжа, изклал семейството на чичо си с брадва в Каспичан"}
{"url": "https://www.24chasa.bg/novini/article/7309048", "text": "Новият състав на ЦИК ще встъпи в длъжност на 21 март - точно когато изтича мандатът на сегашната. Това стана ясно на заседанието на парламентарната правна комисия, която утвърди процедурните правила за избора на нови членове. Утре ще ги гласува и пленарната зала. Парламентарните групи и коалиции и отделни депутати ще имат 2-седмичен срок, в който ще номинират кандидати за комисията, а неправителствените организации - 12 дни. 4-ма от 23-мата сегашни членове са квота на НПО, включително и председателката Ивилина Алексиева. За в бъдеще обаче председателят, заместниците му и секретарят на комисията ще са партийни номинации. След като документите се публикуват на сайта на Народното събрание, в срок не по-малък от 7 дни ще се проведе изслушване в парламентарната правна комисия, което ще се излъчва на живо. БСП не участва в работата на комисията.                                                                                                                                                                                                                                                                                                                       ", "date": "2019.02.20", "title": "2 седмици приемат предложения за членове на ЦИК, шефът ще е партийна номинация"}
{"url": "https://www.24chasa.bg/novini/article/7309096", "text": "Вицепремиерът и министър на външните работи Екатерина Захариева прие ръководството на Асоциацията на почетните консули, съобщиха от пресцентъра на Министерство на външните работи. На срещата министър Захариева обсъди възможностите за съвместна работа в сферата на международните и икономически отношения на страната ни. ,,Българската външна политика трябва да бъде икономически насочена. На всички заминаващи посланици казвам, че икономиката на страната ни е топ приоритет. България трябва да бъде добре. Това може да става чрез култура и туризъм, което би допринесло за развитието на българския бизнес‘‘, подчерта външният ни министър. Екатерина Захариева посочи, че Министерството на външните работи усилено за подобряване на визовите услуги, за да не страда българският бизнес. ,,Разширяваме визовите центрове в Русия на над 50, в Китай – на над 15, в Индия от март ще имаме изнесени визови центрове, за Виетнам са в ход преговори в момента“, посочи министърът. Екатерина Захариева информира ръководството на Асоциацията на почетните консули, че по инициатива на министерството през октомври ще бъде организирана среща на всички почетни консули, представляващи България по света. Подобен форум би допринесъл за привличане на инвестиции към България. ,, Смятам, че почетните консули могат да вършат чудесна работа и го правят. Благодарна съм на много почетни консули за подпомагането на развитието на българския бизнес“, подчерта министър Захариева.", "date": "2019.02.20", "title": "Захариева: Външната ни политика трябва да има икономическа насоченост"}
{"url": "https://www.24chasa.bg/novini/article/7309107", "text": "Безжизнено тяло изплува от река Марица, предаде репортер на  . Трупът се е носил по течението на реката, когато е бил забелязан от рибар, който е бил в района на Билата на бул. „Марица – „Юг”. Тялото е било изкарано, като в момента на място има следователи, които правят оглед на периметъра. Рибарят, който е видял тялото се е обадил на 112. На място има две патрулки и линейка. Очаквайте подробности!", "date": "2019.02.20", "title": "Безжизнено тяло изплува от река Марица"}
{"url": "https://www.24chasa.bg/novini/article/7309109", "text": "Пратка от Русия с лекарства и медицинско оборудване е пристигнала във Венецуела, съобщиха ТАСС и РИА \"Новости\". Според информиран източник, цитиран от руските агенции, пратката е на летището в столицата Каракас и скоро ще бъде предадена с церемония. Доставката се извършва със съдействието на Световна здравна организация, казал той. Цитираният източник не уточни теглото и съдържанието на пратката, предаде БТА. Във вторник венецуелският президент Николас Мадуро каза, че се очакват 300 тона хуманитарна помощ от Русия, предимно лекарства, припомнят руските агенции.", "date": "2019.02.20", "title": "Пратка от Русия с лекарства и медицинско \nоборудване е пристигнала във Венецуела"}
{"url": "https://www.24chasa.bg/novini/article/7308565", "text": "Правителството на Северна Македония удължи с една година безвизовия режим за руски граждани, съобщи руското посолство в Скопие, цитирано от ТАСС и БТА. Срокът за безвизови пътувания и пребиване в страната е удължен с една година за всички граждани на Русия, потвърди пред ТАСС прессекретарката на посолството Екатерина Акопян. В момента на всички руски граждани е позволено да се намират на територията на Северна Македония без виза не повече от 90 денонощия на всеки шест месеца от първото влизане в страната. Руснаците, които пътуват в Северна Македония, е необходимо да имат паспорт и застраховка, отбелязва ТАСС.", "date": "2019.02.20", "title": "Северна Македония удължи с година безвизовия режим за руски граждани"}
{"url": "https://www.24chasa.bg/novini/article/7308578", "text": "Министърът на вътрешните работи Младен Маринов участва в Шестата министерска конференция на Будапещенския процес, която се провежда днес в Истанбул, под патронажа на турския министър на вътрешните работи Сюлейман Сойлу, съобщиха от пресцентъра на МВР. Специален гост на събитието е европейският комисар по миграция, вътрешни работи и гражданство Димитрис Аврамопулос. Участват ресорните министри и заместник-министри на страните от процеса, както и високопоставени представители на международни и регионални организации. Конференцията си поставя за цел да отчете последните развития в областта на миграцията и сътрудничеството между страните членки на Будапещенския процес и на тази база да се подновят ангажиментите за засилване на сътрудничеството и диалога по въпросите на миграцията между държавите на произход, транзит и дестинация. В изказването си на форума министър Маринов подчерта значението на Будапещенския процес като уникална платформа за изграждане на партньорства между различни култури и общества по актуални въпроси от миграционния дневен ред. Отбеляза необходимостта от решителни мерки за пресичане на бизнес модела на трафикантите на мигранти и справянето с първопричините на миграцията. Вътрешният министър подкрепи предложените мерки за укрепване на капацитета в страните на произход и транзит и акцентира върху диалога и споделеното разбиране за необходимостта от всеобхватен и балансиран подход за по-добро управление на миграцията.", "date": "2019.02.20", "title": "Министър Маринов: Будапещенският процес е уникална платформа за партньорства между различни култури и общества"}
{"url": "https://www.24chasa.bg/novini/article/7308581", "text": "Окръжният съд в Добрич допусна предаване на български гражданин на германските власти в изпълнение на издадена спрямо него Европейска заповед за арест. Искането за предаване на 20-годишния Д.А. от село Карапелит е за провеждане на наказателно преследване срещу него за 2 престъпления, квалифицирани по немското законодателство като сводничество и принудително склоняване към проституция. Европейската заповед за задържането му е била издадена на 17 януари т.г., а на 6 февруари той е бил задържан у нас. Според постъпилата в Окръжния съд информация, потърпевша от деянието е българска гражданка от друго добричко село, която била принуждавана да проституира в град Бремерхафен от края на 2017 г. до 28 януари 2018 г. На ден тя печелела от 150 до 500 евро, като била заставяна да предава всички спечелени пари на задържания. Немските власти твърдят, че жената била удряна или заплашвана с насилие, когато заявявала, че не иска повече да работи като проститутка. В края на януари 2018 г. тя избягала и се свързала с местната полиция. Пред Окръжния съд в Добрич задържаният даде съгласие доброволно да бъде предаден на немските власти за провеждане на наказателно производство срещу него. Той декларира, че не се отказва от принципа на особеността, което означава, че в Германия не може да бъде разследван и съден за друго престъпление, освен за посочените в Европейската заповед за арест. Максималният размер на наказанието, което немското законодателство предвижда за такива престъпления е 10 години „лишаване от свобода“. Германските власти са предоставили гаранции, че след изслушването на 20-годишния добруджанец, ако бъде признат за виновен и осъден, при негово желание, той ще бъде върнат обратно в България за по-нататъшно изпълнение на присъдата. Съдебният състав разпореди мъжът да бъде приведен в затвора във Варна до фактическото му предаване на германските власти. Постановеното от Окръжния съд решение е окончателно и не подлежи на обжалване.", "date": "2019.02.20", "title": "Съдът в Добрич връща сводник за съдебен процес в Германия"}
{"url": "https://www.24chasa.bg/novini/article/7308579", "text": "Русия ще предвиди огледални и асиметрични мерки в случай, че САЩ разположат в Европа ракети със среден и малък обсег. Това съобщи днес президентът Владимир Путин в годишното си послание към Федералното събрание, предаде ТАСС. \"Вече съм казвал и искам да повторя, Русия няма намерение, това е много важно и го повтарям специално, Русия няма намерение първа да разполага подобни ракети в Европа. Ако пък те наистина бъдат произведени и доставени на европейския континент, а САЩ имат такива планове, поне не сме чули изявления в обратния смисъл, това рязко ще изостри ситуацията в сферата на международната сигурност, ще създаде сериозни заплахи за Русия, защото за някои класове от тези ракети времето, за което биха долетели до Москва, може да достигне 10-12 минути. Точно това е много сериозната заплаха за нас. В такъв случай ще бъдем принудени, искам да подчертая - именно принудени, да предвидим огледални и асиметрични действия\", каза Путин. \"Ще го кажа ясно и открито: Русия ще бъде принудена да разположи въоръжение, което ще може да се използва не само срещу територии, откъдето може да дойде пряка заплаха, но и срещу територии, където се намират центрове за решение за използване на заплашващи ни ракети\", заяви Путин, цитиран от Франс прес. Путин заяви, че Русия ще насочи нови оръжия срещу САЩ, ако те разгърнат нови ракети със среден обсег в Европа след оттеглянето на Вашингтон от Договора за ликвидиране на ракетите със среден и малък обсег от 1987 г., предаде Асошиейтед прес. Путин отхвърли твърдението на САЩ, че оттеглянето им от договора се дължи на това, че Русия го нарушава, и заяви, че САЩ отправят неверни обвинения към Русия, за да оправдаят изтеглянето си от договора. Путин заяви, че Русия ще въведе на въоръжение нова хиперзвукова ракета за военноморските си сили. Той каза, че ракетата \"Циркон\" ще лети със скорост девет пъти по-голяма от скоростта на звука и ще има обсег от 1000 км. Ракетата ще се използва от съществуващи руски кораби и подводници, добави той. Други обявени миналата година оръжия, включително крилатата ракета с ядрен двигател \"Буревестник\" и подводният дрон с ядрен двигател \"Посейдон\", преминават успешно изпитанията си. Путин предложи на американските си колеги да пресметнат обсега и скоростта на новите руски оръжия преди да вземат решения, които застрашават Русия, предаде ТАСС. В управляващата класа на САЩ има много хора, които излишно се увличат от идеята за изключителността и превъзходството на своята страна над целия останал свят, каза Путин. \"Те, разбира се, имат право да мислят каквото си искат. Дали обаче умеят да смятат? Вероятно умеят. Да пресметнат тогава обсега и скоростта на нашите перспективни оръжейни системи. Само за това молим - първо да пресметнат, а чак след това да вземат решения, които могат да създадат допълнителни сериозни заплахи за нашата страна и естествено ще доведат до ответни действия на Русия, чиято сигурност ще бъде надеждно и безусловно обезпечена\", заяви Путин под бурните аплодисменти на присъстващите. Русия незабавно ще реагира щом заплахата срещу нея стане действителна и ще насочи оръжията си не само срещу страните, където САЩ ще разположат въоръжението си, а и срещу самите САЩ, заяви Путин. Руският президент увери, че страната му иска да е в приятелски отношения със САЩ и запазва готовност да преговаря с тях по въпроси на въоръжението, предаде Асошиейтед прес. \"Не искаме конфронтация, особено със световна сила като САЩ\", каза Путин, но същевременно разкритикува разрушителната по думите му политика на САЩ да налагат санкции на Русия. Той добави, че Русия е готова да води със САЩ преговори за контрола на ядрените оръжия, когато Вашингтон бъде готов за тях, но подчерта, че Москва няма да започва такива преговори. \"Готови сме за преговори по разоръжаването, но не смятаме да тропаме на затворена врата. Ще изчакаме нашите партньори да осъзнаят необходимостта от диалог на равноправна основа\", каза Путин, цитиран от Франс прес. Той обвини САЩ, че използват \"въображаеми обвинения\", за да оправдаят изтеглянето си от ракетния договор от 1987 г. \"Американските ни партньори трябваше да кажат нещата честно вместо да използват въображаеми обвинения към Русия, за да мотивират едностранното си оттегляне от договора\", заяви Путин пред двете камари на руския парламент. САЩ демонстративно пренебрегнаха клаузите на Договора за ликвидиране на ракетите със среден и малък обсег при разполагането на ракетни установки в Румъния и Полша, заяви Путин, цитиран от ТАСС. \"Първо започнаха разработване и използване на ракети със среден обсег, като за отклоняване на вниманието ги нарекоха ракети-мишени за целите на противоракетната отбрана. След това пристъпиха към разполагане в Европа на ракетни установки МК-41, които могат да използват крилати ракети със среден обсег \"Томахок\". По този начин САЩ демонстративно пренебрегнаха положения от членове 4 и 6 на договора\", заяви руският президент. Той призна, че договорът от 1987 г. е остарял, защото след годината на сключването му са настъпили значителни промени в света. \"Много страни са развивали и продължават да развиват такива оръжия, а Русия и САЩ - не. Ние сами се ограничихме доброволно. Американските ни партньори обаче трябва да кажат това, да го кажат честно, а не да използват измислени обвинения към Русия, за да обосноват едностранното си изтегляне от договора\", заяви Путин.", "date": "2019.02.20", "title": "Путин: Русия ще отвърне с огледални и мерки ако САЩ разположат ракети в Европа"}
{"url": "https://www.24chasa.bg/novini/article/7308596", "text": "Окръжна прокуратура – Сливен внесе в съда искане за определяне на мярка за неотклонение „задържане под стража“ спрямо Б.М. Тя е обвинена за това, че през периода 28.11.2018 г. – 01.02.2019 г. в гр. Нова Загора, при условията на продължавано престъпление, използвала без съгласието на титуляра платежни инструменти –дебитни карти с титуляри двама мъже от гр. Нова Загора – като в горепосочения период е извършила общо 105 успешни операции „теглене“ от банкомати в града, като по този начин е получила общата сума от 45 200 лева – престъпление по чл. 249, ал.1, вр. чл. 26, ал. 1 от НК. Тя е обвинена и за това, че през периода от м. юни 2016 г. до 05.02.2019 г. в гр. Нова Загора, като длъжностно лице, на което е било възложено срещу заплата постоянно да извършва работа, свързана с пазене и управление на чуждо имущество в юридическо лице, изпълнявала длъжността - банков служител, в условията на продължавано престъпление присвоила пари, собственост на банката – сумата от 400 000 лева, като длъжностното присвояване е в особено големи размери и случаят е особено тежък – престъпление по чл.203, ал.1, вр. чл. 201, вр. чл.26, ал.1 от НК. Окръжен съд – Сливен е насрочил заседанието си за 20.02.2019 г. от 15.00 часа.", "date": "2019.02.20", "title": "Искат арест за банковата служителка, обвинена в присвояване на 445 200 лева"}
{"url": "https://www.24chasa.bg/novini/article/7308604", "text": "Фармацевти в цялата страна излязоха на протест, затворени са стотици аптеки, по данни на организаторите, предаде  Протестиращите настояват за финансиране, което да ги подкрепи за новите електронни системи. Европейската система за проверка на автентичността на лекарствата вече е факт, предстои въвеждането и на други. Очаква се да стартира и електронна рецепта, инвестиции се налагат и заради новите изисквания за софтуера за управление на продажбите и касовите апарати. Тази сутрин редица населени места се събудиха със затворени аптеки. Недоволството е заради четири големи промени, които налагат инвестиции - европейската система срещу фалшивите лекарства, национална, която ще следи количествата, електронна рецепта, и нови изисквания за свързаност на програмите за продажби и касовите апарати. \"Ние твърдим,че тези системи трябва да съществуват, трябва да ги има, но твърдим, че те трябва да бъдат планирани, съгласувани, а не както е в момента - всяка една сама за себе си и всеки път ние да пренастройваме хардуери, софтуери и да плащаме пари\", обясни Антон Вълев, Национална аптечна камара. Протестиращите настояват за финансова подкрепа за въвеждането на системите. По техни данни около 13% от аптеките у нас нямат техническа обезпеченост и ще се трябва да инвестират около 2000 лева на гише. Аптеката в село Лехчево също се включи в протеста. Тя обслужва жителите на няколко села, в които или няма лекари, или идват рядко. „Някои аптеки, предимно от вериги, предлагат лекарства на цени, на които дори ние не можем да ги купим от търговеца на едро”, обясни Веска Алексиева, собственик на аптеката. Протестиращите аптеки ще бъдат затворени през целия ден, но в случай на спешност, пациентите ще се обслужват. От организацията, която отговаря за европейската система срещу фалшивите лекарства, заявиха, че системата работи стабилно, с нея са свързани вече над 2000 аптеки. През първата седмица от работата й са забелязани някои технически неточности, свързани най-вече с баркод четците, отстраняват се своевременно. Аптеките имат преходен период от няколко месеца, в който да се включат в тази система. През това време няма да им се налагат санкции.", "date": "2019.02.20", "title": "Над 300 аптеки в цялата страна са затворени в знак на протест"}
{"url": "https://www.24chasa.bg/novini/article/7308609", "text": "Неговите предизборни плакати са навсякъде, подкрепата за него е мощна: Илан Шор, макар и осъден за измама за смайващата сума от 1 милиард долара, не пести средства, за да бъде избран за депутат на парламентарните избори в неделя в Молдова. \"Никой няма да съжалява, че е гласувал за Шор\", казва, говорейки за себе си в терто лице, самият 31-годишен кандидат, който вече е кмет на Орхей, град в централната част на тази бивша съветска република, разположена между Румъния и Украйна. От години страната е разделена между привърженици на сближаването с Москва, които изведоха на власт през ноември 2016 г. президентаИгор Додон, и привърженици на интеграцията в Европейския съюз, сред които има и членове на правителството, което води до постоянни политически кризи. Според социологическите изследвания три партии - управляващата Демократическа партия на Молдова, социалистите на проруския президент Игор Додон и един проевропейски десноцентристки алианс, ще влязат в парламента. Ако никоя от тези формации не спечели мнозинство, за да сформира самостоятелно правителство, опасяват се анализаторите, ще последва нов период на нестабилност. В Орхей цари оптимизъм: влизането в парламента на Илан Шор, начело на негова собствена партия, изглежда гарантирано, благодарение на смесената избирателна система, която обединява пропорционалната и мажоритарната. Самият той се самоопределя като \"бизнесмен\". Роден в Тел Авив, с родители от молдовски произход, осъден през 2017 г. на 7,5 години затвор за ролята си в гигантска банкова измама, той остава на свобода в очакване да бъде разгледано обжалването му. Аферата, която е свързана със съмнителни транзакции на стойност 1 милиард долара, извършени през 2014 г. от трима молдовски банкери, беше определена като \"кражбата на века\". Парите, чиито следи така и не бяха открити, представляват около 15 процента от БВП на страната. Според американската одиторска компания \"Крол\" (Kroll) Илан Шор, президент на управителния съвет на една от трите банки, е бил основният бенефициент. Редица други видни политици са получили част от тази сума, трансформирана след това в държавен дълг - значително бреме за Молдова, най-бедната страна в Европа. Месец след като бе обвинен, Шор, който твърди, че е невинен, беше избран за кмет на Орхей с повече от 60 процента от гласовете и вече се цели в парламента. По време на кампанията си в южната част на страната той заяви, че \"корупцията е най-сериозният проблем за Молдова\", но и че този \"бич\" засяга най-вече съдебната система. \"Те искат да ме превърнат в изкупителна жертва, но няма да успеят\", каза той на руски пред аудитория от пенсионери, като обеща да \"развие цялата страна\", ако бъде избран за депутат. В неговата \"крепост\" - Орхей, нападките му срещу правосъдието не изглежда не безпокоят избирателите му. \"Г-н Шор направи всичко, което обеща: павирани улици, детски площадки, отопление\", твърди 68-годишната Раиса, продавачка на облекло, и добавя: \"Ако беше виновен, щеше да е избягал от страната\". \"Присъдата му е несправедлива, ние го подкрепяме\", казва друга жена, 63-годишната Лена. Събрали се на централния площад, за да протестират срещу \"антидемократичните партии\", младите активисти на една неправителствена организация бързо са наобиколени от десетки местни жители, които отправят нападки срещу тях. \"Нямаме нужда от вашата помия\", казва разгневен мъж, като къса вестника, раздаван от активистите. Един от тях, 30-годишният Андрей, не е изненадан: \"Шор открадна милиарда и даде мизерно малко от доларите за града. За хората един социален магазин или аптека с ниски цени означава много\". Лилия Карасчук, директорка на молдовския клон на \"Прозрачност без граници\" обрисува в интервю за АФП цяла мрежа на съучастие между властите и Шор: \"Властта го подкрепя финансово\" и избягва да разследва политическата му дейност или аферите му. Тя се възмущава от \"безнаказаността\", с която се ползва Шор, чийто апелативен процес се бави. ЕС, който подписа с Молдова споразумение за свободна търговия през 2014 г., осъди през ноември \"влошаването на състоянието на правовата държава и демокрацията\" и намали финансовата си помощ. Брюксел призова Кишинев да \"разследва задълбочено и безпристрастно банковата измама, да възстанови парите и да изправи пред правосъдието всички виновници, независимо от тяхната политическа принадлежност\". Карасчук обаче не си прави илюзии. \"В Молдова съдът прави само онова, което му наредят\", казва тя. (БТА)", "date": "2019.02.20", "title": "Молдова: От \"кражбата на века\" до надпреварата за парламента"}
{"url": "https://www.24chasa.bg/novini/article/7308613", "text": "Окръжният съд в Кюстендил остави за постоянно в ареста 19-годишния Алекс Анков Димитров, обвинен в убийството на Валери Дъбов в неделя. Срещу криминално проявения младеж има и обвинения за опит за убийство на Светлин Китанов и Михаил Павлов. \"Съжалявам, че така се получи. Не мислих, че ще стане така\", заяви по-рано в съда Алекс. Пред разследващите той обяснил, че се е скрил, защото се страхувал. Направил пълни самопризнания, но казал, че не е очаквал при боя да се стигне до фатален край.                                                                                                                                                                                                                                                                                                                       ", "date": "2019.02.20", "title": "Окръжният съд остави в ареста обвинения в убийство Алекс (Снимки)"}
{"url": "https://www.24chasa.bg/novini/article/7308629", "text": "Трима проевропейски депутати от британската Камара на общините напуснаха парламентарната група на управляващата Консервативна партия и обявиха, че се присъединяват към новата центристка група от независими депутати противници на действията на правителството по Брекзита, предадоха Асошиейтед прес и Ройтерс, цитирани от БТА. Консерваторите Ана Субри, Хайди Алън и Сара Уоластън ще се присъединят към осмината депутати от опозиционната Лейбъристка партия, които вече излязоха от своята група заради несъгласие с ръководството на Джереми Корбин и антисемитизма в партията. Отцепниците се надяват да привлекат съмишленици сред недоволните проевропейски членове на Камарата - както сред консерваторите, така и сред лейбъристите, - за да създават центристка сила в британската политика. Бившият министър Ана Субри, която е твърд противник на Брекзита, се обявява за втори референдум и срещу излизането от ЕС без сделка. Хайди Алън беше активист на движението за оставане в ЕС преди референдума от 2016 г. и оттогава говори за опасностиоте от напускане на съюза без споразумение. Уоластън, лекар по образование, предупреждава за тежките последици за здравната система при \"твърд Брекзит\". Премиерът Тереза Мей изрази днес съжаление по повод решението на трите й съпартийки, като подчерта, че процесът по напускане на ЕС не е лесен, но ще продължи съгласно \"решението на британския народ\", напомня ДПА.", "date": "2019.02.20", "title": "Трима британски консерватори напуснаха партията си, присъединяват се към лейбъристите отцепници"}
{"url": "https://www.24chasa.bg/novini/article/7308610", "text": "Днес даваме основата, върху която в парламента да се проведе дебат, отбеляза премиерът Бойко Борисов по време на правителственото заседание, на което бяха одобрени изменения и допълнения в Закона за местното самоуправление и местната администрация. Решението на Министерския съвет е във връзка с ангажимента, който министър-председателят пое в края на миналата година по време на срещата си с представители на сдружението на кметовете на кметства. Тогава премиерът Борисов разпореди на финансовия министър изготвянето на законодателни промени, които да подобрят субординацията между общинските кметове и кметовете на кметства. „С този законопроект сме предложили изменения, които според нас са балансирани и приемливи“, заяви министърът на финансите Владислав Горанов по време на правителственото заседание. Той изтъкна, че проектът предвижда задължение на общинския съвет при приемането на бюджета на общината да одобрява разходи по определени показатели на кметствата в рамките на общия бюджет на общината. Изрично се регламентира задължението за кмета на общината в хода на изпълнение на бюджета да осигурява своевременно през годината одобрените разходи по бюджетите на кметствата. Създава се възможност кметовете чрез свои представители да участват в цялостния процес по подготовката на офертите, строително- ремонтните работи и приемателните комисии за обекти, които се намират на територията на кметството. Министър Горанов отбеляза, че на база на становищата, постъпили в рамките на общественото обсъждане на текстовете, може да се направи извода, че няма единно мнение между Националното сдружение на общините и Националното сдружение на кметовете на кметства. „Считам, че не е роля на изпълнителната власт да бъде арбитър между двете сдружения. Независимо от липсата на единно мнение, предлагам този законопроект да бъде одобрен от Министерския съвет и внесен в Народното събрание, където да продължи дебатът по законопроекта, тъй като тази тема продължава да бъде обект на политически спекулации между отделни представители на политическите сили“, каза още министърът на финансите. Точка 16 Проект на Решение за одобряване проект на Закон за изменение и допълнение на Закона за местното самоуправление и местната администрация. БОЙКО БОРИСОВ: Горанов! ВЛАДИСЛАВ ГОРАНОВ: Колеги, това е темата, която възникна във връзка с недоволството на малките кметове на населени места - кметовете на кметства, с които проведохме тук в Министерския съвет среща и те поставиха някои искания по отношение на субординацията между общинските кметове и кметовете на кметства. С този законопроект сме предложили изменения, които според нас са балансирани и приемливи. Възможно е Националното сдружение на общините в хода на дебата в Парламента да даде отпор, но общо взето това е възможният баланс в рамките на действащия Закон за местно самоуправление и местната администрация и между кметовете на населени места и кметства. Проектът предвижда задължение на общинския съвет при приемането на бюджета на общината да одобрява разходи по определени показатели на кметствата в рамките на общия бюджет на общината. Изрично се регламентира задължението за кмета на общината в хода на изпълнение на бюджета да осигурява своевременно през годината одобрените разходи по бюджетите на кметствата. Създава се и възможност кметовете на кметства или оправомощени от тях лица да участват в комисиите за подбор на кандидатите и участниците, разглеждане и оценка на офертите и провеждане на преговори и диалог при реализиране на обществени поръчки, в комисиите за въвеждане в експлоатация на строежите, както и при съставяне на актове и протоколи по време на строителството, когато обектите са на територията на кметствата. Промените ще гарантират по-голяма финансова самостоятелност на кметствата и ще се засили личната отговорност на всеки кмет на кметство по отношение на изразходването на одобрените годишни разходи по бюджета на общината. Ще се създаде възможност кметовете чрез свои представители да участват в цялостния процес по подготовката на офертите, строително-ремонтните работи и приемателните комисии за обекти, които се намират на територията на кметството. Контролът по спазването на новите разпоредби ще бъде изпълняван по общия ред при финансови инспекции - от органите на АДФИ за спазване на нормативните актове, уреждащи бюджетната, финансово-стопанската и отчетната дейност на общините. По законопроекта е проведено обществено обсъждане, като на база на постъпилите становища, може да се направи извод, че няма единно мнение между Сдружението на общините и Националното сдружение на кметовете на кметства. Конституцията на Република България определя общините като самостоятелни териториални единици, които в своята дейност се ръководят от закона, решенията на общинския съвет и решенията на населението. Държавата само подпомага нормалната дейност на общините чрез средства от бюджета и по други начини. Считам, че не е роля на изпълнителната власт да бъде арбитър между двете сдружения. Независимо от липсата на единно мнение, предлагам този законопроект да бъде одобрен от Министерския съвет и внесен в Народното събрание, където да продължи дебатът по законопроекта, тъй като тази тема продължава да бъде обект на политически спекулации между отделни представители на политическите сили. За да избегнем това Министерският съвет да бъде арбитър и да бъде упрекван, ще го предложим на Народното събрание и каквото Народното събрание реши, има кметове от всички партии. БОЙКО БОРИСОВ: Знаете, че ние ги приехме, изслушахме ги. Те не могат да се разберат помежду си, всеки си тегли чергата към себе си. Затова считаме, че е най-добре в Парламента да се проведе и дебатът. Ние днес даваме основата, как виждаме нещата, така че предлагам да подкрепим точката.", "date": "2019.02.20", "title": "Борисов: Даваме основата за промени в\nзакона за местното самоуправление (Стенограма)"}
{"url": "https://www.24chasa.bg/novini/article/7308630", "text": "Правнообвързващи приомени на предпазната клауза, целяща да избегне появата на физическа граница между Ирландия и британската провинция Северна Ирландия са единственият начин за избягване на твърд Брекзит без споразумение, заяви британският външен министър Джереми Хънт, цитиран от Франс прес и БТА. \"Това наистина е единственият начин за излизане от тази сиотуация\", каза Хънт в реч в Берлин, добавяйки: \"Мисля, че проблемът с удължаването (на срока за Брекзит след 29 март) е, че това няма да реши нищо\"., Според Хънт ЕС трябва да приеме \"проста, но важна промяна\" в предпазната клауза, за да може Великобритания да е уверена, че няма да се окаже притисната за неограничен срок в митнически съюз с ЕС. Британското правителство е уверено, че ако тази промяна бъде направена, ще може убеди парламента да приеме споразумението, подчерта външният министър. Предпазната клауза стана причина за решението на британския парламент да отвхърли споразумението за напускане на ЕС, по което Лондон и Брюксел преговаряха в продължение на две години. В резултат Мей иска от Европа да направи правнообвързващи промени на тази част на договора. \"Мисля, че хората искат да продължат напред и да докажат, че можем да постигнем Брекзит, който спазва резултатите от референдума и гарантира, че ще останем приятели с нашите европейски съседи\", добави Хънт. Очаква се по-късно днес Мей да посети Брюксел, за да се срещне с председателя на Европейската комисия Жан-Клод Юнкер, отбелязва Асошиейтед прес. Ако Великобритания и ЕС не успеят да подпишат и ратифицират споразуимение, икономическите и политически последствия ще бъдат тежки, предупреди британският външен министър в реч пред фондация \"Конрад Аденауер\", свързана с управляващия Християндемократически съюз. През предстоящите съдбоносни седмици ще бъдат необходими активни действия, подчерта Хънт. Великобритания има време до средата на март да сключи споразумение с ЕС, за да може то да бъде одобрено на срещата на лидерите на 28-те страни по-късно същия месец, съобщават дипломатически източници от блока, цитирани от Ройтерс. \"Имат срок до 10 март, може би 15 март най-късно\", според европейски дипломат, който подчерта, че блокът ще се нуждае от време, за да подготви одобряването на споразумението на срещата на високо равнище на 21 и 22 март. \"В противен случай ще бъдат принудени да отложат Брекзита, или да напуснат без споразумение\", добави източникът. Друг брюкселски дипломат също посочи средата на март като практически краен срок за постигането на споразумение, отбелязва Ройтерс.", "date": "2019.02.20", "title": "Джереми Хънт: Трябват промени на предпазната клауза, за да няма Брекзит без споразумение"}
{"url": "https://www.24chasa.bg/novini/article/7308661", "text": "Парламентарната правна комисия отложи свалянето на прага на преференциите на 7% за парламентарните и 5% за европейските избори. Чака се държавният глава да издаде указа, с който да обнародва поправките в Изборния кодекс, където нивата на преференциите са по-високи, или да ги върне с вето за поправка. Това стана ясно на заседанието на парламентарната правна комисия, която започва обсъждането на процедурните правила за избор на нова ЦИК. Указът на държавния глава трябва да излезе до идния петък. Тогава депутатите ще могат да се заемат с гласуване по въпроса за преференцията, за да я задържат на сегашните ниски нива. Приетите миналата седмица от парламента де факто не са влезли в сила, поради което днес депутатите няма какво да гласуват.                                                                                                                                                                                                                                                                                                                       ", "date": "2019.02.20", "title": "Отложиха гласуването на ниската преференция, чака се указът на президента"}
{"url": "https://www.24chasa.bg/novini/article/7308636", "text": "26-годишният Георги Георгиев, който посече с брадвичка майка си, баща си, баба си и брат си в семейната им къща в Нови Искър, ще бъде изследван в продължение на 30 дни в МВР болница, защото освен психичното заболяване, което все още не е установено, има много тежка форма на туберкулоза и епилепсия.  Това реши тричленен състав на Софийския градски съд с председател Христинка Колева. Младият мъж, който на 13 януари е навършил 26 години, бе докаран в съдебната палата около 14:20. Той бе с маска на лицето заради туберколозата, а полицаите, които го водеха - с ръкавици. Георги е само кожа и кости, беше облечен с вехт анцунг и провлачена блуза. В ръка държеше листове, които обаче така и не показа на съда. На въпросите на съда отговаряше изключително тихо и объркано. През повечето време говореше за психотропни оръжия, спомена и за 2 деца, едното от които се самоубило, а друго се наранило, но не стана ясно дали и те са жертви на психотропни оръжия.  \"Психиката ми е ценна. Има ли хора, които се занимават с такава дейност или трябва да потърся помощ от Европейския съюз\", попита Георги в съда. Отново обясни, че съществува организация по психотропни вещества.  Прокуратурата предложи той да бъде изследван в продължение на 30 дни в психиатрията към затвора в Ловеч. Съдебният психиатър проф. Маринов, който също бе изслушван в съда, предложи това да стане в МВР болница, тъй като състоянието на Георги е изключително тежко. Той страда от много тежка форма на епилепсия, освен това туберкулозата му е в много напреднал стадии и всеки момент може да доведе до фатален край.  Съдия Колева попита задържания дали е съгласен да се изследва в болница, на което той се поинтересува дали ще изследват белия дроб. По думите на адвоката му Стоян Стоянов Георги от много време не е посещавал лечебно заведение. Спомнял си, че преди месеци бил ходил в някаква болница, но не знае коя. Затова защитникът също настоя момчето да бъде изследвано или в МВР болница, или в Пловдив.  Защитникът също така обясни, че тепърва прокуратурата трябва да събира доказателства дали някой друг човек е влизал в къщата на семейството, дали момчето не е станало жертва на имотната мафия, например.  От определението на съда стана ясно, че близките на Георги са удряни с брадвичка много пъти. Баба му Славка например има наранявания освен по главата, още по шията, а брат му Александър - по торса, ръката и шията. Самият Георги не давал обяснение за случката и към този момент не се признава за виновен. ", "date": "2019.02.20", "title": "Георги, който посече семейството си, иска помощ от ЕС срещу психотропните оръжия"}
{"url": "https://www.24chasa.bg/novini/article/7308718", "text": "Община Кюстендил има готовност да предостави общинско жилище на майката на убития в неделя 35-годишен Валери Дъбов. Това съобщиха от общинския пресцентър, цитирани от БТА. Кметът на Кюстендил по-рано каза, че общината ще предостави и възможност за работа на безработната жена. Погребението на Валери Дъбов е поето от дървосекаческата фирма, в която той е работил, каза още Паунов.", "date": "2019.02.20", "title": "Предоставят общинско жилище на майката на убития в Кюстендил Валери Дъбов"}
{"url": "https://www.24chasa.bg/novini/article/7308732", "text": "Ключовата дума за бъдещето, особено пред образователната система, е балансът. Ако искаме да запазим света цял и в мир, като добро място за живеене, в образователната система трябва да обучаваме младите хора на баланса, който е необходим по отношение на ценностите, на хуманизма, на взаимната свързаност на целия свят, на технологиите. Това е казала заместник-министърът на образованието и науката Деница Сачева при откриване на обучение за учители по проект за насърчаване на глобалното гражданство, който се изпълнява съвместно със Синдиката на българските учители /СБУ/, цитирана от пресцентъра на МОН. Заместник-министърът е определила глобалното гражданство и глобалното образование като трудна, но необходима тема. Защото, като граждани на 21-и век, младите хора имат повече възможности, но и повече предизвикателства пред себе си. Образованието е основната причина за движението на младите хора, е посочила Сачева и е добавила, че овластявайки ги с технологиите, трябва да се стремим да запазим у тях и основните ценности, свързани с толерантност, хуманизъм, взаимно уважение и желание за самоусъвършенстване. За необходимостта от гражданското образование и насърчаването на глобалното гражданство е говорила и председателят на Синдиката на българските учители Янка Такева. \"Гражданското образование стои в основата и във фундамента на изграждането на едно устойчиво общество, на едно общество с ценностна система, която да подпомага това, което ние искаме да се случва, за да се преодолеят всички негативи в училището и в обществото като цяло\", е казала Такева. Обучението по проекта, финансиран от Регионалното бюро на ЮНЕСКО във Венеция, на тема \"Методи на обучението с оглед насърчаването на глобалното гражданство\" се организира от МОН, в партньорство със СБУ. В него са се включили директори на асоциирани към ЮНЕСКО училища и на училища, чиито ученици са с изявени постижения по предметите, свързани с гражданското образование, както и отличени на олимпиадите по гражданско образование.", "date": "2019.02.20", "title": "Зам.-министър Сачева: Глобалното образование е трудна, но необходима тема"}
{"url": "https://www.24chasa.bg/novini/article/7308729", "text": "Почти 2 години и 7 месеца след драмата на старозагорската улица \"Чая\" от 25 юли 2016 г., в петък, на 22 февруари, от 10 часа в Окръжния съд на Стара Загора трябва да тръгне делото срещу вече 20-годишната Мария Гиздева, обвинена за смъртта на 62-годишния Боньо Динев, известен повече като Боньо Фаса. След продължило 2 години и 3 месеца разследване тя бе обвинена за причиняване на смърт по непредпазливост, настъпила след нанесена тежка телесна повреда. Момичето може да получи затвор между 3 и 12 години, ако бъде признато за виновно. По неофициална информация, обвиняемата няма да поиска дело по съкратената процедура, а ще доказва в съдебната зала, че е действала в условията на неизбежна самоотбрана. Тогава, все още ученичка, Мария обясни, че е пробола с нож в дясното бедро 62-годишния мъж, който я примамил в дома си и направил опит да я изнасили. По-късно той почина заради последвалата остра кръвозагуба. Веднага след като стана ясна причината за смъртта на криминално проявения мъж, Мария бе арестувана за 72 часа с прокурорско разпореждане, след което излезе на свобода срещу парична гаранция от 500 лева. Тогава парите за гаранция събраха колеги на майка й, продавачка в супермаркет. Сега Мария, която междувременно успя да завърши средното си образование, е на свобода без наложена мярка за неоклонение, тъй като срокът на паричната й гаранция изтече.", "date": "2019.02.20", "title": "Делото срещу Мария за смъртта на Боньо Фаса тръгва в петък"}
{"url": "https://www.24chasa.bg/novini/article/7308214", "text": "Насрочената за утре в Москва среща между руския президент Владимир Путин и израелския премиер Бенямин Нетаняху се отлага, съобщи израелски представител, цитиран от Ройтерс и БТА. \"Планираната за утре среща между премиера и президента Путин беше отложена с няколко дни по взаимно съгласие. Утре двамата ще имат телефонен разговор и скоро ще бъде определена нова дата за срещата\", каза представителят. Вчера Кремъл съобщи, че Путин и Нетаняху ще обсъждат ситуацията в Близкия изток, включително темата за Сирия. Представителят не уточни защо се отлага срещата. Вестник \"Джерусалем пост\" твърди, че визитата на Нетаняху се отлага заради \"политическата ситуация\"в Израел. Изданието съобщава, че за утре Нетаняху е насрочил среща с лидерите на политически партии", "date": "2019.02.20", "title": "Израелски представител: Отлага се с няколко дни срещата между Путин и Нетаняху"}
{"url": "https://www.24chasa.bg/novini/article/7308216", "text": "Правителството одобри допълнителни средства по бюджета на Министерството на здравеопазването за 2019 г. с цел осигуряване на равнопоставен достъп до медицинска помощ на гражданите, посредством общинските и държавни лечебни заведения, включително и тези в труднодостъпни и/или отдалечени райони. На основание чл. 106 и чл. 106а от Закона за лечебните заведения, Министерството на здравеопазването субсидира общински и държавни лечебни заведения по критерии и по ред, определени с наредба на министъра на здравеопазването за оказване на спешна медицинска помощ, за консултативна медицинска помощ на пациенти, преминали през спешните отделения, за психиатрична помощ и за други дейности, определени като държавна отговорност въз основа на едногодишни договори, в рамките на средствата за тези дейности по бюджета на Министерството на здравеопазването за съответната календарна година и при спазване на изискванията на Закона за държавните помощи. Одобрените допълнителни средства са в размер на 30 000 000 лева по бюджета на Министерството на здравеопазването за 2019 г. От тях 18 000 000 лв. са предназначени за общинските лечебни заведения, вкл. за 71 лечебни заведения в труднодостъпни и/или отдалечени райони на страната, разпределени на база брой обслужвано население и брои преминали болни през предходната година. За лечебни заведения, оказващи психиатрична помощ се отпускат 2 000 000 лв., разпределени за 12 Центрове за психично здраве и психиатрични отделения към държавни и общински болници на база проведен леглоден лечение. За лечебни заведения за оказване на спешна помощ са предвидени останалите 10 000 000 лв. - за 41 болници, вкл. 26 областни болници, разпределени на база брой преминали болни, нехоспитализирани в същото лечебно заведение. С предоставянето на допълнителните средства ще се осигури равнопоставен достъп до медицинска помощ на гражданите, вкл. и в труднодостъпни и/или отдалечени райони на страната и ще се даде възможност на общинските и държавни лечебни заведения да осъществяват медицинска дейност в съответствие с потребностите на населението и съобразно правилата за добра медицинска практика. Ще се подпомогне и осъществяването на дейността и достигането на определени нива на заплащане на персонала, осъществяващ медицинските дейности.", "date": "2019.02.20", "title": "30 млн. лв. се отпускат за общинските болници и за лечебни заведения, оказващи психиатрична и спешна помощ"}
{"url": "https://www.24chasa.bg/novini/article/7308222", "text": "Членове на гръцката анархистка групировка \"Рубикон\" са нахлули днес в сградата на Атинския апелативен съд, съобщи \"Прото тема\", цитирана от БТА. Според първоначалните данни около 30 души са се качили до 7-ия етаж в сградата на съда, хвърлили са позиви и са се оттеглили. Полицията е задържала 14 души.", "date": "2019.02.20", "title": "Анархисти нахлуха в Атинския апелативен съд"}
{"url": "https://www.24chasa.bg/novini/article/7308238", "text": "Министър-председателят Бойко Борисов се срещна с председателя на парламента на Република Северна Македония Талат Джафери, който е на посещение в България по повод гласуването в Народното събрание на законопроекта за ратифициране на Протокола към Северноатлантическия договор за присъединяването на Република Северна Македония. Двамата отбелязаха отличното сътрудничество между София и Скопие в последните години, както и усилията на България за подпомагане на Република Северна Македония по европейския й път и развитие. Това съобщиха от пресслужбата на кабинета. Премиерът Борисов подчерта, че България е последователна в подкрепата си за Република Северна Македония - и с Договора за приятелство, добросъседство и сътрудничество, подписан през 2017 г., и по време на Българското председателство на Съвета на ЕС през 2018 г., както и днес, когато Народното събрание одобри ратифицирането на Протокола към Северноатлантическия договор за присъединяването на Република Северна Македония. Борисов акцентира върху значението на проектите за инфраструктурна, транспортна и дигитална свързаност и допълни, че страните от региона трябва да работят активно за повишаването на брутния вътрешен продукт. „Колкото сме повече свързани по региони, толкова са по-големи перспективите за инвестиции, за мир и за просперитет“, каза министър-председателят. Борисов посочи, че с осъществяването на проекта за коридор №8 регионът ще изглежда по различен начин. Председателят на парламента на Република Северна Македония Талат Джафери благодари на българското правителство както и за личната ангажираност на премиера Борисов, така и за усилията, които страната ни положи и продължава да полага за евроатлантическия път на югозападната ни съседка. Той подчерта, че само с добросъседските отношения и тясното сътрудничество страните ни могат да вървят напред.", "date": "2019.02.20", "title": "Борисов: България е последователна в подкрепата си за Северна Македония (Снимки)"}
{"url": "https://www.24chasa.bg/novini/article/7308213", "text": "Съветът на ЕС съобщи, че е постигнато споразумение с Европейския парламент по промяната на правилата за издаване на визи. С промените ще бъде дадена възможност заявленията за виза да бъдат подавани до шест месеца предварително и не по-късно от 15 дни преди пътуването. Попълването и подписването на заявленията за виза ще може да се извършва по електронен път. Въвежда се уеднаквен подход при издаването на многократни визи за редовни пътници до ЕС за срок, който постепенно се увеличава от една до пет години. За да могат държавите от ЕС да покриват съответните разходи, таксата за виза ще се увеличи на 80 евро. Размерът на таксата ще може да се преразглежда на всеки три години, предава БТА. Въвежда се нов механизъм за използване на визовата политика при решаването на въпросите за връщане на чужденци в държавите им на произход. Европейската комисия ще извършва постоянна оценка на сътрудничеството с тези държави. Когато дадена държава не сътрудничи, ЕК ще може да предложи на Съвета на ЕС да ограничи издаването на визи за нейни граждани и за повишаване на таксата. Ако дадена държава сътрудничи, ЕК може да предложи намаляване на визовите такси, на времето за вземане на решение по заявленията за издаване на виза или удължаване на срока на редовност на многократни визи. Подобно решение ще важи не повече от една година и ще може да бъде подновявано. ", "date": "2019.02.20", "title": "ЕС променя срока за заявленията и увеличава таксата за виза"}
{"url": "https://www.24chasa.bg/novini/article/7308261", "text": "Трупът на 27-годишният българин Йордан Станев Динев, който полицията издирваше от петък, бе открит мъртъв на остров Санторини. „Български новини“ писа, че вчера, в ранния следобед, бе открит автомобила на изчезналия с марка WV Пасат с българска регистрация в пропаст. Часове по-късно бе открито и тялото на Йордан на 70 м от автомобила и 30 м от морето.", "date": "2019.02.20", "title": "27-годишен българин открит мъртъв на остров Санторини"}
{"url": "https://www.24chasa.bg/novini/article/7308283", "text": "Испанската фирма \"Репсол\" поема 20% от правата за търсене и проучване на нефт и газ в блок \"Хан Кубрат\" (бивш \"Силистар\"), разреши правителството. Това става чрез регистрираната в края на ноември у нас „Репсол България Хан Кубрат С.А.\". Тези 20% се прехвърлят от правата на „Шел Интернешънъл Експлорейшън енд Дивелъпмънт Италия С.П.А.“ Това се случва в момент, в който започват сондажи в блока. На 16 февруари вицепремиерът Томислав Дончев и министърът на енергетиката Теменужка Петкова бяха на сондажния кораб Noble Globetrotter II, който ще извърши дълбоководен проучвателен сондаж в блока, който се намира на 120 километра от Бургас в дълбоководната зона от 1200 до 1500 метра в Черно море. През октомври 2015 г. Министерският съвет даде разрешение на „Шел Експлорейшън енд прадакшън (LIX) Б.В.“, да извърши търсене и проучване на нефт и природен газ в площ „Блок 1-14 Силистар“, разположена в континенталния шелф и в изключителната икономическа зона на Република България в Черно море. Договорът за търсене и проучване е подписан на 23.02.2016 г. През април 2017 г. Министерският съвет даде съгласие правата и задълженията по предоставеното разрешение до бъдат прехвърлени изцяло от „Шел Експлорейшън енд прадакшън (LIX) Б.В.“ на „Шел Интернешънъл Експлорейшън енд Дивелъпмънт Италия С.П.А.“. Тогава е променено и наименованието на проучвателната площ - „Блок 1-14 Хан Кубрат“. През декември 2018 г. Министерският съвет даде разрешение за прехвърляне на 30% от правата и задълженията по предоставеното разрешение от „Шел Интернешънъл Експлорейшън енд Дивелъпмънт Италия С.П.А.“ на „Уудсайд Енерджи (България) Лимитид“. С днешното си решение Министерският съвет упълномощи министъра на енергетиката да сключи допълнително споразумение към договора за търсене и проучване на нефт и природен газ с „Шел Интернешънъл Експлорейшън енд Дивелъпмънт Италия С.П.А.“, „Уудсайд Енерджи (България) Лимитид“ и „Репсол България Хан Кубрат С.А.“. Разходите по прехвърлянето на правата и задълженията са за сметка на „Шел Интернешънъл Експлорейшън енд Дивелъпмънт Италия С.П.А.“, съобщават от правителствената пресслужба. \"Репсол\" е в консорциум с френската \"Тотал\", австрийската ОМВ в търсенето на нефт и газ в блок \"Хан Аспарух\".", "date": "2019.02.20", "title": "И \"Репсол\" влиза в търсенето на нефт и газ в блок \"Хан Кубрат\""}
{"url": "https://www.24chasa.bg/novini/article/7308293", "text": "Лондонската полиция и екип на спешна помощ са нахлули в арт галерията \"Фактори\", след подаден сигнал, че зад стъклената й врата лежи труп, предаде агенция ЮПИ, цитирана от БТА. В появилите се по-късно кадри от охранителни камери се вижда как блюстителите на реда се натъкват не на тленни останки, а на манекен. Полицаите в бързината разбили входната врата. Нароченият за труп се оказал експонат. Фигурата била направена от парцали и жици и била част от арт инсталация. Манекенът бил включен в изложба, посветена на бежанците, дело на 36-годишния творец Колиър дин Бангура.", "date": "2019.02.20", "title": "Полицаи нахлуха в галерия в Лондон заради труп, оказа се манекен"}
{"url": "https://www.24chasa.bg/novini/article/7308291", "text": "Чуждестранни експерти констатират напоследък промени в трафика на афганистански хероин за европейските страни. Освен традиционните маршрути - балканския, северния (през държавите от Централна Азия и Русия) и южния (през Пакистан и Индия), наркобароните все по-активно разработват и африканския. Той тръгва от пристанищата на Иран и Пакистан. Оттам наркотиците се доставят по море в африканския континент. Първите партиди афганистански хероин бяха конфискувани през 2010 г. в Кения и Танзания, включително Занзибар. Последваха пратки за Сомалия, Мозамбик, Мадагаскар и Република Южна Африка. Оттам хероинът се прехвърля в Европа било по суша до крайбрежието на Средиземно море и после в страните от Южна Европа, било - както в случая с РЮА, по море до западноевропейски пристанища. Широкият спектър от линии за товарни и въздушни превози, открити в Африка и преминаващи през нея, осигурява множество възможности за наркотартелите. Африканският континент с всяка година играе все по-важна роля в транзитирането на афганистански хероин за Европа. Сред причините, накарали наркомафията да потърси нови маршрути за прехвърляне на афганистански хероин, ще отбележим активните контрамерки, вземани от иранските правоохранители. Всяка година иранските полицаи и граничари по границите с Афганистан и Пакистан изземат над 200 тона дрога, а през 2018 г., както заяви шефът на наркополицията бригаден генерал Мохамад Масуд Захедан, са спрени 700 тона. Освен готов хероин се пренасят опиум, морфин и хашиш. Често пъти акциите на иранските наркополицаи прерастват в ожесточени бойни сблъсъци с наркокуриерите. В средата на декември м. г. в окръг Сербаз от провинция Систан и Белуджистан, граничеща с Пакистан, сили на реда бяха принудени да влязат в бой с добре въоръжени нарушители на границата, придружавали голяма партида наркотици. Двама контрабандисти бяха убити, още двама - заловени. Общият обем на конфискуваната дрога бе 4011 кг, включително 3373 кг опиум, 373 кг морфин, 196 кг хашиш, близо 45 кг хероин и 23 кг други наркотични вещества. Малко преди началото на 2019 г. в същата провинция, но този път в окръг Сераван край пакистанската граница, бе спряна нова голяма партида наркотици - 4600 кг опиум, превозвани с три автомобила. У наркокуриерите, придружавали товара, бяха открити ръчен гранатомет, ръчна картечница и няколко автомата. В навечерието на Нова година в съседната провинция Хорасан-е Януби бе осуетен опит на контрабандисти да пробият границата с Афганистан; камионът им бе натоварен с 1120 кг хероин. През 2018 г. наркополицаите от Хорасан-е Януби успяха да спрат общо 30 тона дрога и да разбият 55 групи трафиканти. През януари т. г. иранските тайни служби откриха при проверка на морски контейнери в южно пристанище умело маскиран товар хероин, общо 618 тона. Пратката бе предназначена за изпращане в Европа по африканския маршрут. Иранските спецслужби обаче невинаги успяват да прехващат дрогата своевременно. Понякога наркотици, скрити в морски контейнери, успешно стигат до бреговете на Европа. През ноември м. г. например италианската полиция откри 270 кг хероин на борда на кораб, пристигнал в Генуа през Хамбург и Валенсия от иранското пристанище Бандар Абас. Претоварен на камион, наркотикът бе извозен под надзора на правоохранителните органи през Швейцария, Франция и Белгия до Ротердам в Холандия. Там колата бе разтоварена, а получателите на пратката - арестувани от италианската полиция. При все че иранските правоохранители не се справят с целия наркотрафик, на Ислямската република се падат три четвърти от всичкия опиум, конфискуван в света, и една четвърт от хероина. Страната обаче търпи големи икономически и човешки загуби. Иранското държавно съкровище изразходва огромни средства, за да изгради бариера, спираща наркотиците, по дългата 1923 км граница с Афганистан и Пакистан. Иран изхарчи над 800 милиона долара само за бетонните заграждения и многокилометровите ровове, дълбоки до 4 и широки до 5 метра. Всяка година по границата с Афганистан и Пакистан се водят от 500 до 600 въоръжени схватки с наркокуриерите. В тях са загинали почти 4000 полицаи, граничари и агенти, а 12 000 са били ранени, някои - осакатени. Иран обаче не е само страна-транзитьор. Той се е превърнал в потребител на афганистански наркотици с голям брой наркозависими, включително сред младежта. Според някои оценки от 2 до 3 милиона иранци са наркозависими - доста висок показател за държава с 82-милионно население. По думите на Али Лариджани, председателя на иранския парламент, наркотиците и тероризмът са две остриета на един и същи нож. Според него търговията с наркотици финансира дейността на терористичните организации в цял свят и в тази сфера е крайно важно международното сътрудничество, развивано от правоохранителните органи, от граничните и специалните служби. Не би било зле някой да се вслуша в казаното от Лариджани. Според експертни оценки през 2018 г. посевите на опиумен мак в Афганистан са възлизали на 242 000 до 283 000 хектара. Това впрочем е с 20 на сто по-малко, отколкото през 2017 г. - главно заради силната суша, връхлетяла Афганистан. Ще припомним, че през всички последни години площите, засети с опиумен мак, само нарастваха в тази страна - през 2015 г. те достигаха 183 000 хектара, през 2016 г. - 201 000, през 2017 г. - 328 000 хектара. От общо 34 афганистански провинции в 24 бяха открити полета с опиумен мак. Предварителните оценки за добива на опиум през 2018 г. в страната сочат общо 6400 тона. За сравнение, през 2015 г. производството бе 3300 тона, през 2016 г. - 4800, през 2017 г. - над 9000 тона. Ако оставим настрана натрупаното дотогава, от опиума реколта 2018 г. потенциално може да се произведат 360 до 610 тона хероин. С оглед тазгодишния спад в цената на опиума се очакква по улиците на европейските градове да се появи и по-евтин хероин, а това ще доведе и до появата на нови наркомани. (БТА)", "date": "2019.02.20", "title": "Афганистанският хероин тръгва по нови маршрути"}
{"url": "https://www.24chasa.bg/novini/article/7308297", "text": "Специализираната прокуратура внесе в Специализирания наказателен съд искане за налагане на мярка за неотклонение „Задържане под стража“ за всеки от шестимата обвинени за участие в организирана престъпна група за издаване на ТЕЛК- решения с невярно съдържание срещу подкупи. Това съобщиха от прокуратурата. Петима лекари и сириец с български паспорт са арестувани и обвинени за злоупотреби при издаване на телкови решения. Постоянен арест ще се иска на Петко Ников, Юлиян Крумов, Райян Шахуд, Ваня Петкова, Мима Великова и Уафик Шахуд, с повдигнати обвинения за това, че от 2008г. до настоящия момент, на територията на гр. Варна, са ръководили и участвали в организирана престъпна група, създадена с цел подкупи, съобщиха от съда.", "date": "2019.02.20", "title": "Прокурaтурата иска арест за шестимата обвинени за незаконни ТЕЛК-решения"}
{"url": "https://www.24chasa.bg/novini/article/7308299", "text": "Русия ще предвиди огледални и асиметрични мерки за случай, ако САЩ разположат в Европа ракети със среден и малък обсег. Това съобщи днес президентът Владимир Путин в годишното си послание към Федералното събрание, предаде ТАСС. \"Вече съм казвал и искам да повторя, Русия няма намерение, това е много важно и го повтарям специално, Русия няма намерение първа да разполага подобни ракети в Европа. Ако пък те наистина бъдат произведени и доставени на европейския континент, а САЩ имат такива планове, поне не сме чули изявления в обратния смисъл, това рязко ще изостри ситуацията в сферата на международната сигурност, ще създаде сериозни заплахи за Русия, защото за някои класове от тези ракети времето, за което биха долетели до Москва, може да достигне 10-12 минути. Точно това е много сериозната заплаха за нас. В такъв случай ще бъдем принудени, искам да подчертая - именно принудени, да предвидим огледални и асиметрични действия\", каза Путин, цитиран от БТА.", "date": "2019.02.20", "title": "Путин: Ще отвърнем с огледални мерки, ако САЩ разположат ракети в Европа"}
{"url": "https://www.24chasa.bg/novini/article/7308309", "text": "Окръжната прокуратура във Враца внесе за разглеждане в съда обвинителен акт срещу 23-годишния Никола Николов за предизвикана от него катастрофа, в която загина приятелката му. Обвиняемият нямал шофьорска книжка, но през ноември 2017 г. закупил лек автомобил BMW, без необходимия договор за сделката. Месец по-късно Никола решил да закара 20-годишната си приятелката си Маргарита от София на гости при брат й в Монтана. Движели се по автомагистрала „Хемус“, като момичето било на предната седалка до него. Водачът се намирал под въздействието на приети преди това наркотици. Колата минавала по северния обходен път на Враца, в района на язовирната стена в посока за Монтана. По същото време насреща се движел товарен автомобил ДАФ с влекач и прекачено полуремарке, натоварен с метални колелета за влакове. Времето било мрачно, валял дъжд и пътната настилка била мокра. В участъка имало ограничение на скоростта от 70 км/ч. Товарният автомобил се движел с около 67 км/ч, а BMW-то, управлявано от обвиняемия, с 90 км/ч. В един момент Никола отклонил вниманието си от воланса, като се опитал да регулира посоката на въздушната струя на парното отопление в колата. Превозното средство, пресичайки осевата линия, навлязло в срещуположната лява лента, в която се движел товарния автомобил. Въпреки предприетото аварийно спиране от шофьора на камиона, последвал челен удар между двете превозни средства. В резултат на него лекият автомобил се, завъртял на около 180 градуса. Свидетел на сблъсъка се обадил на телефон 112, като съобщил за катастрофата. На място пристигнали две линейки, които транспортирали обвиняемия Никола и приятелката му Маргарита. По пътя за болницата във Враца младото момиче починало. От заключението на изготвената по делото съдебномедицинска експертиза се вижда, че пострадалата е получила съчетана травма, довела до състояние, несъвместимо с живота. По делото е била изготвена и токсилогична експертиза, която констатира присъствие на наркотици в предоставената проба на кръв на обвиняемия, а именно амфетамин и предоставената проба на кръв на обвиняемия, а именно амфетамин и специфичен метаболит .", "date": "2019.02.20", "title": "На съд отива шофьор без книжка, убил приятелката си на пътя"}
{"url": "https://www.24chasa.bg/novini/article/7308337", "text": "В Закона за устройство на Черноморското крайбрежие ще бъдат записани нови санкции, свързани включително с опазването на дюните. Проектът бе одобрен на днешното правителствено заседание, съобщи пресцентърът на Министерския съвет. Предвиждат се санкции за поставяне на преместваем обект върху неохраняем морски плаж в нарушение на закона, за поставяне на плажни принадлежности и преминаване или спиране с пътно превозно средство върху подвижни: (бели) дюни, неподвижни дюни с тревна растителност (сиви дюни) и облесени дюни. Включени са и санкции за плажни оператори, ако не осигурят равностоен достъп за свободно разполагане на плажни принадлежности от посетителите. Ще се налагат и санкции за субект, който в нарушение на закона ограничава правото на гражданите за свободен и безплатен достъп до морските плажове.", "date": "2019.02.20", "title": "Ще глобяват за преминаване с автомобил през дюни"}
{"url": "https://www.24chasa.bg/novini/article/7308393", "text": "Екипи на поддържащата фирма към Областното пътно управление в Русе ремонтират отворила се дупка на пътното платно на \"Дунав мост\". Размерите на отвора, през който се е виждала и железопътната линия, е 70 на 50 см, съобщиха от Областното пътно управление, цитирани от БТА. От там посочиха, че дупката ще бъде ремонтирана до края на утрешния ден. Движението в участъка се осъществява в едната лента, водачите на превозни средства трябва да шофират с ниска скорост и с повишено внимание. Причината за пропадането е остаряване на бетона на един от панелите, както и интензивният трафик. Статистиката от последното тримесечие показва, че през \"Дунав мост\" средно за денонощие в двете посоки преминават между 2700 и 3100 превозни средства. Около две трети от тях са товарни автомобили. От Областното пътно управление информираха, че екипи на поддържащата фирма асфалтират и други дупки в българския участък, като при тях няма пропадане на бетоновата настилка. От Гранична полиция обясниха, че времето за преминаване през съоръжението не се удължава заради ремонта.", "date": "2019.02.20", "title": "Екипи ремонтират отворила се дупка на \"Дунав мост\""}
{"url": "https://www.24chasa.bg/novini/article/7308398", "text": "Босненският специалист по сигурността Джевад Галиашевич заяви, че в Босна и Херцеговина са пристигнали поразени войници от Ал Каида и от така наречената Ислямска държава и това не е мигрантска вълна, а \"един вид терористично нашествие срещу Босна и Херцеговина\", предаде Танюг, цитирана от БТА. По повод информацията на босненската Служба за работа с чужденци, че от началото на годината сред установените мигранти е имало петима афганистанци, свързани с терористична дейност, Галиашевич подчерта, че заплахата е много по-голяма, отколкото изглежда. \"Тук има много лица с фалшива самоличност\", каза той, цитиран от босненската сръбска телевизия. Експертът припомни, че през Босна и Херцеговина са минали 30 000 души, които не са точно идентифицирани и няма данни за тях от други служби. \"Службата за работа с чужденци напълно се провали. Начинът на влизане на тези хора в Босна и Херцеговина без достоверна документация не трябваше да се допуска. Нарушен бе законът за чужденците, който определя кога и при какви условия и с каква идентификация на документи те могат да влязат в страната. Имате хора, които влизат в страната с по няколко мобилни телефона, банкови карти, а нямат лични карти и паспорти от родната си страна\", каза Галиашевич. \"В момента имаме хора, представляващи голям източник на опасност и които са нови мисионери. Много от тях ще се скрият и ще останат тук. Тяхната цел не е тази, която обявяват публично, не е да стигнат до ЕС. Такава е целта на някои от тях, но мнозина са призвани да останат тук. Имаме сериозни проблеми, Службата за работа с чужденци е направила сериозни грешки и пропуски\", посочи Галиашевич. Той подчерта, че в Босна и Херцеговина няма нито една сериозна институция, която може да следи тези хора и да се опита да ги върне в обществото. \"Влизането им в Босна и Херцеговина на практика е договорено, независимо, че това ни заплашва\", каза в заключение експертът.", "date": "2019.02.20", "title": "Експерт: Има \"нашествие от терористи\" в Босна и Херцеговина"}
{"url": "https://www.24chasa.bg/novini/article/7308315", "text": "Председателят на парламентарната комисия по европейски въпроси Кристиан Вигенин е заминал в командировка във Виена и така е нарушил пълния бойкот, който партийната му лидерка Корнелия Нинова наложи върху участието на червените в дейността на НС. Той е заминал за участие в 18-тата асамблея на 0ССЕ.  Вигенин лети, нощува и получава дневни, за сметка на бюджета на НС, като самолетът му струва около 1000 лева, а нощувките - около 600 лв. Отделно получава дневни за три дни, а освен това и възнаграждението си като депутат, защото за разлика от останалите членове на ПГ на БСП той се води на работа и няма да бъде с отрязана надница за отстъствия, научи \"24 часа\". Няколко часа след тази публикация в 24 часа онлайн, Вигенин написа във фейсбук: За заплатата си соцдепутатът не пише нищо. Въпреки решението на пленума на БСП от неделя червените депутати да не влизат в Народното събрание и да не получават никакви възнаграждения от бюджета, както се полага за неходене на работа по правилника на НС, още днес - в първия пленарен ден, народните представители от БСП окупирали масово касата на парламента, за да им отчитат разходи за командировки в избирателните им райони. Така бюджетът им осребрява пътуването с личните автомобили и нощувките в хотели - за тези, които нямат жилище там, откъдето са избрани. Репортери засякоха на влизане в касата Таско Ерменков, който е избран от Сливен, Пенчо Милков - от Русе, Красимир Янков и Иван Иванов - от Варна, Стоян Мирчев - от Силистра. На изложение в Залцбург в командировка пък са заминали Йордан Младенов и Иван Валентинов Иванов. Пак със самолетни билети и командировъчни от парламента, ще си получават и заплатата, защото се водят на работа.", "date": "2019.02.20", "title": "Вигенин наруши бойкота на парламента - в командировка е. Той: плащам си сам, а парите за билети ще върна"}
{"url": "https://www.24chasa.bg/novini/article/7308480", "text": "Партията на унгарския премиер Виктор Орбан би трябвало да напусне Европейската народна партия, заяви председателят на Европейската комисия Жан-Клод Юнкер. Той също така намекна, че Орбан е като Марин льо Пен и двамата са пример за политици, от чиито гласове понякога по-добре да не се нуждаеш, предаде  Необичайно острите коментари по адрес на лидер на страна от ЕС бяха направени, след като правителството в Будапеща показа плакат да изборите за Европейски парламент, на които Юнкер е изобразен заедно с американския милиардер-филантроп Джордж Сорос с внушение, че двамата искали да залеят Унгария с имигранти. \"Срещу лъжите не може да се направи кой знае какво\", коментира Юнкер. Той допълни, че Манфред Вебер, кандидатът на ЕНП за бъдещ председател на Европейската комисия, сигурно се пита \"дали наистина се нуждая от този глас\" в обединението на дясноцентристките партии в Европарламента. \"Ройтерс\" припомня, че все по-националистическите, евроскептични и антиимигрантски позиции на \"Фидес\" са причина за растящ брой призиви тя да бъде изключена от ЕНП. Но в Унгария партията е много силна и вероятно ще изпрати доста евродепутати. Поради това отстраняването им от ЕНП би намалило влиянието на групата, която по последни прогнози ще остане най-голямата, но ще изгуби мнозинството си. \"Те не гласуваха за мен в Европейския парламент\", каза още Юнкер. \"Както и крайната десница, впрочем. Спомням си, че госпожа Льо Пен каза \"Няма да гласувам за вас\", а аз ѝ отвърнах, че и не искам нейния глас. Има някои гласове, от които просто нямаш нужда.\" По данни на на Международната организация за миграцията към ООН през 2017 г. молба за закрила в Унгария са подали под 2400 души и само 280 в първото тримесечие на миналата година. Според Евростат това е страната с най-нисък показател на приети за разглеждане молби през 2016 г. - под 1% от 54 586. През критичната за Европа 2015 г. властите отчетоха подадени 177 135 молби за убежище или статут на бежанец.", "date": "2019.02.20", "title": "Юнкер: Партията на Орбан трябва да напусне Европейската народна партия"}
{"url": "https://www.24chasa.bg/novini/article/7308489", "text": "Не се очакват преки загуби за българските производители след Брекзит, тъй като около два процента е износът на български земеделски и хранителни продукти за Великобритания. Това каза министърът на земеделието, храните и горите Румен Порожанов пред журналисти в Пловдив след като официално откри Международната селскостопанска изложба \"Агра 2019\", съобщи БТА. При Брекзит без споразумения в нашия отрасъл, търговията на плодове, зеленчуци, животинска продукция и живи животни ще преминава по правилата за търговия с трети страни, както с арабските държави и тези извън ЕС, а според министъра това означава повече документация и сертификати. По отношение на забрани за улов на риба Порожанов поясни, че няма забрани. Единствено има забрана за улов над квотите или над разрешените количества, само за калкан и цаца. Квотата за улов на калкан е по-рестриктивна, дори миналата година успяхме да я вдигнем с една трета, посочи министърът. До момента плащанията към земеделските производители вървят регулярно. През декември са разплатени над 650 милиона лева за обвързаното производство в животновъдството или първото базово директно плащане. През януари са доразплатени акцизът и пряката национална помощ в животновъдството, сега се плащат по втора ос част от необлагодетелстваните райони. С ДФЗ ще се опитаме да изтеглим плащанията за обвързаното производство за плодове и зеленчуци от април в март или това са близо 75-80 милиона лева, добави министърът. От днес до 24 февруари в Пловдивския панаир се провежда петото издание на Мегафорума за агробизнес, храни, вино и оборудване, който включва международните изложби \"Агра\", \"Винария\", \"Фудтех\" и \"Вкусове от Италия\". Форумът показва промените и развитието на отраслите по цялата верига от полето до трапезата и комплексни решения за нейното усъвършенстване. В бизнес събитието се предстваят над 650 фирми от 30 държави, от които 119 са нови, присъстват производители от над 170 бранша. В конкурса за иновации участват 68 нови продукта и разработки, сред които 15 от световен мащаб и 11 от европейски мащаб.", "date": "2019.02.20", "title": "Порожанов: Не се очакват преки загуби за производителите ни след Брекзит"}
{"url": "https://www.24chasa.bg/novini/article/7308494", "text": "Специалисти откриха жив екземпляр на гигантска костенурка на Галапагоските острови, чиито вид се считаше за изчезнал, предават Франс прес и ДПА. Животно изглеждаше безвъзвратно изгубено за науката от един век. Но специалисти успяха да открият женски екземпляр от вида Chelonidis phantasticus по време на експедиция, организирана от Националния парк на Галапагоските острови, предаде БТА. Тази рядка костенурка е ендемична за необитавания остров Фернандина, част от вулканичния Галапагоски архипелаг, известен с уникалната си флора и фауна. Chelonidis phantasticus се считаха за изчезнали, както и Chelonoidis spp на остров Санта Фе и на Chelonoidis abigdoni на остров Пинта. На Галапагоските острови, разположени на 1000 километра от южноамериканското крайбрежие на Тихия океан, бяха регистрирани 15 вида гигантски костенурки, включително и считаните за изчезнали.", "date": "2019.02.20", "title": "Смятана за изчезнала гигантска костенурка \nбеше открита на Галапагоските острови"}
{"url": "https://www.24chasa.bg/novini/article/7308516", "text": "Международен научноизследователски екип откри два непознати досега вида прилепи - един обитаващ Южна Европа и друг много рядък, който се среща в пещерите на Северна Африка, предаде Франс прес. По света има около хиляда различни вида прилепи. Тези бозайници имат способността да издават и да приемат ултразвуци, което им помага да се ориентират в пространството при пълна тъмнина, предава БТА. Единият новооткрит вид е наречен Myotis crypticus. Той обитава гористите местности в Италия, Франция, Швейцария и Испания. но е подложен на нарастващ натиск от човека - съобщава водещият изследването научен институт - испанският Висш съвет за научни изследвания. \"Досега видът е останал незабелязан, защото прилепите в Европа са представени от 53 вида, които много си приличат,\" обясни Хавиер Хусте от биологичната станция в Докана, разположена в крайния юг на Испания. \"Ето защо се наложи да направим генетично сравнение, за да се провери идентичността на вида\", добави Хусте. В същото изследване е открит и друг нов за науката вид прилеп, обитаващ северна Африка - Myotis zenatius - изключително рядък и уязвим вид. Този прилеп се среща само в някои пещери в планините на Магреб - в Мароко и Алжир, се казва в съобщението на испанския научен институт. Възможно е да се наложи той да бъде включен в списъка на застрашените от изчезване видове, отбелязват учените.", "date": "2019.02.20", "title": "Изследователи откриха 2 нови вида прилепи"}
{"url": "https://www.24chasa.bg/novini/article/7308510", "text": "Един човек загина днес при експлозия в жилищна сграда в Истанбул, съобщиха турски телевизии и агенция ТАСС, цитирани от БТА. По предварителни данни експлозията е станала в квартал Бююкчекмедже. При взрива е загинал един човек, посочи валийството на Истанбул. Причината за експлозията засега не е установена. На мястото на инцидента са изпратени много пожарни екипи.", "date": "2019.02.20", "title": "Един човек загина при експлозия в жилищна сграда в Истанбул"}
{"url": "https://www.24chasa.bg/novini/article/7308530", "text": "Националната дирекция за борба с корупцията (НДБК) в Румъния критикува остро правителствените постановления за изменения в правосъдното законодателство, изготвени от министъра на правосъдието Тудорел Тоадер, съобщава информационният сайт Зиаре, цитиран от БТА. Постановленията бяха приети на правителствено заседание вчера. Прокурорите от НДБК изразяват загриженост от прибързания начин за приемане на постановленията, както и по тяхното съдържание, което може да доведе до блокиране на работата на прокуратурите. Една от промените предвижда забрана на делегирането на прокурори на висши ръководни постове в главните прокуратури. В момента НДБК се ръководи от делегиран прокурор, тъй като президентът Клаус Йоханис отхвърли кандидатурата на прокурор Адина Флоря за ръководител на НДБК, която бе предложена за трети път от министъра на правосъдието. На 20 март изтича срока на делегиране и на ръководителите на две секции в рамките на НДБК. Според антикорупционната прокуратура забраната на делегирането ще блокира дейността на дирекцията и ще я постави в положение да не може да упражнява законовите си задължения. От НДБК обръщат внимание, че независимо от процедурата по назначение, която ще бъде следвана, тя не може да приключи до 20 март. Проектът за нормативен акт не е бил обсъден с представители на магистратите, а изпращането му за мнение до Висшия съвет на магистратурата е станало в деня на приемане на постановлението от страна на правителството. Това показва \"липсата на грижа за честен диалог между властите по въпроси от изключително значение, които ще засегнат в съществена степен съдебната власт\", предупреждават от НДБК. От там посочват също, че никаква спешна или извънредна ситуация не е налагала приемането на извънредно правителствено постановление по въпроса за освобождаване от длъжност на магистрати. \"Единственият елемент на спешност би могъл да се крие в намерението да се повлияе на дисциплинарни процедури, които са в ход или които предстоят, което е напълно неприемливо\", отбелязва в прессъобщение НДБК. От НДБК възразяват също срещу предвиждане, което позволява \"освобождаване от длъжност на магистрат заради неизпълнение на условието за добра репутация\". Антикорупционната прокуратура посочва, че липсват гаранции за начина, по който може да се упражнява това правомощие от секциите във Висшия съвет на магистратурата, като по този начин се засяга независимостта на магистратите, които може да бъдат подложени на различни форми на натиск\".", "date": "2019.02.20", "title": "Антикорупционната прокуратура в Румъния \nкритикува промените на министъра на правосъдието"}
{"url": "https://www.24chasa.bg/novini/article/7308531", "text": "Георги Георгиев, който е обвиняем за четворното убийство в Нови Искър, пристигна в съда. След серия семейни скандали за това кой да седи на компютъра 26-годишният мъж закла с брадва майка си Ирена, баща си Иван, брат си Александър и баба си Славка в понеделник. Задържаният е психично болен. Страда и от други заболявания като туберкулоза и епилепсия.", "date": "2019.02.20", "title": "Вижте Георги, който е обвинен за четворното убийство в Нови Искър"}
{"url": "https://www.24chasa.bg/novini/article/7308534", "text": "\"Съжалявам, че така се получи. Не мислих, че ще стане така\", това бяха думите на 19-годишния Алекс Димитров, обвинен в убийството на Валери Дъбов в Кюстендил, произнесени пред Окръжния съд. В момента се гледа мярката за неотклонение на криминално проявения младеж, който след убийството в неделя сутринта избяга и се предаде късно вечерта. Пред разследващите обяснил, че се е скрил, защото се страхувал. Направил пълни самопризнания, но казал, че не е очаквал при боя да се стигне до фатален край.  ", "date": "2019.02.20", "title": "19-годишният Алекс призна убийството на Валери в Кюстендил"}
{"url": "https://www.24chasa.bg/novini/article/7308540", "text": "По 13 години и 3 месеца ще изкарат в затвора Ивелин Росенов и Ангел Петров, приятелят ми Владимир Стоянов получи присъда от 3 години и 3 месеца. Трима бяха признати за виновни като извършители и помагач, за жестокото убийство на 59-годишен мъж от варненското село Войводино. Присъдите са под предвидения от закона минимум, защото тримата признаха вината си и поискаха делото срещу тях да се гледа по така нареченото съкратено съдебно следствие, без разпити на свидетели. В този случай съдът е длъжен да намали наказанието на обвиняемите с една трета. Тримата солидарно трябва да платят обезщетение на наследниците на жертвата си - 100 000 лв. Историята започва месеци преди самотноживеещия Недко да бъде убит в дома си. През лятото на 2017йг. на Ивелин му се наложило да вземе 80 лв. заем от Владимир, който имал бизнес в Суворово. След като сумата не му била върната в уговорения срок, той започнал да я олихвява. Владимир често посещавал Ивелин във Вълчи дол, за да му напомня за дълга, който достигнал 300 лв. При една от срещите предложил на длъжника си и приятеля му Ангел да ограбят къщата на мъж от с. Войводино, за който знаел, че продал земя и има много пари. Владимир поел ангажимент да разбере, кога Недко ще отсъства от дома си, за да откраднат парите. На 16.11.2017 г. вечерта тримата пристигнали с колата на Владимир във Войводино. Ивелин и Ангел проникнали в къщата, но Недко бил там и се събудил. Усетил ги, започнал да вика за помощ и опитал да избяга. Последвал жесток побой, до смъртта на нещастника. Двамата приятели обърнали къщата му наопаки, но не открили пари, взели само бакърена тава и котел. Тялото на Недко било открито на другия ден от негова съседка. А убийците му задържани ден по-късно.", "date": "2019.02.20", "title": "Осъдиха трима, убили мъж за два бакъра във варненското село Войводино"}
{"url": "https://www.24chasa.bg/novini/article/7308555", "text": "Китай е най-новият играч в регионалната игра на надмощие на Балканите, а действията му будят подозрения в ЕС, че Пекин може да се възползва от икономическата си сила, за да получи политическа печалба, се посочва в доклад на Мюнхенската конференция по сигурността за тази година. Европейските лидери разбират стратегическото значение на тази част на Европа, а недостигът на политически и икономически напредък в региона, както и умората от разширяването на ЕС намалиха вярата и на двете страни в неизбежността на членството в ЕС, се казва в частта на доклада, посветена на региона, под заглавие \"Западни Балкани: с такива приятели...\", посочва БТА. Същевременно се констатира, че регионът остава чувствителен и като пример за това се посочва, че противно на желанието на НАТО през декември Косово реши да формира своя армия, на което Сърбия отговори със заплаха с въоръжена намеса, както и че в Сараево се засилват опасенията от ескалация на етническите напрежения след влизането на сръбския националист Милорад Додик в босненското Председателство. Междувременно гражданите на Западните Балкани изразяват недоволството си като протестират или напускат региона, се отбелязва в доклада. Негативното развитие на ситуацията на Западните Балкани се засилва, докато други действащи сили увеличават влиянието си, особено Китай и Русия, се подчертава в доклада. Русия е традиционен играч в региона, но сега гледа на Балканите като на ключова част от новата \"голяма игра\", която може да помогне за объркване и отслабване на Европейския съюз. Москва е обвинявана за мерки, целящи дестабилизация на Западните Балкани, включително за полагане на активни усилия за подтикване към етнически конфликт и предизвикване на разочарование от ЕС с мерките на антизападната пропаганда. Но както се посочва, най-новият играч в регионалната игра на надмощие е Китай. Всички страни от Западните Балкани с изключение на Косово са включени в инициативата на Пекин \"Един пояс, един път\". В региона поздравиха толкова необходимата помощ, търговия и постоянно нарастващия приток на инвестиции, конкуриращи и в някои области икономическото влияние на ЕС. И докато Пекин подкрепя европейската интеграция на региона, действията му будят подозрения в ЕС, че Китай може да използва икономическата си сила, за да получи политическа печалба. Освен това китайските проекти не винаги отговарят на стандартите на ЕС за трайност и прозрачност. Поради това китайското икономическо влияние представлява риск за региона, особено когато става дума за дългове, защото много инвестиции идват под формата на заеми. ЕС едва неотдавна осъзна тези опасности. НАТО и ЕС сега активно се стремят да потиснат руската пропаганда и Брюксел задвижи редица проекти за европейска свързаност, за да конкурира тези от Китай. Настъпилата година ще даде някои признаци за това вярва ли още регионът в европейското бъдеще, се казва в заключение на доклада, публикуван пред 55-ата Мюнхенска конференция по сигурността, която се състоя от 15 до 17 февруари.", "date": "2019.02.20", "title": "Китай е най-новият играч на Балканите, ще търси ли политическа печалба"}
{"url": "https://www.24chasa.bg/novini/article/7308515", "text": "Европейската комисия предложи днес промяна в правилата, по които се изчисляват глобите по наказателни процедури срещу държави от ЕС за нарушение на общностното право. Размерът на глобите се предлага от ЕК и подлежи на утвърждаване от Съда на ЕС, ако съдът прецени, че наказателната процедура е основателна. Предлага се занапред размерът на глобата да бъде обвързан не с \"тежестта\" на държава от ЕС в Съвета, а според броя на нейните евродепутати. В Съвета всяка държава има \"тежест\", определена според броя на нейното население. При изчисляването на предложената глоба, освен тежестта на нарушението и продължителността му, ЕК отчита икономическото положение на съответната държава и нейната \"институционална тежест\", пояснява комисията. Досега тя използваше в изчисленията си данните за брутния вътрешен продукт (БВП) на държавата от ЕС и \"тежестта\" й в Съвета. ЕК намира за необходимо \"тежестта\" да бъде изчислявана различно - според броя на евродепутатите. Изчисляваните по този начин суми няма да водят до неоснователни разлики между държавите в ЕС и ще останат възможно най-близки до сумите, определяни по досегашния начин на изчисляване, които са съразмерни и достатъчно възпиращи, пояснява ЕК. Глобите по наказателните процедури се състоят от еднократно платима сума - за самото нарушение, и от дневна глоба - за продължаване на нарушението след решението на Съда на ЕС. Комисията предлага на Съда размера на глобите, а съдиите вземат окончателното решение. Съдът на ЕС обичайно определя по-ниски от предлаганите от ЕК глоби, се отбелязва в съобщението.", "date": "2019.02.20", "title": "Променят начина за изчислявяне на глобите при нарушение на европейското законодателство"}
{"url": "https://www.24chasa.bg/novini/article/7308564", "text": "\"Стачка за климата\": с тези прости думи шведката Грета Тунберг накара да излязат на улицата хиляди тийнейджъри от целия свят - едно оригинално движение, което се разпространява като огън под погледа на възрастните, понякога засрамени. Младата 16-годишна шведка започна своят протест сама миналото лято, като всеки петък заставаше пред парламента в Стокхолм, за да поиска от депутатите да направят повече срещу климатичните промени. Няколко месеца по-късно, от Сидни до Брюксел и от Берлин до Хага и Лондон, хиляди ученици и гимназисти откликват на нейния ежеседмичен призив за стачка в защита на климата, като излизат на улиците с лозунги, призоваващи \"да\"спасим нашето бъдеще\". \"Нашият дом гори\", \"Искам да започнете да се паникьосвате\"- думите на харизматичната тийнейджърка, очаквана утре в Брюксел и на следващия ден в Париж, \"докоснаха сърцата на хората, защото са произнесени с такава чистосърдечност\", смята Карън О'Брайън, социоложка от университета на Осло, специализирана по проблемите на климатичните промени. \"Понякога само една смела личност може да стане искрата, която да подпали пожар, само чакащ да се разгори\", казва тя пред АФП. Известно \"бездействие\" от страна на света също е помогнало на тийнейджърката да срещне отзвук, смята тя. \"Децата слушаха, гледаха и чакаха. Те очакваха повече от нас и ние се провалихме. Мисля, че много от тях разбират, че нямат избор. Време е те да посочат пътя\", коментира още социоложката, визирайки поколението, което ще бъде засегнато най-пряко от очаквания хаос в климата. Но това движение, което \"няма еквивалент\", водено не само от гимназисти, но често и от непълнолетни ученици, \"притеснява нас, възрастните\", смята от своя страна Силвен Ваньон, специалист по история на образованието в университета на Монпелие. Макар че трябва да почакаме да видим размерат на \"световната стачка\" на 15 март, за да разберем \"как държавите ще реагират\", \"има тенденция да им се казва: приберете е у дома, вие сте деца\", добавя той, описвайки някои \"покровителствени\" реакции. \"Да следват своя път\" В Германия, изправена пред нарастващия успех на протестите, които всяка седмица събират над 15 000 ученици в десетки градове, се надигат гласове, изразяващи съжаление, че те се провеждат по време на учебните занятия. По време на първата голяма масова акция миналата седмица във Великобритания, канцеларията на премиера Тереза Мей изрази съжаление, че младежите губят \"учебни часове\". Аргументи, които бяха отхвърлени от Грета Тунберг. \"Със своето бездействие политиците загубиха 30 години, в сравнение загубата не е толкова голяма\", написа тя в Туитър. \"Защо ние трябва да учим за бъдеще, което скоро няма да съществува и за чието спасяване никой не прави нищо?\", казва тя във видеоклип, призовавайки за присъединяване към нейното движение \"Петъци за бъдещето\". \"Ще продължим да стачкуваме, докато гласовете ни не бъдат чути и не последва ефект\", добавя в Туитър 13-годишната Холи Гилигранд, едно от лицата на движението в Шотландия. Младежите получиха и силна подкрепа, особено в научните и екологичните среди. \"Това е нещо ново и добро, качествено. Абсолютно уверен съм, че имаше нужда от такова гражданско движение\", казва пред АФП Волфганг Крамер, член на експертната група на ООН Междуправителствена комисия за климатичните промени (GIEC). Той защитава във Фейсбук младата шведка,обвинявана, че е манипулирана, или подигравана заради нейния синдром на Аспергер. \"Шокиращо е някои да смятат, че може да се отърват от подобно движение, като се подиграват на носителите му\",подчертава германският еколог. Що се отнася до традиционните активисти на борбата с климатични промени, някои виждат в движението възможност за по-силен натиск върху правителствата, чиито ангажименти често са недостатъчни, за да бъдат изпълнени целите на Парижкото споразумение и да се ограничи затоплянето на планетата до не повече от +2 градуса по Целзий спрямо прединдустриалната епоха. \"Но тази надежда зависи от способността на целия свят да следва пътя, показан от тези младежи\", коментира Бил Маккибън, един от основателите на неправителствената организация \"350.org\". \"Не е достатъчно да ги гледаме с възхищение, защото тези младежи нямат властта да накарат промените да се осъществят. От останалите от нас зависи да ги подкрепим, и то бързо\", казва той. (БТА)", "date": "2019.02.20", "title": "Климатичните промени: Една шведска \"искра\"и хиляди тийнейджъри по улиците"}
{"url": "https://www.24chasa.bg/novini/article/7308750", "text": "Бивш служител на Изпълнителна агенция \"Държавна автомобилна администрация\" /ДАА/ бе признат за виновен в искането и взимането на подкуп в качеството си на длъжностно лице от състав на Хасковския окръжен съд, става ясно от публикуваното решение по делото на интернет страницата на съда, предаде БТА. Наказанието за П. В. В. е \"пробация\", с пробационни мерки \"задължителна регистрация по настоящ адрес, с периодичност два пъти седмично\" и \"задължителни периодични срещи с пробационен служител\". Те са с продължителност от по 2 години. Осъденият трябва да положи според присъдата и \"безвъзмезден труд в полза на обществото\" от по 100 часа годишно за две поредни години, както и да плати глоба от 5 000 лева. Освен това той се лишава и от право да заема държавна длъжност в продължение на 2 години. Случаят е от 30 май 2015 година. Тогава П. В. В. спрял за проверка камион с турска регистрация на магистрала \"Марица\" в землището на Свиленград. От водача О. У. той поискал и получил сумата от 20 евро, срещу която не изпълнил служебните си задължения, се уточнява в решението. То може да бъде обжалвано пред Пловдивския апелативен съд.", "date": "2019.02.20", "title": "Осъдиха бивш служител на ДАА за подкуп"}
{"url": "https://www.24chasa.bg/novini/article/7308744", "text": "Заради традиционния базар на мартеници в Стара Загора местната власт спря ремонта на част от булевард \"Руски\" между бул. \"Цар Симеон Велики\" и ул. \"Княз Борис Първи\" в центъра на града. Машините ще трябва да изчакат края на базара на 3 март, за да продължат с подмяната на асфалта на булеварда. Това поискаха от кмета Живко Тодоров в социалните мрежи недоволни търговци, които се оплакаха, че ремонтът пропъжда клиентите им, а прахът, който се вдига при изваждането на стария асфалт, се напластява върху мартениците, подредени върху тротоара на булеварда. През този месец това е вторият случай, при който местната власт се съобразява с гласа на хората от социалните мрежи. В началото на февруари шофьори обясниха във Фейсбук, че маркировката на новоизградения надлез над ж.п. линията София - Бургас на пътя към магистрала \"Тракия\" ще създава проблеми на движението, тъй като ни в клин, ни в ръкав, бяха очертани бус ленти върху съоръжението, каквито няма преди това по трасето. Те бяха премахнати в последния момент преди официалното откриване на надлеза на 3 февруари.", "date": "2019.02.20", "title": "Мартенски базар спря ремонта на част от булевард в Стара Загора"}
{"url": "https://www.24chasa.bg/novini/article/7308307", "text": "Представете спомените си - като картини преминаващи в съзнанието, с емоциите, които носят, с детайлите, които разкриват. Добри и лоши. Сега си представете една антиутопична версия в едно нетолкова далечно бъдеще, в която хакери отвличат тези спомени и заплашват да ги изтрият, ако не платите откуп. Може да звучи пресилено, но този сценарий може да се окаже по-близо, отколкото мислим, коментира Би Би Си. Напредъкът в областта на невротехнологията ни доближава до съхраняването и подобряването на нашите спомени и след няколко десетилетия бихме могли също така да ги манипулираме, декодираме и пренапишем. Технологиите, които вероятно ще подкрепят тези проекти, са мозъчни импланти, които бързо се превръщат в общ инструмент за неврохирурзите. Те позволяват дълбока мозъчна стимулация за лечение на широк спектър от заболявания - двигателни разстройства, Паркинсон, обсесивно-компулсивно разстройство, депресия, деменция. Имплантите дори показват потенциал за контрол на диабета и справяне със затлъстяването. Въпреки че разработването на имплантите все още е в ранен стадий, изследователите проучват как чрез тях могат да се лекуват нарушения на паметта, като тези, причинени от травматични събития. \"Изобщо няма да се изненадам, ако в следващите 10 години на пазара свободно се продават мозъчни импланти\", коментира Лори Пикрофт, изследовател в катедрата по хирургични науки в Оксфордския университет. След 20 години технологията може да се развие достатъчно, за да позволи улавянето на сигналите, които изграждат нашите спомени, да позволи тяхното стимулираме и съхраняване в мозъка. До средата на века може да имаме още по-широк контрол, с възможност за манипулиране на спомени. Но, ако \"контролът на спомени\" попадне в погрешни ръце, то последствията може да са тежки и опасни, посочва Пикрофт. Представете си, че хакер успее да проникне в невростимулатора на пациент с болест на Паркинсон и нанесе корекции в настройките. Това ще повлияе на мислите и поведението на пациента и би могло да предизвика дори временна парализа. Най-тъмната страна в развитието на имплантите са потенциалните заплахи от хакери - за изтриване или пренаписване на нечии спомени. Може да се стигне до изнудване за пари. Ако учените успешно декодират невронните сигнали на нашите спомени, тогава сценариите може да бъдат безкрайни. А какво би се случило, ако хакерите влязат в сърварите на болниците? В един експеримент през 2012 г. изследователи от Университета в Оксфорд и Калифорнийския университет в Бъркли успяват да достигнат до данни за банковите карти и ПИН кодовете на пациенти, които носят стандартни слушалки за компютърни игри, докато наблюдават мозъчните им вълни. Премахването на грешно усвоена или опасна информация от паметта ще бъде предизвикателство за сигурността. Изследователи по киберсигурност и специалисти от Университета в Оксфорд са работили по проект за картографиране на потенциалните заплахи по отношение на тези нововъзникващи технологии. \"Дори при днешното ниво на развитие - което е по-напреднало, отколкото много хора осъзнават, съществува ясно напрежение между безопасността на пациентите и сигурността на пациентите\", се казва в техния доклад \"Пазарът на паметта: Подготовка за бъдеще, където киберзаплахите са насочени към вашето минало\". Не е невъзможно да си представим авторитарни правителства, които се опитват да пренапишат историята, като се намесват в спомените на хората и дори им създават нови спомени, се казва в доклада. Ако приемем, че тази технология ще съществува, ние ще можем да променяме поведението на хората. Ако се държат по нежелан начин, може да се стимулира частта от мозъка, която предизвиква лоши емоции, посочват специалистите.", "date": "2019.02.20", "title": "Антиутопия на 2040-те: Как хакери ще могат да променят спомените ни?"}
{"url": "https://www.24chasa.bg/novini/article/7308827", "text": "Мост ще свърже най-северозападното село на Турция с най-югоизточното село на България. Това заяви валията на Къркларели Осман Билгин. По думите му мостът ще бъде построен върху река Мутлу дереси /Резовска река/ и ще свърже село Бегендик от турска страна и село Резово от българска страна. В момента се работи върху проекта, уточни той. Двете села са граничните селища между двете съседни страни, които разделя Резовска река, предаде БТА. Бегендик е последното турско село край границата с България. Основано е от преселници от България и се намира в окръг Демиркьой. От отсрещната страна е българското гранично село Резово. Въпреки географската близост между двете села - разделя ги само реката - няма пряка връзка между тях. \"Започнахме работата по проекта за изграждане на мост на реката Мутлу, която е границата между Турция и България. Ние отдаваме голямо значение на този проект и искаме да го реализираме в най-скоро време. Понеже благодарение на него ще може да се отвори границата в този район и така ще се активизират връзките между Турция и България\", каза валията на заседание на ангажираните в проекта институции.", "date": "2019.02.20", "title": "Мост ще свързва Резово и турското село Бегендик"}
{"url": "https://www.24chasa.bg/novini/article/7308878", "text": "Екипажът на космическия кораб \"Союз МС-12\" ще вземе със себе си на Международната космическа станция играчка под формата на дакелче, която ще му служи за талисман и за индикатор за безтегловност, съобщи ТАСС, цитирана от БТА. Агенцията се позова на руския космонавт Алексей Овчинин. \"За индикатор за безтегловност ще ни послужи играчка-дакелче, която използвахме и при предишния полет\", заяви Овчинин. Той ще вземе със себе си в орбита и снимки на роднини и близки. Екипажът сега преминава през предполетните прегледи и се надява на успешен старт на 14 март. Към Международната космически станция с поредния екипаж на \"Союз МС-12\" е предвидено да се отправят Овчинин и астронавтите от НАСА Ник Хейг и Кристина Кох. Овчинин и Хейг трябваше да стартират за МКС през октомври 2018 година, но тогава се получи авария при старта на ракетата-носител \"Союз-ФГ\", припомня агенцията.", "date": "2019.02.20", "title": "Екипажът на \"Союз МС-12\" ще вземе в орбита талисман играчка дакелче"}
{"url": "https://www.24chasa.bg/novini/article/7308892", "text": "БСП настоява за удължаване на срока за новите изисквания за аптеките, разходите да се поемат от производителите на лекарства и да има единни държавни цени на медикаментите. Това съобщи лидерът на БСП Корнелия Нинова след среща с Националната аптечна камара, цитирана от БТА. Фармацевтите са запознали социалистите с проблемите в брашна, сред които изискването аптеките да въведат едновременно четири софтуерни системи. Днес стотици аптеки в страната затвориха в знак на протест, с който настояват за създаване на реални финансови инструменти, чрез които да могат да въведат всички тези системи, тъй като е непосилно да бъдат въведени за тяхна сметка и без възможност да калкулират тези разходи в цената на услугата. \"Обединихме се в мнението, че трябва да се удължи срокът за въвеждане на тези мерки в аптеките\", каза Корнелия Нинова. Тя посочи, че по информация от Камарата тези мерки не са започнали още в много европейски държави. Нито Германия, нито Франция, нито Великобритания, нито Норвегия са започнали с тези мерки. Полша, Чехия, Унгария и Словакия даже не са подписали споразумението за присъединяване към тези мерки, т.е. имаме основания да поискаме удължаване на срока, коментира Нинова. Според БСП аптечната дейност трябва да бъде държавна политика. Обединихме се и настояваме за единни държавни цени на лекарствата, добави Нинова. От левицата настояват за един софтуер, който да обслужва аптеките, и да се направи аптечна карта на страната. Управляващите създадоха пълен хаос поради некадърност, коментира Корнелия Нинова. Тя посочи, че се спестяват разходите на производителите на лекарства, а малки аптеки ще затворят. \"Практика става при управляващите да се позовават на европейско законодателство, но да не го изпълняват или да го допълват с някакви национални приумици\", коментира лидерът на БСП. Европейският регламент трябва да се приложи и в него пише, че разходите трябва да се поемат от производителите на лекарства, защо ги прехвърляте на аптеките, попита тя. Нинова отбеляза, че при промените в Закона за защита на личните данни е същото. Въвежда се европейско законодателство, но с допълнителни 10 изисквания към журналистите, с които да им затворят устата, коментира тя. Относно отпадането на обсъждането на новите промени в Изборния кодекс днес в правната комисия, Нинова коментира, че управляващите са влезли сами в кашата да предлагат поправки на поправките, по които президентът още не се е произнесъл, а сега се отказват. Лидерът на БСП заяви, че няма да получават заплащане за дните, в които отсъстват от парламента, и няма да ползват коли и бензин. Има правила за ходенето на работа и за плащането, наричат се Правилник за дейността на Народното събрание и той има силата на закон, добави тя.", "date": "2019.02.20", "title": "БСП настоява за удължаване на срока за новите изисквания за аптеките"}
{"url": "https://www.24chasa.bg/novini/article/7308887", "text": "Британският премиер Тереза Мей заяви пред парламента, че ще се опита да постигне юридически обвързващи промени в предложеното споразумение за Брекзит, предаде Ройтерс. Мей се опитва да успокои опасенията на британските депутати от т. нар. \"бакстоп\" - предпазният механизъм, целящ да избегне \"твърда\" граница между Ирландия и британската провинция Северна Ирландия. \"Важното във всичко това са юридически обвързващите промени, които гарантират, че ще обърнем внимание на опасенията на тази Камара\", заяви в Камарата на общините Мейъ, която ще посети Брюксел по-късно днес. Мей обеща, че ще подложи ревизираното споразумение за Брекзит на гласуване от парламента възможно най-скоро, но само след като убеди ЕС да приеме промени в него. Гласуването ще се състои \"когато можем да предложим сделка, която отговаря на въпроса, повдигнат от Камарата на общините\", увери тя депутатите. Премиерът подчерта, че правителството се е вслушало в позицията на парламента и се придържа към нея в преговорите с ЕС, предаде БТА. \"Ще насрочим ново гласуване, когато настъпи подходящият момент\", заяви Мей.", "date": "2019.02.20", "title": "Мей: Ще опитам да постигна юридически обвързващи промени в споразумението за Брекзит"}
{"url": "https://www.24chasa.bg/novini/article/7308926", "text": "Министърът на вътрешните работи на Сърбия Небойша Стефанович заяви днес в Истанбул, че от началото на мигрантската криза до днес на територията на Сърбия са регистрирани над един милион мигранти, а страната, както изтъкна той, е реагирала отговорно, стараейки се да запази сигурността на своите граждани и същевременно да уважава основните човешки права на мигрантите, предаде Танюг. На шестата министерска конференция на Будапещенския процес, която се провежда в Истанбул, Стефанович подчерта, че Сърбия е осигурила на всички мигранти необходимата медицинска помощ и настаняване, съобщи сръбското министерство на вътрешните работи, цитирано от БТА. В момента около 4 000 мигранти са настанени в 14 постоянни или временни приемни центрове в Република Сърбия.", "date": "2019.02.20", "title": "Сръбският вътрешен министър: В Сърбия са регистрирани над един милион мигранти"}
{"url": "https://www.24chasa.bg/novini/article/7308937", "text": "По повод на шестата година от интронизацията на Негово светейшество българския патриарх и Софийски митрополит Неофит на 24 февруари в патриаршеската катедрала \"Св. Александър Невски\" ще бъде отслужена тържествена архиерейска Света литургия. Това съобщиха от Българската патриаршия, цитирани от БТА. Светата литургия започва 9.30 часа в храма. Богослужението ще бъде излъчено и на живо в официалната страница на Светия синод във Фейсбук. Приканват се православните християни да вземат молитвено участие и да съучастват в празника на Българската църква и на Светейшия български патриарх, призоват от Светия синод на БПЦ. На 24 февруари 2013 г., на Патриаршеския избирателен събор в катедралата \"Св. Александър Невски\", Русенският митрополит Неофит беше избран за патриарх на Българската православна църква.", "date": "2019.02.20", "title": "Отслужват литургия за шестата година от интронизацията на патриарх Неофит"}
{"url": "https://www.24chasa.bg/novini/article/7308951", "text": ", е имал проблеми с душевното здраве и няма данни за терористичен мотив в това нападение, заяви прокурорът на южния френски град Ксавие Тарабьо, цитиран от Франс прес. 36-годишният нападател Карим Лашехеб вече е лежал 12 години в затвора за убийството на баща си. Той беше застрелян от полицията, след като рани трима минувачи, предаде БТА. \"Разследването се ориентира към версията за прекъсване на лечението от страна на нападателя, който е имал проблеми с душевното здраве\", каза прокурорът. Двама от ранените още са в болница без опасност за живота. Единият е с рани по бузата и врата, а другият е бил ранен в сънната артерия. Изписани са третата жертва - мъж с рани по черепа и тила, както и една жена, която била ранена от куршум в крака, когато полицията открила огън по нападателя, който бил извадил пистолет. Впоследствие се оказало, че пистолетът бил зареден с халосни патрони.", "date": "2019.02.20", "title": "Няма данни за тероризъм при вчерашното нападение с нож в Марсилия"}
{"url": "https://www.24chasa.bg/novini/article/7308971", "text": "В Литва бяха арестувани няколко съдии и юристи по подозрение, че са вземали подкупи, предаде Франс прес. \"Днес бяха арестувани 26 души, в това число осем съдии и петима юристи\", съобщи генералният прокурор Евалдас Пашилис, без да уточни кои са другите задържани. Прокуратурата подозира задържаните, сред които има и съдия от Върховния съд, че са получили подкупи от 1000 до 100 000 евро в редица наказателни, граждански и административни дела. Националната служба за борба с корупцията заяви, че извършва над 100 обиска в страната, предаде БТА. Задържаните съдии имат по 20-30 години опит. Те са работели в столицата Вилнюс и във втория по големина литовски град Каунас.", "date": "2019.02.20", "title": "Арестуваха съдии и юристи по подозрение във вземане на подкупи в Литва"}
{"url": "https://www.24chasa.bg/novini/article/7308970", "text": "Учени от Русия, Германия и Словения увеличиха биологичната активност на импланти с помощта на нано- и микрочастици на силиция и стронция, предаде ТАСС, цитирана от БТА.  След вкарването на подобни импланти в организма костната тъкан ще се възстановява по-бързо, оповести пресслужбата на министерството на науката и висшето образование на Русия. \"Учени извършиха комплексно изследване на специални композитни материали, известни като \"скелети\", за регенеративната медицина. Тези \"скелети\" позволяват бързо възстановяване на костите при фрактури и травми. Извършените биологични изследвания върху клетки показаха, че вкараните в структурата на \"скелета\" нано- и микрочастици на силиция и стронция повишават биоактивността му, а това означава, че костната тъкан ще се възстанови по-бързо\", се казва в информация на пресслужбата. Въпросните \"скелети\" са материали от тънки преплетени полимерни нишки. Те се поставят на мястото на счупването и са с роля на скелет за израстване на нови костни клетки. Нова костна тъкан израства около \"скелета\" и запълва мястото на счупването. Когато костта напълно се възстанови, полимерът се разтваря в организма. Макар вече да се използват подобни \"скелети\", възникват редица въпроси, свързани с ефективността им. Оказа се, че \"скелетите\" са с недостатъчно биоактивна повърхност, а това забавя процеса на регенериране. \"За да се увеличи биоактивността, към полимера обикновено се добавя минералната костна съставка хидроксиапатит - поясни експерът Роман Сурменев от Томския политехнически университет. - Ние обаче решихме да добавим също микрочастици на силиция и стронция. По този начин за пръв път извършихме комплексно сравняване на биоактивните свойства на \"скелети\" от обичаен хидроксиапатит и от добавени към него частици на силиция и стронция.\"", "date": "2019.02.20", "title": "Учени създадоха импланти, които позволяват бърз растеж на костна тъкан"}
{"url": "https://www.24chasa.bg/novini/article/7309122", "text": "Министърът на туризма Николина Ангелкова е на работно посещение в Сърбия, съобщи пресслужбата на министерството на туризма. В рамките на визитата е планирана среща със сръбския вицепремиер и министър на търговията, туризма и телекомуникациите Расим Ляич. Очаква се да бъде подписан и Меморандум за разбирателство между министерството на туризма на Република България и министерството на търговията, туризма и телекомуникациите на Република Сърбия в областта на туризма. Министър Ангелкова ще участва утре в официалното откриване на 41-вото Международно туристическо изложение в Белград, в което България се представя като страна партньор. В програмата са предвидени разговори и с ръководители и представители на туристическия бизнес в западната ни съседка - от Националната туристическа организация на Сърбия, Националната търговско-промишлената палата на страната, Националната асоциация на туристическите агенции и др.", "date": "2019.02.20", "title": "Министър Ангелкова е на работно посещение \nв Сърбия"}
{"url": "https://www.24chasa.bg/novini/article/7309127", "text": "Сигурността на френския президент Еманюел Макрон е била засегната от поведението и действията на бившия му сътрудник Александър Бенала, заключи комисия на Сената, предаде Асошиейтед прес, цитирана от БТА.  Комисията публикува днес доклад за бившия охранител на Макрон, който през август беше уволнен след разпространението на видеозапис как той бие демонстрант на първомайски протест. Председателят на юридическата комисия на Сената Филип Ба заяви, че са открити данни за \"множество грешки и нередности\" преди и след уволняването на Бенала. Миналата седмица Парижката прокуратура започна проверка дали бившият охранител на френския президент е лъгал следователите. Снощи Бенала бе пратен в затвора за неспазване на условията на освобождаването му под съдебен контрол.", "date": "2019.02.20", "title": "Сигурността на Макрон е била засегната от действията на бившия му сътрудник"}
{"url": "https://www.24chasa.bg/novini/article/7309094", "text": "Няма да влезем в парламента, защото законите са прегазени. ГЕРБ отнеха политически права на българите и разписаха авторитарната власт в закона. ГЕРБ премахнаха и преференцията, с което отнеха политическото право на хората. Това каза соцлидерката Корнелия Нинова в предаването \"Лице в лице\" по  . Водихме битка 10 часа в правна комисия, 16 часа в парламентарна зала. Всичките ни аргументи бяха отхвърлени, те нямат намерения да променят мнението си. Смисълът на опозицията е, когато има смислени аргументи, те да се приемат. Надробиха си тази каша, да си я оправят, нашата позиция е ясна, каза още Нинова. Около 4 часа спорихме дали да напуснем парламента. Накрая гласувахме, 77 човека бяха \"за\",33-ма са \"въздържали се\" и 3-ма са \"против\", решението е взето. Въпросът е надпартиен - за демократични права, за свободен избор. Винаги казваме, че трябва да сме обединени - това е кауза за права, една партия се опитва да въведе диктатура и нашата цел е да не допуснем това, допълни Нинова. Ние ще си предложим кандидатурите за ЦИК. Дали ще се върнем в парламента за гласуването на кандидатурите, трябва да се реши от партийния орган. Ако решим да се връщаме, ще поискаме Национален съвет да се произнесе. Коли, бензини и командировъчни няма да ползваме. Целта ни е спасяване на парламентаризма. Даваме аргументи, а те не ни чуват. Качеството на законодателството е ужасяващо, каза още соцлидерката. Струва ми се вече, че спасяването на парламентаризма може да стане отвън. Може ли парламент, който кове закони, пръв да ги нарушава. Ние искаме предсрочни парламентарни избори от няколко месеца, не мисля, че това е новина. Каквото реши народът - нашата задача е да дадем алтернатива, коментира Корнелия Нинова. От Камарата на аптекарите поискаха среща с нас. Разбрахме много тежки проблеми. Оплакаха се, че са задължени да подават информация към НАП и за данни на пациентите - епикризи, лекарства. Положението в малкия и средния бизнес в страната е катастрофално, каза Нинова. Безинтересна ми е темата за листата ни за евроизборите. Преди 2 месеца приехме правила - кой ще номинира, кой ще избира. През март националният съвет на БСП ще подрежда листата на БСП за евроизборите. Водачът на листата трябва да има ясно изразено отношение за Истанбулската конвенция. Освен това, ние поставихме още 6 или 7 неща, които нашите евродепутати трябва да защитават. Хора се опитват да внушават, че водим лична битка със Сергей. В европарламента ще отидат хора, които да защитават позициите на БСп, а не техни приумици. Никакво значение нямат лични отношения. Темата с Истанбулската конвенция никак не е затворена, каза още Нинова. ", "date": "2019.02.20", "title": "Нинова: Няма да влезем в парламента - ГЕРБ си надробиха тази каша, да си я оправят"}
{"url": "https://www.24chasa.bg/novini/article/7309130", "text": "Огнеборци от пловдивската пожарна вадят в момента трупа,  , съобщиха току-що от полицията. Бизжизненото тяло е забелязано в реката, в района на бензиностанция на бул. \"Марица\".  На място са и служители на 4 РУП в Пловдив. Все още няма официална информация дали трупът е на мъж или жена, а след огледа се очаква да се разбере дали става въпрос за насилствена смърт.", "date": "2019.02.20", "title": "Пожарникари вадят трупа от река Марица"}
{"url": "https://www.24chasa.bg/novini/article/7309139", "text": "Потвърдените случаи на заболели от морбили в област Благоевград са 27. Днес дете на 11 месеца от село Лютово, община Белица, е било прието в УМБАЛ \"Св. Ана\" в София, съобщиха от РЗИ в Благоевград. До момента издирените контактни лица са 259, а обхванати с ваксина са 106 контактни лица и лица с пропуски в имунизацията срещу морбили. На 22 февруари от 10.00 часа в ромската махала на Разлог в мобилен кабинет ще се извършват имунизации срещу морбили, паротит и рубеола на лица от 13 месеца до 18 години с установени пропуски в имунизационната система от четирима общопрактикуващи лекари, съвместно с епидемиолог от РЗИ-Благоевград. Продължават проверките в здравните кабинети на детските заведения и училищата относно имунизационния статус на децата, посочват още от РЗИ-Благоевград.", "date": "2019.02.20", "title": "Потвърдените случаи на заболели от морбили в област Благоевград са 27"}
{"url": "https://www.24chasa.bg/novini/article/7309124", "text": "Четирима сирийци, които през март миналата година хвърлили коктейли Молотов по посолството на Турция в Копенхаген, бяха признати за виновни днес и осъдени на между година и половина и две години затвор. Те освен това ще бъдат експулсирани от Дания, предаде Франс прес. Четиримата мъже са на възраст между 19 и 24 години. Никой не пострада при нападението срещу турското посолство, като само фасадата му понесе леки щети. Атаката беше извършена ден след като турските сили превзеха сирийския кюрдски анклав Африн. Трима от задържаните за нападението сирийци са от кюрдски произход, се казва в съдебни документи. Четиримата ще обжалват присъдите си.", "date": "2019.02.20", "title": "Осъдиха сирийци, хвърлили \"Молотов\" по турското посолство в Копенхаген"}
{"url": "https://www.24chasa.bg/novini/article/7309143", "text": "Десет жертви на сексуални посегателства, извършени от католически духовници, се срещнаха днес с петима представители на Ватикана. Тя продължи три часа и се проведе в навечерието на четиридневната среща на върха във Ватикана, посветена на превенцията на сексуалните посегателства над деца в Римокатолическата църква, предаде Ройтерс. Десет жертви на издевателства бяха поискали да се срещнат с папа Франциск. Те изразиха разочарование, че главата на Католическата църква не е дошъл на днешната среща, въпреки че изобщо не беше планирано той да присъства. \"Ако той може да се срещне с всички тези епископи (които ще дойдат на срещата на върха във Ватикана), тогава той може да се срещне и с нас\", каза Питър Айзли, който, като малък, е станал жертва на посегателство от свещеник. \"Ние отправихме призиви за нулева толерантност. Ние искаме папата да впише това в универсален закон - нулева толерантност за прикриването на престъпленията от сексуално естество в Църквата\", допълни той пред репортери след срещата. Айзли и други жертви на посегателствата казаха, че епископите, които са прикривали издевателствата, трябва да бъдат отлъчени от Църквата, подобно на онези, които са извършили посегателствата. Същевременно папа Франциск заяви днес, че хората, които прекарват живота си в критикуване на Католическата църква, са приятели на дявола, предаде Ройтерс. Светият отец призна пред богомолци във Ватикана, че грешките в Църквата трябва да бъдат поправени. Онези, които само критикуват Църквата, са \"приятели, братовчеди и роднини на дявола\", добави в същото време той.", "date": "2019.02.20", "title": "Сексуални жертви на католически духовници се срещнаха с хора на Ватикана"}
