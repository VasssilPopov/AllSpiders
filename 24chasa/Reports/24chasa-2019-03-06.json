{"url": "https://www.24chasa.bg/novini/article/7333089", "text": "Германия и нейните европейски партньори ще продължат да подкрепят венецуелския опозиционен лидер Хуан Гуайдо, когото признаха за изпълняващ длъжността президент на страната, заяви германският министър на външните работи Хайко Маас, цитиран от Ройтерс. По-рано днес правителството на венецуелския президент Николас Мадуро обяви германския посланик в Каракас за персона нон грата и му даде 48 часа, за да напусне страната. То се аргументира с помощта, оказана от дипломата за завръщането на Гуайдо във Венецуела в понеделник, предаде БТА. \"Това е неразбираемо решение, което ескалира ситуацията вместо да намали напрежението\", коментира Маас. Той подчерта, че \"европейската подкрепа за Хуан Гуайдо е непоколебима\". Германският посланик във Венецуела ще се върне у дома за консултации, допълни Маас. Говорителка на германското министерство на външните работи каза, че страната се консултира със своите съюзници как да реагира на експулсирането.", "date": "2019.03.06", "title": "Хайко Маас: Германската и европейската подкрепа за Гуайдо е непоколебима"}
{"url": "https://www.24chasa.bg/novini/article/7333066", "text": "Известният швейцарски литературен критик и лекар Жан Старобински почина на 98-годишна възраст, оповести семейството му, цитирано от Франс прес. Специалист в областта на литературата от 18-и век, Старобински е известен с есето си \"Жан-Жак Русо, прозрачността и препятствието\", което няколко пъти е преиздадено, както и с трудовете си в медицинската област, като \"История на медицината\", \"История на лечениието на меланхолия\". Написал е също около 30 труда, посветени на литературата, като анализи на творчеството на Корней, Расин, Монтен, Дидро, Стендал и Бодлер, както и есета за операта, изкуството, критиката. Голяма част от творчеството му е включена в сборника \"Красотата на света\". Жан Старобински е роден през 1920 г. в Женева в семейство на евреи емигранти от Русия и Полша. Той следва едновременно литература и медицина. От 1946 г. до 1949 г. е асистент по френска литература в университета в Женева, а от 1949 г. до 1953 г. работи в университетската клиника в града. След това изоставя медицината, за да се посвети на литературната критика.", "date": "2019.03.06", "title": "Почина интелектуалецът и литературен критик Жан Старобински"}
{"url": "https://www.24chasa.bg/novini/article/7333071", "text": "Американският журналист Коди Уедъл, който е кореспондент на редица медии от САЩ, включително телевизия Ей Би Си и в. \"Маями хералд\", е бил арестуван днес във Венецуела, съобщиха организации за защита на медиите, цитирани от Франс прес. \"Знаем, че тази сутрин Дирекцията на военното разузнаване е изпратила хора в жилището (на Уедъл), за да му зададат въпроси за неговата работа на границата\" на 23 февруари, каза Карлос Корес от НПО \"Еспасио публико\" (Публично пространство), който няколко часа по-късно не е успял да влезе във връзка с американския журналист. \"Адвокатите ни се опитват да го открият, за да му осигурят правна защита\", добави Корес, който се опасява, че Уедъл може да бъде изправен пред военен трибунал, предаде БТА. На 23 февруари имаше тежки сблъсъци между венецуелската армия и поддръжници на самопровъзгласилия се за и. д. президент на страната Хуан Гуайдо. Военните попречиха на влизането във Венецуела на изпратена от редица държави, сред които САЩ, международна хуманитарна помощ, която остана блокирана на границите с Бразилия и Колумбия. При сблъсъците бяха убити седем и ранени над 300 човека. Коди Уедъл живее във Венецуела от няколко години. Американският сенатор от щата Флорида Марко Рубио разкритикува в Туитър \"изчезването на американски гражданин и журналист, който изглежда е бил арестуван от режима на Николас Мадуро\".", "date": "2019.03.06", "title": "Арестуваха американски журналист във \nВенецуела"}
{"url": "https://www.24chasa.bg/novini/article/7332767", "text": "Няколко пасажери бяха ранени, след като круизен кораб се наклони внезапно, пометен от вятър със скорост 185 км/ч - близка до ураган от 3-а степен, съобщи Си Ен Ен. Гигантският норвежки кораб “Искейп”, който побира 6000 души на борда, пътувал от Ню Йорк към Бахамите. Без предупреждение изведнъж рязко се наклонил и настанала паника. Маси и столове се обръщали сред писъци и счупени стъкла. Ранени са пътници и членове на екипажа. Дузина линейки чакали кораба в Порт Канаверал, Флорида. ", "date": "2019.03.06", "title": "Паника и ранени в круиз от бурен вятър"}
{"url": "https://www.24chasa.bg/novini/article/7332729", "text": "Италианският министър на културните ценности Алберто Бонисоли обяви началото на седмицата за безплатни посещения на държавните музеи и археологическите зони в Италия. Те може да се посещават гратис от 5 до 10 март. Досега държавните музеи бяха безплатни 12 дни в годината, или всяка първа неделя от месеца. Отсега обаче дните за безплатните визити в италианските музеи се увеличават на 20 годишно. На практика държавните музеи ще се посещават безплатно шест последователни дни в годината, като те ще менят периода си. Всеки шеф на музей ще определя автономно кои други 8 дни да бъдат за безплатни посещения. Останалите 6 от 20-те безплатни дни пък трябва да съвпаднат с първите недели от месеците. Друга новост за туристите е, че всички младежи от 18 до 25 г. ще ползват билети от 2 евро целогодишно в дните за платени визити. Младежите до 18 г. ще продължат да влизат гратис, както и досега. Министър Бонисоли обяви официално началото на инициативата по време на посещение в Националния римски музей “Алтемпс”, където го придружи и пловдивската му съпруга Лучия Велева. В музея се съхраняват оригинални антични статуи от знатни колекции.", "date": "2019.03.06", "title": "Италианските  музеи стават  гратис 20 дни в годината"}
{"url": "https://www.24chasa.bg/novini/article/7333008", "text": "Руските и турски военни предприемат практически стъпки за разграничаване на отрядите на въоръжената сирийска опозиция и терористите в Идлиб. Това заяви днес руският външен министър Сергей Лавров, цитиран от ТАСС. Нашите военни заедно с колегите от Сирия и с турските колеги предприемат практически стъпки, които биха позволили това решение да бъде реализирано, отбеляза Лавров, цитиран от БТА. На 17 септември в Сочи президентите на Русия и Турция Владимир Путин и Реджеп Тайип Ердоган се договориха до 15 октомври да създадат в провинция Идлиб демилитаризирана зона на дълбочина от 15-20 км по протежение на линията на съприкосновение на сирийските правителствени войски и въоръжената опозиция. Анкара поиска допълнително време за изпълнението на договореностите.", "date": "2019.03.06", "title": "Лавров: С турски военни предприемаме стъпки за разграничаване на опозицията и терористите в Идлиб"}
{"url": "https://www.24chasa.bg/novini/article/7333029", "text": "В националния исторически парк \"Вали фордж\" в района на Филаделфия отскоро има нова атракция, която е на 2000 години, съобщи Асошиейтед прес. Доброволец в парка открил десетки фосилизирани динозавърски следи върху плоски камъни, използвани за настилка на туристическа пътека, предаде БТА. Фосилизираните следи са върху камъни, взети през 2011 г. от намираща се наблизо кариера. За нетренираното око следите изглеждат като грапавини върху пясъчници. В страната има десетки подобни обекти с фосилизирани следи от древни гръбначни.", "date": "2019.03.06", "title": "Откриха динозавърски следи в национален парк в САЩ"}
{"url": "https://www.24chasa.bg/novini/article/7333041", "text": "\"Необходима е държавна политика в областта на икономиката и българското производство. Защото без производство и икономика, друго нищо няма да можем да направим. Резултатът от ръста на икономиката трябва да отиде при хората\". Това заяви председателят на БСП Корнелия Нинова по време на церемонията по случай връчването на годишните награди \"Златна мартеница\", съобщиха от пресцентъра на БСП. Според нея формално има ръст в икономиката, но посочи данни от последния доклад на ЕК, които показват, че този ръст в икономиката по никакъв начин не се отразява на благосъстоянието на хората, че неравентвата се увеличават, че бедността расте и няма връзка между двете. Нинова е категорична, че трябва да се обърне внимание на малкия и среден бизнес и българското производство. \"В момента всичко е съсредоточено в 5-6 големи монополи, а малките и средните изнемогват. Във \"Визия за България\" предлагаме цял план за развитие на българското производство\", подчерта председателят на БСП. Тя е категорична, че трябва да се спре рекетът и бюрокрацията върху бизнеса - документи, проверки, касови апарати. \"Те имат нужда от финансиране. Имаме една единствена държавна банка - \"Банка за развитие\". В момента тя финансира само 5-6 големи. Ще обърнем тази политика към средните и малките\", допълни Нинова. Като проблем, който трябва да се реши, Нинова посочи и проблема с кадрите. \"Затова трябва да обвържем образованието с икономиката. В професионалните училища, държавните университети, държавата да заложи необходимите бройки за българската икономика. Там децата да учат без такси, с държавни стипендии“, каза още председателят на БСП. Нинова е категорична, че е необходим и пазар. \"Външната държавна политика трябва да подпомогне намирането на пазари за български стоки и производство. Във \" Визия за България\" има цяла програма, но основното е държавна политика\", категорична е Корнелия Нинова.", "date": "2019.03.06", "title": "Нинова: Необходима е държавна политика в областта на икономиката и производството"}
{"url": "https://www.24chasa.bg/novini/article/7333036", "text": "Руският парламент одобри днес закон, който предвижда глоби до 1,5 милиона рубли (22 750 долара) за \"фалшиви новини\", предаде ДПА. Контролният орган Роскомнадзор ще препоръчва на медиите да изтриват материалите, предизвикали безпокойство, се казва в съобщение на уебсайта на Държавната дума, долната камара на руския парламент. Ако посоченото съдържание не бъде премахнато, властите ще задължат интернет доставчиците да блокират съответния адрес, предаде БТА. Миналата седмица \"Репортери без граници\" прикани интернет платформите \"да се противопоставят на натиска на руското правителство и да защитят свободата на изразяване\". Организацията за медийна свобода посочи голям брой уебсайтове, блокирани в Русия, но достъпни от Германия.", "date": "2019.03.06", "title": "В Русия одобриха закон, предвиждащ глоби \nза \"фалшиви новини\""}
{"url": "https://www.24chasa.bg/novini/article/7333052", "text": "Руският премиер Дмитрий Медведев определи днес като абсурдна параноя подозренията за намеса на страната му в изборите за Европейски парламент, които ще бъдат произведени в края на май, предаде Франс прес. \"Изборите още не са състояли, а вече сме заподозрени. Има все пак презумпция за невинност. След изборите, ако могат да ни дадат доказателства, ще видим. Сега обаче вече сме виновни\", каза руският премиер на пресконференция в края на своята визита в Люксембург, която направи по покана на люксембургския си колега Ксавие Бетел. Бетел заяви, че с Медведев са обсъдили различни теми. Сред тях е било бойкотирането от Русия на Съвета на Европа след решението на Парламентарната асамблея към тази организация да лиши Русия от право на глас заради анексирането на Крим. В отговор Русия престана да изпраща свои делегати в Парламентарната асамблея на Съвета на Европа и от 2017 г. не плаща годишната си вноска, предаде БТА. \"Излизане на Русия от Съвета на Европа е нещо, което не бих желал\", заяви Бетел. Медведев реагира и на призива от понеделник на посланика на САЩ в Люксембург Ранди Еванс страната да окаже натиск на Русия да напусне Крим. Руският премиер се позова на националния суверенитет и предложи на американския дипломат \"да вземе учебник по международно право и да изучи основите му\". Медведев високо оцени предложението на Бетел Люксембург да посредничи за подобряване на отношенията между Русия и ЕС, предаде ТАСС. \"Това е правилна и благородна мисия, но тя ще се посрещне с различни реакции\", каза той. По време на визитата на Медведев Люксембург и Русия подписаха споразумения за икономическо и културно сътрудничество.", "date": "2019.03.06", "title": "Медведев: Подозренията за руска намеса в европейските избори са абсурдна параноя"}
{"url": "https://www.24chasa.bg/novini/article/7333054", "text": "Подозрителен пакет бе открит днес близо до вход на британския парламент в Лондон. Тревогата в британската столица се оказа фалшива, предаде Ройтерс, като се позова на местната полиция. Проверката е установила, че няма нищо опасно в пакета, предаде БТА. Също днес две британски висши учебни заведения бяха евакуирани заради подозрителни пакети, съобщи ДПА. По-късно всички сгради в комплекса на висшето учебно заведение бяха отворени с изключение на пощенското помещение. Вторият подозрителен пакет бе открит в Университета на Есекс в град Колчестър, Източна Англия. Проверка показа, че той не е опасен, и всички сгради в комплекса бяха отново отворени. Подозрителен пакет предизвика паника и в централата на банка \"Роял банк ъв Скотланд\" в шотландската столица Единбург. Впоследствие се оказа, че става въпрос за безобидна пратка с рекламни продукти. Вчера три малки взривни устройства пристигнаха в найлонови пощенски пликове в Лондон - на Градското летище, на летище \"Хийтроу\" и на железопътната гара \"Ватерло\". Една от пратките - тази до \"Хийтроу\" - се възпламени за кратко, но няма пострадали хора. Пакетите, получени в британската столица, изглежда са били с ирландски марки, поради което се появиха спекулации, че взривните устройства може да са били изпратени от дисиденти от Ирландската републиканска армия (ИРА). Според главния национален координатор на борбата с тероризма Дийн Хейдън обаче засега не е установен изпращач и никой не е поел отговорност. Разговаряме с ирландските си колеги, но за момента нищо не насочва към конкретни мотиви, изпращач или идеология, така че не мога да кажа дали пратките имат отношение към свързани със Северна Ирландия терористични групи, допълни той.", "date": "2019.03.06", "title": "Откриха подозрителен пакет до британския парламент, оказа се фалшива тревога (Обновена)"}
{"url": "https://www.24chasa.bg/novini/article/7332904", "text": "Очакваме лихвените проценти по кредитите да започнат плавно да се повишават от втората половина на 2019 г. Това се казва в последния икономически преглед на БНБ, публикуван в сряда. В анализа се посочва, че пазарните очаквания за тримесечния ЮРИБОР - индекса, който влияе върху лихвите по кредитите, са за слабо повишение през втората половина на 2019 г., както и през 2020 г. От БНБ, чийто шеф е Димитър Радев, очакват през този период депозитите да нарастват със 7% на годишна база. През 2019–2020 г. трябва кредитът за частния сектор да расте с годишни темпове от около 6–7% БНБ предупреждава, че има предпоставки за забавяне на растежа на цените на жилищата през първите две тримесечия на 2019-а. Според проведена от централната банка анкета за кредитната активност на банките през третото тримесечие на 2018 г. се наблюдава слабо затягане на кредитните стандарти по отношение на жилищните кредити. От банката сигнализират, че ако тази политика се запази от банките и евентуално продължи влошаването на индикатора за доверието на потребителите, ще има предпоставка за забавяне на пазара. През 2019-2020 г. се очаква износът на стоки и услуги да нараства по-бързо от външното търсене заради конкурентните предимства на българските износители и това да доведе до продължаващо повишаване на пазарния дял на България в световната търговия. Растежът на вноса също ще се ускори спрямо предходната година. Очаква се тази година тенденцията за нарастването на търговския дефицит да продължи заради по-високия растеж на вноса спрямо износа на стоки. Но БНБ посочва, че този тренд ще бъде преустановен в края на прогнозния хоризонт в съответствие с очакваното подобряване в условията на търговия. В прегледа се посочва, че през 2019 г. растежът на заетостта ще се ускори слабо, а до края на прогнозния период се очаква да нараства слабо вследствие на негативните демографски тенденции. “В съответствие с прогнозираната динамика на международните цени на петрола и храните в евро очакваме годишната инфлация да се повиши слабо до 2,6% в края 2019 г. и след това да забави темпа си до 2,1% в края на 2020 г.”, посочват от БНБ. ДИМИТЪР РАДЕВ", "date": "2019.03.06", "title": "БНБ: Лихвите по кредити ще се вдигат след юни"}
{"url": "https://www.24chasa.bg/novini/article/7332950", "text": "Барабанистът на легендарната британска група \"Куин\" Роджър Тейлър съобщи, че се е споминал първият бас китарист на бандата Майк Гроуз, съобщи ТАСС, цитирана от БТА.  \"Толкова е тъжна новината за кончината на Майк, написа музикантът във Фейсбук. Аз за пръв път го чух в групата \"Индивидюълс\", когато още бяхме ученици. Винаги е забивал яко. Почивай в мир, приятелю!\" Майк Гроуз пристига в \"Куин\" в ранните дни на групата през 1970 година и свири с нея само няколко месеца, както и другите двама басисти - Бари Мичъл и Дъг Боги. Докато бандата не се запознава с Джон Дийкън и той става постоянен член. За живота на Гроуз след напускане на състава не се знае много. Той не се впуска в музикална кариера, а се занимава с бизнес. Рождената му дата също не е упомената в историята на музикалната индустрия. Според някои данни, когато започва да свири с \"Куин\" през 1970 година, той е бил на 22 години.", "date": "2019.03.06", "title": "Починал е първият бас китарист на \"Куин\" Майк Гроуз"}
{"url": "https://www.24chasa.bg/novini/article/7332949", "text": "Американският пратеник за Северна Корея Стивън Бигън ще се срещне днес във Вашингтон с колегите си от Южна Корея и Япония за равносметка след неуспеха на втората среща на върха между САЩ и КНДР в Ханой, предаде Франс прес, като се позова на представител на Държавния департамент. Бигън ще се срещне поотделно с южнокорейския и с японския си колега, И До-хун и Кенджи Канасуги. Предвидена е и обща среща между тримата, предаде БТА. На втората си среща, в края на миналия месец във Виетнам, американският президент Доналд Тръмп и севернокорейският лидер Ким Чен Ун не успяха да сключат дори частично споразумение за денуклеаризацията на КНДР. Двете страни заявиха, че искат да продължат диалога, но засега не е определена дата за следваща среща. Американски експерти заявиха въз основа на сателитни снимки, че Северна Корея изглежда е започнала да възстановява бързо ракетния си полигон Сохе непосредствено преди или непосредствено след неуспеха на срещата в Ханой. Севернокорейският режим се беше ангажирал да закрие обекта и дори беше започнал да го демонтира, отбелязва АФП.", "date": "2019.03.06", "title": "Пратеникът на САЩ за Северна Корея ще се срещне във Вашингтон с колегите си от Южна Корея и Япония"}
{"url": "https://www.24chasa.bg/novini/article/7332972", "text": "Тялото на мъж е открито в изоставена сграда на бивша казарма в Хасково. Сигналът е подаден в ранния следобед от пазача на военния имот, предаде  От полицията съобщиха, че е установена самоличността на мъжа, който е на 35 години и е от димитровградското село Добрич. Следствените действия продължават до изясняване на случая.", "date": "2019.03.06", "title": "Откриха тялото на мъж в бивша казарма в Хасково"}
{"url": "https://www.24chasa.bg/novini/article/7332986", "text": "40 камери ще следят за нарушители, каращи в бус лентите в София. Те ще бъдат монтирани от Столичната община до лятото. В момента нарушаването на правилата и движението в бус лентите затруднява водачите на градския транспорт, предаде NOVA.  Кметът на столицата Йорданка Фандъкова настоява снимките от новите камери да бъдат предавани към КАТ. Там те могат да се ползват като доказателство за нарушение и да има санкции. Само от началото на годината, заради шофиране в бус лента, са заловени над 850 нарушители. На 819 от тях са съставени фишове, а на останалите 35 актове, тъй като са открити и други провинения.", "date": "2019.03.06", "title": "40 камери в София ще следят за нарушители, каращи в бус лентите"}
{"url": "https://www.24chasa.bg/novini/article/7332849", "text": "Британската авиокомпания \"Върджин атлантик\" съобщи днес, че всички пътници и членове на екипажа на самолет, изпълнил чартърен полет от Барбадос до Лондон, са били поставени за кратко под карантина поради голям брой заболели хора на борда, предаде Асошиейтед прес, цитирана от БТА.  След приземяването на самолета на лондонското летище \"Гетуик\" 448 пасажери, завръщащи се във Великобритания след обиколка на Карибите с круизния кораб \"Прециоза\", и членовете на екипажа са били въведени в медицински център на аерогарата за прегледи. Според съобщението на авиокомпанията \"голям брой клиенти\" са се почувствали зле на борда и по случая се извършва пълно разследване. От летищната медицинска служба казаха, че 30 човека са били подложени на лечение, а трима са били пратени в болница за по-подробни изследвания. Базираната в Швейцария компания \"Ем Ес Си Крузиз\", която е оператор на круизния лайнер, каза, че също води разследване и търси информация от лекарите в Лондон, каза неин говорител. Той отбеляза, че по време на двуседмичното плаване не е имало случаи на остри стомашни неразположения на кораба.", "date": "2019.03.06", "title": "Пътници и екипаж на полет от Барбадос до Лондон бяха поставени под карантина"}
{"url": "https://www.24chasa.bg/novini/article/7332842", "text": "Повече от половината домакинства в Гърция заявяват, че не разполагат с достатъчен доход за целия месец и средно парите им свършват на 19-о число, показва проучване на Общата конфедерация на занаятчиите и търговците в Гърция, цитирано от телевизия Скай и БТА. Най-голям проблем се наблюдава при многочленните домакинства, при които месечният доход е недостатъчен за 62,6 процента от тях. Над шейсет процента от домакинствата заявяват, че са принудени да се лишават, за да задоволят основните си нужди. 12,7 процента отговарят, че не са в състояние да покрият дори основните си нужди. Според оценката на конфедерацията три от десет домакинства преживяват с по-малко от 10 хиляди евро годишно, което ги поставя в най-ниската категория на доходите. Финансовите възможности на домакинствата се свиват и от данъчните им задължения. Почти 19 процента отговарят, че има просрочени задължения към фиска. Около половината от длъжниците казват, че никога не са погасявали задълженията си, което, според авторите на проучването, показва трайната невъзможност за обслужване на тези задължения. Пенсията остава основен източник на доход за около половината семейства. Едно от пет домакинства има поне един безработен член. Девет от десет домакинства заявяват, че нямат възможност да спестяват. 52 процента очакват влошаване на финансовото си състояние през 2019 г., а 11,3 процента - подобрение.", "date": "2019.03.06", "title": "Повече от половината гръцки домакинства нямат достатъчен месечен доход"}
{"url": "https://www.24chasa.bg/novini/article/7332864", "text": "Стотина души са се отзовали на обява, публикувана в Шри Ланка, търсеща палачи, които да екзекутират чрез обесване осъдени на смърт затворници, съобщава Ройтерс. Сред кандидатите е фигурирал и американски гражданин. Властите в страната възнамеряват отново да въведат смъртното наказание за трафик и разпространение на наркотици. Президентът на Шри Ланка Маитхрипала Сирисена заяви миналата година, че възнамерява да възобнови изпълнението на смъртните наказания чрез обесване, след като в продължение десетилетия те бяха отменени. Правителството пусна обявата за набиране на палачи миналия месец, предаде БТА. Местната твърда политика спрямо трафикантите донякъде е вдъхновена от мерките за борба с дрогата, предприети от Филипините. В рамките на кампанията на Манила хиляди нарушители бяха убити при стълкновения с полицията. На обявата се били отзовали 102-ма души и те всички считали, че отговарят на условията, публикувани в местен вестник - \"да бъдат с висок морал и психическа устойчивост\". Американският кандидат бил отхвърлен, тъй като само местни граждани можели да бъдат назначени за палачи. Трафикът на наркотици се наказва със смърт в Шри Ланка, въпреки че никой осъден не беше екзекутиран в страната от 1976 година насам. Тогава смъртното наказание беше заменено с доживотен затвор. Последният палач напусна поста си през 2004 година, без да е обесил никого. Друг негов колега, назначен миналата година, така и никога не се яви на работа, уточнява агенцията.", "date": "2019.03.06", "title": "Сто кандидати за палачи, които да обесват осъдени в Шри Ланка"}
{"url": "https://www.24chasa.bg/novini/article/7332883", "text": "Турция се интересува само от заявленията на президента Доналд Тръмп, а не на представители на други американски ведомства, каза днес турският министър на външните работи Мевлют Чавушоглу, коментирайки заплахата на Държавния департамент да въведе санкции срещу Анкара в случай на покупка на руски зенитно-ракетни системи С-400, предаде ТАСС. Някои представители на Пентагона и на други структури правят определен род изявления. Събеседник на нашия президент в Америка се явява президентът Тръмп. Каквото Тръмп каже, това ще ни интересува, е заявил Чавушоглу, цитиран от Анадолската агенция. Той е изразил също недоумение от това, че съюзниците на страната в НАТО по-рано са игнорирали искането на Анкара за закупуване на системи за ПВО. Турция винаги ще намери алтернатива. Като не продадете вие, ние ще разгледаме предложения, които ще постъпят от други членове на НАТО или от тези държави, които не влизат в състава на Северноатлантическия алианс, е изтъкнал Чавушоглу, предаде БТА. По-рано днес говорителят на Държавния департамент Робърт Паладино каза, че американската страна е изяснила пред Турция, че има много сериозни безпокойства по повод заявените от нея намерения да придобие руска зенитно-ракетна система С-400. Ясно предупредихме Турция, че евентуалната покупка на С-400 ще доведе до преразглеждане на участието на Турция в програмата Ф-35, като възниква риск и за други потенциални сделки с Турция в сферата на въоръжаването в бъдеще, каза той. През ноември 2016 г. стана известно, че Турция и Русия водят преговори за купуване на системи С-400. Подписването на споразумението бе потвърдено от Русия на 12 септември 2017 г., когато и турският президент Реджеп Тайип Ердоган съобщи, че по договора е внесен аванс. Очаква се доставките да започнат още тази година. Същевременно САЩ одобриха през декември възможна продажба на системи Пейтриът на Турция на стойност около 3,5 милиарда долара. Представители на САЩ обаче предупредиха, че ако Турция продължи процеса по придобиване на руските системи, Вашингтон може да оттегли офертата си.", "date": "2019.03.06", "title": "Чавушоглу: Турция се интересува само от изявленията на Тръмп"}
{"url": "https://www.24chasa.bg/novini/article/7332890", "text": "Макар и много закъснели, поставихме началото на устойчив в дългосрочно финансово отношение сектор. С очакваните приходи от въвеждането на тол системата за тежкотоварни автомобили, която ще заработи от 16 август 2019 г., ще могат да се рехабилитират и поддържат три пъти повече пътища във всяка област. Ресурсът, който ще се генерира, ще е в пъти по-голям. Очаква се още през 2020 г. той да е два пъти и половина по-голям от досегашните постъпления, съобщиха от пресцентъра на Министерство на регионалното развитие и благоустройството. Това заяви при участието си в дискусията „Европа в нашия дом“ в Разград заместник-министърът на регионалното развитие и благоустройството Николай Нанков. Поетапно ще бъде ремонтиран пътят Разград – Кубрат, коментира регионалният заместник-министър. През тази година ще приключи започналият през 2016 г. ремонт на участък от пътя. Предвижда се да започне ремонт и на още 9 км от него. В област Разград през 2017 и 2018 г. със средства от държавния бюджет в размер на близо 24 млн. лв. са ремонтирани 98 км пътища. Сред тях са участъци от пътя Търговище - Разград. Ремонтирани са също отсечки и от третокласния път, по който преминава интензивен трафик на тежкотоварни автомобили, превозващи инертни материали, земеделска продукция и материали за завода за фаянс и теракота в гр. Исперих. Със средства от Оперативна програма „Региони в растеж“ 2014-2020 в областта вече са рехабилитирани близо 21 км от второкласния път Търговище – Разград, който е основна транспортна връзка за областите Търговище, Разград и Силистра и осигурява свързаност и с голяма част от Южна България. Заместник-министър Нанков обърна внимание, че има системен проблем и с финансирането на ВиК отрасъла и европейските средства също не решават дългосрочно проблемите. Общините в област Разград нямат достъп до тях заради липсата на консолидация. Добрата новина е, че през следващия програмен период отново ще има средства за води – питейни и отпадъчни, допълни той. Местните власти трябва да направят осъзнат избор дали ще пристъпят към консолидацията според изискването в една административна област да има един ВиК оператор. Не е късно за взимане на решение за обединяване в асоциация и в област Разград, за да може през следващия период да има достъп до европейско финансиране. От бюджета на Министерството на регионалното развитие и благоустройството в област Разград през последните три години са инвестирани 5 млн. лв. Инвестициите включват и рехабилитация на ВиК мрежата в разградския ж.к. „Орел“. Със средства от управляваната от министерството Оперативна програма „Региони в растеж“ 2014-2020 г. се благоустроява градската среда. Заместник-министър Нанков посочи, че това е успешен пример за интегриран проект и подчерта, че проектите по ОПРР имат най-дълготраен и видим ефект за хората.", "date": "2019.03.06", "title": "С приходите от тол системата ще могат да се ремонтират 3 пъти повече пътища във всяка област"}
{"url": "https://www.24chasa.bg/novini/article/7332894", "text": "Енергийният експерт Еленко Божков заяви пред   че очакванията на много хора са били излъгани след визитата на руския премиер Дмитрий Медведев у нас. По думите му, включително правителството, е очаквало едно по-сериозно отношения от страна на Русия, както по частта на България от „Турски поток”, така и по „Белене”. „Росатом“ са казали, че няма да инвестират повече от половин млрд. в „Турски поток”. Според него идеята те да инвестират толкова малко е да си върнат парите, които висят още от „Южен”. Проектът „Турски поток” бе обявен в края на 2014 г. по едно и също време с отказа от първия проект за пренос на газ по дъното на Черно море, блокиран от ЕС. Медведев ясно каза, че договорът ще свърши догодина за тези 20% отстъпка, които бяха обещани при първоначалните преговори. Другото, което ясно бе заявено, е, че нямат интерес към хъб „Балкан”, коментира Божков. „Тях ги интересуват само тези 16 милиарда кубически метра, които ще минат оттук през Сърбия за Унгария, Австрия и Словакия евентуално, от които ние да ползваме 4 млрд.”, добави той. Относно АЕЦ \"Белене” експертът смята, че държавата ни трябва да има мажоритарен дял като инвеститор и собственик. Той припомни, че „Росатом” със сигурност ще участва на търга. \"Самите руски власти заявиха, че имат интерес от проекта и ще финансират”, добави Божков. Той е на мнение, че тази централа ще изплати вложеното. \"При строеж на \"Белене\" се говори за 10 милиарда евро, но обещава 53 евро на мегаватчас, около 10 стотинки на киловатчас за енергия, при положение, че сега цената на борсата надвишава тези цени. Тя ще е рентабилна и ще може да се изплати\", коментира енергийният експерт. Божков сподели, че много го притесняват корупционните практики около централата. Той разказа и за няколко схеми в сектора на енергетиката, които, според него, ще доведат до повишаване на цените на тока за обикновения гражданин. Един от проблемите според него са китайските електромери, за които са похарчени 72 милиона лева, а при 200 000 от тях е регистрирана грешка и гражданите не получавали фактури. Други, по думите му, плащали по служебни. „Дисплеят за отчитане изгаря и по някаква причина се губи комуникацията с електромера и с отчитащите устройства в централата на ЧЕЗ”, обясни експертът. Според него това може да е предпоставка за бъдещи манипулации.", "date": "2019.03.06", "title": "Еленко Божков: Много очаквания бяха излъгани след визитата на Медведев у нас"}
{"url": "https://www.24chasa.bg/novini/article/7332901", "text": "Община Банско гласува наредба, с която забранява изграждането на нови нощни клубове, казина и еротик барове в курорта. Забранява се и преустройството на сега съществуващите. Идеята е планинският град да не се превръща с шумен курорт, а да бъде привлекателен за семейства, които искат да си починат, да спортуват в планината и едновременно с това да имат възможност да се докоснат до културата и традициите на Банско, и региона, предаде  20 нощни заведения, барове, казина и игрални зали работят в момента в Банско. Те са с капацитет 1500 посетители и според кмета на града са напълно достатъчни за нуждите на туристите.  \"Не искаме да сме лъскав курорт туристически, по-скоро искаме да си запазим автентичността и това, което Банско е било до момента - даже ще опитаме със законови средства да ограничим и тези, които до момента функционират, така че действително да си влязат в рамките на закона\", заяви Георги Икономов, кмет на община Банско. Повечето туристи в Банско подкрепят решението на общината да се ограничи броят на нощните клубове. От общината обмислят и ограничение в строителството на нови хотели в курорта. \"В крайна сметка мислим че имаме достатъчно легла, от друга страна има и достатъчно незавършени хотели, така че ако някой иска да прави хотели има готови такива, а не да застрояваме нови пространства\", каза още Икономов. През следващите месеци ще бъде направена и промяна на общия устройствен план на Банско, за да се въведат повече ограничения, при строителството в курорта.", "date": "2019.03.06", "title": "В Банско не искат повече нощни клубове и казина"}
{"url": "https://www.24chasa.bg/novini/article/7332919", "text": "Студенти от русенския Технически университет от специалност “Електроенергетика и електрообзавеждане” посетиха Центъра за управление на мрежата на “Електроразпределение север” - дъщерно дружество на “Енерго-Про”. Целта е да се запознаят в реални условия с управлението на електроразпределителната мрежа. Регионалният старши диспечер Огнян Кочев представи основните моменти в диспечерската работа, обясни схемите на района и демонстрира използването на техническата апаратура. Студентите проследиха работата с автоматизираната система за диспечерско управление в диспечерската зала и получиха отговори на много свои въпроси. Диспечерските центрове на “ЕРП север” разполагат с модерно техническо оборудване, което позволява прецизно дистанционно управление на обектите от електроразпределителната мрежа. В тях се осъществява денонощен мониторинг и контрол на мрежата и се подпомагат дейностите на аварийните екипи. “ЕРП север” и Техническият университет в Русе планират посещения на студенти и в други обекти от електроразпределителната мрежа в района. ", "date": "2019.03.06", "title": "Студенти  на обучение в  център на  “Енерго-Про”"}
{"url": "https://www.24chasa.bg/novini/article/7332920", "text": "Булгартрансгаз ще отвори утре офертите в процедурата за избор на изпълнител за доставка на необходимите материали и оборудване, инвестиционно проектиране, изграждане и въвеждане в експлоатация на разширението на газопреносната инфраструктура. Заседанието на комисията за провеждане на откритата процедура ще бъде от 13.00 часа, в сградата на \"Булгартрансгаз\" ЕАД, съобщиха от дружеството. Процедурата е с наименование \"Доставка на необходимите материали и оборудване, инвестиционно проектиране - фаза работен проект, изграждане и въвеждане в експлоатация на обект: \"Разширение на газопреносната инфраструктура на \"Булгартрансгаз\" ЕАД паралелно на северния /магистрален/ газопровод до българо-сръбската граница\", етап: \"Линейна част\". В съответствие с разпоредбата на чл. 54, ал. 3 от Правилника за прилагане на закона за обществените поръчки (ППЗОП), на заседанието ще бъдат отворени постъпилите оферти и ще бъде оповестено тяхното съдържание.", "date": "2019.03.06", "title": "Булгартрансгаз ще отвори утре офертите за   \nизграждането на разширението на газопреносната инфраструктура"}
{"url": "https://www.24chasa.bg/novini/article/7332935", "text": "Граничен контролно-пропусквателен пункт на турско-сирийската граница бе отворен отново, след като през 2011 г. пунктът бе затворен заради кризата в Сирия, предаде Анадолската агенция, цитирана от БТА. ГКПП Йонджупънар (в южния турски окръг Килис) бе отворен вчера. Пунктът бе затворен преди осем години, когато започна гражданската война в Сирия. По данни на Анадолската агенция през първите няколко часа след отварянето на пункта през него са преминали около 50 камиона. Водачът на ТИР Сердар Тохумджу заяви пред агенцията, че с отварянето на ГКПП Йонджупънар времето за пътуване до сирийския град Азаз е намаляло с близо четири часа. Вчера турският министър на търговията г-жа Рухсар Пекджан съобщи, че е готов нов граничен пункт между Турция и северния сирийски район Африн, който ще бъде отворен следващата седмица. Граничният пункт е наречен \"Маслинова клонка\" (на военната операция на Турция, извършена в района на Африн).", "date": "2019.03.06", "title": "Турция отвори ГКПП Йонджупънар на границата със Сирия"}
{"url": "https://www.24chasa.bg/novini/article/7332934", "text": "Ние разглеждаме марката \"Произведено в България\" като нещо, което да консолидира все повече политици, управници, бизнес, общество в подкрепа на българското предприемачество и производство, а това значи ясна, предвидима и устойчива нормативна среда, защото непостоянното и неустойчиво законодателство нанася най-голям удар на малкия и среден бизнес. Това заяви президентът Румен Радев на връчването на годишните награди за български производители \"Златна мартеница\" на сдружението \"Произведено в България - съюз на малкия и среден бизнес\", предаде БТА. Държавният глава изтъкна необходимостта от ускорени процедури за регистрация и разрастване на бизнес, защото, по думите му, най-голямото предимството на малкия бизнес е неговата бързина и гъвкавост. Когато те се задушават нормативно, този бизнес губи най-важното си предимство и става невъзможно да се конкурира на международния пазар спрямо страни, където тези процедури са два - три пъти по-бързи, каза президентът и посочи, че това означава еднакви критерии и условия за достъп до обществените поръчки. Това, по думите му, няма как да стане без електронно правителство, което ще гарантира прозрачност и равнопоставеност и ще осигури лоялна конкуренция. Държавният глава посочи още, че са нужни повече стимули за малкия и среден бизнес, който е инициативен, иновативен, гарантира повече младежка заетост и работи с науката и образованието и за по-висока добавена стойност. Това означава и гаранция от държавата за защита на собствеността и възвръщане на доверието в правораздавателната система, каза президенът. Това, по думите му, изисква консолидиране на усилията, ако искаме България да бъде страна, която да разпростира марката \"Произведено в България\" по света. Марката \"Произведено в България\" има смисъл далеч отвъд производството на стоки с високо качество и услуги, тази марка ни зарежда с позитивизъм, със самочувствие и надежда, че можем, че успяваме, че имаме бъдеще като българи в един свят на все по-жестока конкуренция, заяви държавният глава. Президентът изтъкна важността на това, че расте броят на участниците в този конкурс - български предприемачи, производители, финансисти, представители на сферата на търговията и услугите в широк спектър от селско стопанство до IT сектора. Държавният глава посочи, че е важно, че се номинират и политици и представители на медиите, които работят в подкрепа на българския бизнес. Президентът връчи \"Златна мартеница\" на българска търговска верига, като поздрави ръководството на компанията за това, че е успяло да направи така, че на щандовете на неговата верига да продава най-важното - доверието. Награда получи и Йордан Цонев, зам.-председател на парламентарната комисия по бюджет и финанси. В тези трудни години за българския бизнес награда към политик е сериозно предизвикателство, каза Цонев и допълни, че я приема повече като ангажимент към бъдещето, към бизнеса, отколкото като признание за стореното до този момент. Не е трудно да бъдеш защитник на българския бизнес, когато работиш от и за партия като ДПС, която от създаването си винаги е защитавала бизнеса и в частност българския, каза заместник-председателят на ПГ на ДПС. Цонев заяви, че сме на сериозен кръстопът и се нуждаем от програма за ускорено икономическо развитие. Той изтъкна, че почти половината на коледното обръщение на почетния председател на партията Ахмед Доган е било насочено към българския бизнес и към необходимостта страната да поеме по пътя на ускорено икономическо развитие. Цонев представи програмата на ДПС за \"Ускорено догонващо икономическо развитие на България\" , като изтъкна, че един от най-важните икономически показатели е БВП на глава от населението. При влизането ни в ЕС той е бил 20,1 на сто от средния за Общността, а след десет години е 25 процента - пет процента за десет години, с този темп ще догоним средния за Европа за 150 години, мотивира Цонев необходимостта от ускорено и догонващо икономическо развитие на страната. Той изтъкна, че програмата на партията включва именно това - такъв темп на развитие на икономическото развитие, базиран на подкрепа на родното производство, насърчаване и подкрепа на инвестициите чрез активно участие на държавата във всички фази на инвестиционния процес. Ето обърнатите полюси на зависимост - не инвеститорите да молят държава, а държавата да прави това за инвеститорите, изтъкна Цонев. Сред другите приоритети в икономическата програма на партията Цонев открои насърчаването на икономиката на знанието, на внедряването на високи технологии, подкрепа на IT сектора, развитие на зелената икономика. Цонев изтъкна, че всички политици трябва заедно да обсъдят приоритетите на страната и отбеляза, че ДПС възлага големи надежди на президентската институция да помогне този процес да се случи.", "date": "2019.03.06", "title": "Радев: Непостоянното законодателство нанася най-голям удар на малкия и среден бизнес (Обновена)"}
{"url": "https://www.24chasa.bg/novini/article/7332990", "text": "Франция внимателно наблюдава антиправителствените протести в Алжир, но алжирците трябва сами да решат своето бъдеще, заяви днес френският министър на външните работи Жан-Ив Льо Дриан, цитиран от Ройтерс. \"Алжир е суверенна страна и алжирците, и само те, имат право да изберат своите лидери и своето бъдеще; право на алжирския народ е да определи своите стремежи, което да включва прозрачност и свобода в процеса\", каза Льо Дриан по адрес на бившата френска колония. \"Трябва да оставим електоралния процес да се разгърне\", подчерта пред френския парламент външният министър. В същото време той добави, че \"поради нашите исторически връзки\" Франция следи \"много внимателно развитието на събитията\" в Алжир. Десетки хиляди алжирци участват през последните дни в най-големите протести в Алжир след Арабската пролет от 2011 г. Те настояват 82-годишният президент Абделазиз Бутефлика да не се кандидатира за нов мандат в изборите на 18 април. Снощи ветерани от Алжирската война признаха за законно правото на демонстрантите да искат Бутефлика да се оттегли след 20-годишен престой на президентския пост. Те призоваха всички граждани да се включат в демонстрациите. Въпреки протестите и тежкото си здравословно състояние, алжирският президент внесе в неделя документите си, за да бъде регистриран като кандидат за нов мандат. Във Франция живеят около четири милиона души от алжирски произход, отбелязва Ройтерс.", "date": "2019.03.06", "title": "Френският външен министър: Франция следи протестите в Алжир"}
{"url": "https://www.24chasa.bg/novini/article/7332845", "text": "Сигналите от унгарския премиер Виктор Орбан не са окуражаващи, заяви днес председателят на групата на Европейската народна партия (ЕНП) в Европейския парламент и кандидат на европейските консерватори за председател на Европейската комисия Манфред Вебер, цитиран от Ройтерс и БТА. Вчера Вебер заяви, че Орбан трябва да се извини за критиките си срещу Европейския съюз, или партията му ФИДЕС може да бъде изключена от групата на ЕНП. Висш член на ФИДЕС в ЕП каза снощи, че групата му няма да приеме условия, определяни от евродепутати от други страни за оставането си в съюза. \"Сигналите, които идват от Виктор Орбан и унгарската партия ФИДЕС, не са окуражаващи\", каза пред телевизия Ройтерс германецът Вебер от град Пасау, където се състоя среща на баварските консерватори. \"Нееднократно правихме опити да изгладим различията, но Унгария не предприе никакви стъпки или усилия към нас\", заяви той. ЕНП има 217 депутати в 750-местния Европарламент и 12 от тях са от ФИДЕС. Според социологическите проучвания се очаква блокът да остане най-голямата парламентарна група и след европейските избори през май, макар и с отслабени позиции, отбелязва Ройтерс. \"Ние сме Европейската народна партия, партия, която отстоява ценностите и основните си убеждения, и няма да позволим на никого да разруши това. Не става въпрос за брой депутати, а за ценности\", подчерта Вебер.", "date": "2019.03.06", "title": "Вебер: Сигналите от Орбан не са окуражаващи"}
{"url": "https://www.24chasa.bg/novini/article/7332744", "text": "Даниел Мартин Кринер, посланик на Германия във Венецуела, беше обявен за персона нон грата от правителството на президента Николас Мадуро, предадоха световните агенции, цитирани от БТА. Правителството на Мадуро обвини дипломата в намеса във вътрешните работи на Венецуела и му даде 48 часа да напусне страната. В понеделник Кринер отиде на международното летище на Каракас заедно с други западни и латиноамерикански дипломати, за да посрещне завърналия се венецуелски опозиционен лидер Хуан Гуайдо, който се самопровъзгласи се за и.д. президент. \"Венецуела смята за недопустимо чуждестранен дипломат да упражнява публична роля, близка до тази на политически деец, подкрепящ заговора на радикални сектори на венецуелската опозиция. Действията на посланика на Германия Даниел Кринер са в разрез с нормите, регулиращи дипломатическите отношения\", се казва в изявление на венецуелското министерство на външните работи. Гуайдо определи експулсирането на Кринер като \"заплаха срещу свободния свят\". \"Изглежда режимът на Мадуро не прощава на тези, които искат да помогнат на Венецуела\", каза той. Говорителка на германското външно министерство потвърди новината за експулсирането на посланика на страната в Каракас. Германия се консултира със съюзниците си как да реагира, каза тя.", "date": "2019.03.06", "title": "Посланикът на Германия във Венецуела бе обявен за персона нон грата (Обновена)"}
{"url": "https://www.24chasa.bg/novini/article/7332764", "text": "Турция очаква да привлече тази година 5,6 милиона германски туристи, заяви днес турският министър на културата и туризма Мехмет Ерсой, съобщава Анадолската агенция, цитирана от БТА.  Ерсой посочи това пред репортери в рамките на Международното туристическо изложение ITB-Берлин 2019. Той изрази оптимизъм, че тази година Турция ще привлече рекорден брой туристи от Германия, като уточни, че има 58-процентно увеличение в ранните резервации на германски туристи за почивки в страната. Министърът подчерта, че Турция отново става водеща дестинация за германските туристи след спада на броя на туристите от тази страна през 2016 и 2017 г.", "date": "2019.03.06", "title": "Турция очаква да привлече тази година 5,6 милиона германски туристи"}
{"url": "https://www.24chasa.bg/novini/article/7332799", "text": "Районната прокуратура във Варна се самосезира след публикация за баща, опитал да продаде 9-годишното си дете, съобщават от институцията. По повод информация, публикувана в информационната агенция „Черно море“, Районната прокуратура във Варна се е самосезирала. На 5 март 2019 г. агенцията е публикувала информация, подадена от отдела за закрила на детето във Варна, за баща, който се опитал да продаде 9-годишното си дете. За изясняване на случая и обстоятелствата около него е назначена проверка за евентуално извършено престъпление против младежта от раздел II на Наказателния кодекс.", "date": "2019.03.06", "title": "Варненец опита да продаде 9-годишното си дете, прокуратурата се самосезира"}
{"url": "https://www.24chasa.bg/novini/article/7332465", "text": "19-годишна ученичка, жена на 27 г. и двама мъже на 29 г. и 30 г. са задържани в  . От Областната дирекция на МВР уточняват, че при претърсването на апартамент на 1-я етаж в  бл. 69 в к-с „Изгрев”, са открити 50 грама марихуана и множество таблетки. В колата на 27-годишната бургазлийка  - мерцедес с монтанска регистрация - са намерени пакетче с амфетамин, друго с неустановен състав и  угарка от саморъчно свита цигара с марихуана. Към момента и четиримата бургазлии са задържани за срок от \"24 часа\", като процесуално-следствените действия по случая продължават от служители на Пето Районно управление - Бургас, каза говорителят на полицията Цветелина Рандева. Установено е, че апартаментът в к-с \"Изгрев\" е отдаден под наем на 29-годишния  криминално проявен и осъждан бургазлия и на 27 годишната бургазлийка. Те ползвали жилището с 19-годишната ученичка и 30-годишния мъж, също с богато крими досие. \"24 часа\" научи от свои източници, че до арестите се стигнало след сигнал, че в апартамента най-вероятно се предлагат платени сексуални услуги, тъй като съседи свидетелствали за голям брой мъже на различна възраст, които посещавали жилището. Имало данни, че 19-годишната девойка не е ходела на училище от месеци и не живее в дома на родителите си. Разследващи дори първоначално работели по хипотезата, че тя е държана насила в апартамента в \"Изгрев\" от криминално проявените мъже.", "date": "2019.03.06", "title": "Ученичка и още трима арестувани при акцията в Бургас, ровят и за платени секс услуги"}
{"url": "https://www.24chasa.bg/novini/article/7332508", "text": "Научна експедиция \"Нектън\" отплава от Сейшелските острови с кораба \"Оушън Зефир\" под датски флаг, за да изследва морските дълбини около архипелага в Индийския океан, предаде Асошиейтед прес, цитирана от БТА.  Екипът се състои от 33-ма учени от британската независима научна организация \"Нектън\" , която сътрудничи с Оксфордския университет. Екипажът включва 18 души. Ще бъде изследвано морското дъно около Сейшелските острови, които се намират на около 1500 км източно от африканския бряг. Това е първият от 6 района, които мисията \"Нектън\" планира да изследва до края на 2022 г. Учените ще изучават животинския свят \"в зоната на здрача\" - на 30 метра под водата, където слънчевите лъчи рядко проникват. Експедицията е оборудвана с две пилотирани подводници и една с дистанционно управление. Екипът ще изследва организми и хабитати на дълбочина до 500 метра, а с помощта на сензори ще се надникне и на дълбочина до 2000 метра. Това, което става в морските дълбини, засяга живота на милиарди хора, които живеят по крайбрежието на Индийския океан. Повишаването на температурата на водата избелва коралите, като това е с потенциални вредни последствия за редица други водни организми. Учените се надяват да опознаят по-добре морската екосистема и измененията в нея вследствие на глобалното затопляне.", "date": "2019.03.06", "title": "Научна експедиция тръгна от Сейшелите,\nза да изследва дълбините на Индийския океан"}
{"url": "https://www.24chasa.bg/novini/article/7332489", "text": "Германският външен министър Хайко Маас заяви, че Германия удължава до края на този месец забраната за износ на оръжия за Саудитска Арабия, предаде Асошиейтед прес, цитирана от БТА. Германските власти анулираха миналата година разрешителните за износ на оръжия за Саудитска Арабия в отговор на убийството на журналиста Джамал Кашоги в саудитското консулство в Истанбул. Срокът на забраната е удължен до края на месеца, за да може правителството да разполага с достатъчно време за оценка на участието на Саудитска Арабия във военния конфликт в Йемен. \"Според нас войната в Йемен трябва да приключи възможно най-скоро\", посочи Маас. Великобритания и Франция разкритикуваха германската позиция с аргумента, че забраната им пречи да продават на Саудитска Арабия оръжия, разработени съвместно с Германия и съдържащи компоненти германско производство. Германското вътрешно министерство заяви, че общо девет държави освен Тунис могат да бъдат включени в списъка на сигурните страни по произход, предаде ДПА. Включването им в списъка означава, че дошлите от тези страни кандидати за убежище ще имат малки шансове да останат в Германия и могат да бъдат депортирани. Става дума за Гамбия, Пакистан, Мароко, Армения, Алжир, Грузия, Индия, Молдова и Кот д'Ивоар. По-малко от 5 процента от кандидатите за убежище от тези страни получават разрешение за оставане в Германия, заяви днес говорител на вътрешното министерство пред ДПА.", "date": "2019.03.06", "title": "Германия удължава забраната за износ на оръжия към Саудистка Арабия"}
{"url": "https://www.24chasa.bg/novini/article/7332528", "text": "Трима жители на югоизточния турски окръг Шанлъурфа бяха арестувани и глобени с 19 165 турски лири (3555 долара), тъй като са убили бодливо свинче, което се смята за защитен вид в района, съобщиха турски медии, цитирани от БТА.  Лицата са били задържани в град Сивирек, след като било установено, че с помощта на питбул са принудили бодливото свинче да излезе от леговището си, след което са го убили, пише в. \"Сабах\". Тримата са споделили в социална мрежа снимки от деянието си. Мъжете са били глобени с 5151 турски лири за нарушаване на закона за лов и с 14 014 турски лири за нарушаване на закона за защита на животните. Прокуратурата в Шанлъурфа нареди лицата да останат под постоянен арест. Те може да бъдат осъдени на две до пет години затвор за убийство на защитен вид. Бодливото свинче се среща в Южна Азия и в Близкия изток, включително в някои части на Турция.", "date": "2019.03.06", "title": "Арестуваха трима турци заради убийството на бодливо свинче"}
{"url": "https://www.24chasa.bg/novini/article/7332549", "text": "Британски боен кораб следи отблизо руска военноморска група от 4 кораба, която преминава покрай английските брегове, съобщи министерството на отбраната в Лондон, цитирано от Ройтерс. Разрушителят от кралските ВМС \"Дифендър\" следва руската фрегата \"Адмирал Горшков\" и три съпровождащи я помощни кораба още от приближаването им към британските териториални води край Шотландия, предаде БТА. Разрушителят ще продължи да ескортира руската военноморска група, която вече премина през Ламанша, плавайки в международни води, за да следи дали руската флотилия спазва протоколните правила по своя път, съобщи министерството. Кораби на британския кралски флот редовно проследяват руски бойни кораби, преминаващи през Ламанша, отбелязва Ройтерс.", "date": "2019.03.06", "title": "Британски боен кораб следи руски военни покрай бреговете на Острова"}
{"url": "https://www.24chasa.bg/novini/article/7332600", "text": "Последният кръг преговори между Великобритания и Европейския съюз по Брекзит беше труден, с енергична размяна на мнения, но двете страни планират да продължат да преговарят, каза днес говорител на британския премиер Тереза Мей, цитиран от Ройтерс. Тази оценка се споделя и от дипломати от ЕС, които заявиха, че вчерашните преговори между британския главен прокурор и юридически съветник на правителството Джефри Кокс и европейския главен преговарящ Мишел Барние не са довели до коригирано споразумение, предаде БТА.  \"ЕС продължава да казва, че иска проблемът да бъде решен и че иска Великобритания да напусне със споразумение. (Британският) парламент даде ясно да се разбере, че за да стане това, ние искаме правно обвързващи промени, за да не бъде Великобритания безкрайно държана в предпазния механизъм (за избягване на физическа граница между британската провинция Северна Ирландия и Република Ирландия) и ще продължим да се стремим към това\", каза говорителят на Мей.", "date": "2019.03.06", "title": "Тереза Мей: Последният кръг преговори с ЕС \nпо Брекзит беше труден"}
{"url": "https://www.24chasa.bg/novini/article/7332618", "text": "Районната прокуратура в Кюстендил е внесла обвинителен акт срещу фермера Петър Пищалов, съобщиха от държавното обвинение. Той е обвинен за нехуманно отношение към животните, по чл. 78 от Наказателния кодекс. Прокуратурата е направила предложение фермерът да бъде освободен от наказателна отговорност, а спрямо него да се наложи административно наказание, каза за БТА говорителят й Галина Димитрова. Делото е насрочено за понеделник. През миналата година планинари алармираха, че са открили мъртви животни в стадото на Пищалов, оставено в Осоговската планина през зимата.", "date": "2019.03.06", "title": "Обвиняват фермер заради умрели животни в стадото му"}
{"url": "https://www.24chasa.bg/novini/article/7332642", "text": "Екип на Военноморските сили /ВМС/ унищожи опасен боеприпас в руенското село Вресово. Сигналът за намерения снаряд е бил подаден днес. Това съобщиха от пресцентъра на ВМС. Сформирана е била специална група, която е изпратена на мястото. Установено е, че боеприпасът е 76 мм осколочно-фугасен снаряд с взривател и е силно корозирал. Районът е бил отцепен. При спазване на мерките за безопасност корозиралият боеприпас е бил унищожен на място, се уточнява в съобщението.", "date": "2019.03.06", "title": "Екип на ВМС е унищожил боеприпас в руенско село"}
{"url": "https://www.24chasa.bg/novini/article/7332635", "text": "Турски тир е разпилял част от товара си - бои и лакове, по пътя Обзор-Баня, в района на Иракли, пострадали хора няма, съобщават от полицията. Заради инцидента движението на автомобили става само в едната лента, в посока към Бургас. От Областната дирекция на МВР Бургас призовават шофьорите да бъдат с повишено внимание в участъка, да не предприемат рисковани маневри и да се съобразяват с указанията на полицейските служители, които са на място.", "date": "2019.03.06", "title": "Турски тир разпиля боя край Иракли, свиват трафика в една лента"}
{"url": "https://www.24chasa.bg/novini/article/7332647", "text": "След проведени оперативно-издирвателни мероприятия и процесуално-следствени действия за противодействие на телефонните измами е установен и задържан криминално проявен 35-годишен мъж от село Ново село, област Русе, на 27 февруари. Операцията е проведена от служители на областните дирекции на МВР в Добрич, Плевен и Русе, под ръководството на главна дирекция „Национална полиция” – съобшиха от Добрич. В хода на работа е установено, че към момента задържаният е съпричастен към четири измами на територията на Добрич като куриер, както и още две, извършени на територията на Северна България на стойност от 18 000 лева. Измамите в Добрич са осъществени по схемата – оказване на помощ на полицията с цел залавяне на извършители на телефонни измами. На 22 февруари 77-годишен мъж от град Добрич се тъжи, че е получил такова обаждане на домашния си телефон и е предал сумата от 6800 лева. Около 16,40 ч. на същата дата е получен сигнал от 78-годишна жена от град Добрич, която е предала 3 165 лева. Пак на 22 февруари, около 20 ч., се тъжи 86-годишна жена от град Добрич, която е предала сумата от 2000 лева, 1000 евро, 500 щатски долара и около 5 грама златни накити. На 27 февруари, около 16,40 ч, жена на 78-години сигнализира, че е обект на телефонна измама, като е предала сумата от 17 500 лева. На 27 февруари при реализиране на специализирана полицейска операция на територията на Областната дирекция на МВР-Русе, е установен куриерът, 35-годишен мъж, който е задържан. Работата по установяване и документиране на цялостната престъпна дейност на задържания продължава под надзора на прокуратурата.", "date": "2019.03.06", "title": "Задържаха ало измамник, взел над 30 000 лева от 4-ма възрастни хора"}
{"url": "https://www.24chasa.bg/novini/article/7332663", "text": "Ново удължаване на срокове за касовите апарати за бензиностанциите, за да отчитат цените на горивата при покупката и продажбата им, както и платените ДДС и акциз за тях, няма да има. Това заяви говорителят на НАП Росен Бъчваров на извънреден брифинг. Повод за него бе заплахата бензиностанции да не отворят заради новите изисквания от 1 април, както и срив в системата на НАП, с която са свързани онлайн касовите апарати във вторник. „Тези промени не изискват повторно изпитване или минаване на тези системи през Българския институт по метрология , за тях предупредихме още миналата година ”, аргументира се той. Според него, има изкушение да се крият данъци от горива, защото те формират около половината от цената, което щяло да стане ясно с новите бележки. С по 240 000 заявки са били натоварени сървърите на приходната агенция от касовите апарати на определен производител вчера, което е довело до срива, стана ясно на брифинга. Експертите на приходната агенция са категорични, че това не е хакерска атака. Според Бъчваров сървърите не са работили между 13,30 ч. и 15,40 ч. И след това проблемните фискални устройства, са продължили да дават съобщения за грешка. „Вграденият софтуер на фискалните устройства реагира по начин, който не е нормативно описан в наредбата. Очаква се, че устройството не „пита” сървъра само в определени случаи, а 240 000 пъти. Получило се е така, че сървърът е записан с изключително голям обем заявки”, обясни механизма той. Според данъчните, при старите касови апарати е нямало как да се разбере, че има проблем с връзката, докато сега това става ясно на самия търговец още на 6-тата минута. За да няма в бъдеще подобни проблеми, НАП ще направи работна среща с програмистите на всички производители на касови апарати, за да се потърси начина за това. Вече има опити свързаният с НАП софтуер да се заобикаля с паралелното инсталиране на програми на таблети и телефони, с които да се прави двойно счетоводство, съобщи още Бъчваров. Той предупреди, че за такова нарушение последиците ще са за търговеца, а не за софтуерната компания, която му е предложила вариант за прескачане на правилата. По повод опасенията на горивния бранш, че новите изисквания за ДДС, акцизна и ценова информация върху касовите бележки ще доведат до затваряне на бензиностанциите, Росен Бъчваров подчерта, че към момента НАП не вижда основание за отсрочка.", "date": "2019.03.06", "title": "НАП: Няма да се удължава срокът за новите фактури за горивата"}
{"url": "https://www.24chasa.bg/novini/article/7332653", "text": "Военнослужещи от ВМС извършиха днес спешна медицинска евакуация на член на екипажа на търговския кораб Star Hyperion, плаващ под панамски флаг, съобщиха от Министерството на отбраната. Искането за оказване на помощта е постъпило в 7.00 часа в щаба на ВМС от Морския спасителен координационен център. Търговският кораб се намира на 60 мили от пристанище Варна. По заповед на командира на ВМС контраадмирал Митко Петев бързоходна патрулна лодка FPB-M /Force protection boat - meduim/ от Пункта за базиране - Варна, с екипаж капитан трети ранг Тенко Стефанов, лейтенант Борислав Димитров, матрос Борислав Братоев и военният лекар лейтенант Николета Славова, е отплавал към кораба. След преглед на борда, на болния член на екипажа, индонезийски моряк, е установена коремна болка със съмнение за остро възпаление на апендикса, което налага медицинска евакуация до болнично заведение. В 10.30 часа на Морска гара - Варна, индонезийският моряк е бил качен в реанимобил на центъра за спешна медицинска помощ на МБАЛ \"Света Анна\".", "date": "2019.03.06", "title": "Военноморските сили със спешна \nмедицинска евакуация на член от екипажа \nна търговски кораб"}
{"url": "https://www.24chasa.bg/novini/article/7332678", "text": "Наблюдава се леко повишаване на цените на агнетата преди наближаващия Великден. Това съобщи министърът на земеделието, храните и горите Румен Порожанов, информират БГНЕС. По думите му, тези дни той ще поиска среща с турското държавно предприятие по този въпрос. „Турция се интересува от малко по-тежки животни – между 35 кг и 50 кг, така че можем да оферираме и ние, въпреки че те си имат достатъчен брой животни и в момента нямат нужда“, поясни Порожанов. Ресорният министър каза още, че ще бъде създадено съвместно предприятие между МЗХГ и Компанията за инвестиции в земеделието и животновъдството (SALIC) на Кралство Саудитска Арабия. Акционерите са с участие 50 на 50. Предприятието ще разработи бизнес план и ще трябва да стане логистична точка, в която родните производители и частния саудитски бизнес да водят преговори за бъдещи инвестиции. „В момента имаме искане за 10 000 живи животни, така че ние работим по този въпрос. Искаме да уточним точно какви породи искат и дали те могат да бъдат малко по-различни. Със Саудитска Арабия говорихме и за изграждането на фуражен завод, който свихме до завод за фибри – това е добавка към хранителния компонент на животните. От там проявяват интерес към 1 млн. тона люцерна, което означава, че ние трябва да имаме люцерна от 1,5 млн. дка и за 1 млн. живи агнета, защото техният пазар годишно е между 6 и 8 млн. годишно, но ние нямаме този капацитет“, коментира Порожанов. Порожанов допълни, че в момента се прави преброяване на дивите прасета във Варненска област, заради нови случаи на Африканска чума и откритото преди две седмици диво прасе, което е умряло от тази болест.", "date": "2019.03.06", "title": "Повече от месец преди Великден: Цената на агнетата се повишава"}
{"url": "https://www.24chasa.bg/novini/article/7332684", "text": "Министърът на туризма Николина Ангелкова откри в сряда националния щанд на България на Международното туристическо изложение ITB-Берлин 2019, съобщи пресслужбата на МТ. Борсата е предназначена както за професионалисти, така и за широка публика и се организира от 1966 година. България е сред най-дългогодишните участници в нея, посочи Ангелкова. Тазгодишното издание ще продължи до 10 март. България участва в авторитетната берлинска борса с национален щанд от 413 кв. м, като броят на участниците надхвърля 40. В най-престижното събитие за туристическата индустрия ще се представят общо над 10 000 съизложители, 110 000 професионалисти от над 180 страни и се очакват около 160 000 посетители и публика.", "date": "2019.03.06", "title": "Ангелкова откри българския щанд на международното туристическо изложение в Берлин 2019"}
{"url": "https://www.24chasa.bg/novini/article/7332681", "text": "Около 400 джихадисти от \"Ислямска държава\" (ИД) бяха задържани при опит да напуснат последната зона на съпротива на групировката в Сирия, съобщи днес за Франс прес високопоставен представител от антиджихадистките сили. Притисната на по-малко от половин квадратен километър в село Багуз, провинция Дейр аз Зур, ИД е мишена на настъпление на Сирийските демократични сили (СДС), подкрепяни от оглавената от САЩ международна коалиция, информира БТА. Няколко хиляди души вече напуснаха последния анклав на ИД тези дни. Сред тях са бойци на групировката, които са се предали. Около 400 джихадисти от ИД направиха опит да избягат от Багуз снощи с помощта на трафикантска мрежа, която се опитала да ги изведе и превози до отдалечени райони, каза за АФП представител на СДС, поискал да остане анонимен. Той уточни, че джихадистите - сирийци и чужденци от различни страни - са се опитали да избягат пеша, но били задържани от СДС. Близо 58 000 човека, главно членове на семействата на джихадисти, са напуснали от декември последния анклав на ИД в Източна Сирия, според Сирийския център за наблюдение на човешките права. Мониторинговата организация съобщи и за задържани над 6000 джихадисти. Дори докато се предават, роднините на джихадистите от последния анклав на ИД се държат предизвикателно. Гневни цивилни, напускащи Багуз, възхвалявали днес екстремистката групировка и скандирали \"Ислямска държава\" ще пребъде!\", разказаха кореспонденти на Асошиейтед прес. Днес няма боеве, за да се даде възможност за евакуация. Журналисти на АП на място казват, че хората напускат с пикапи, мотоциклети и пеша. Много от бягащите са жени и деца на бойци от ИД. Гневни жени, пристигнали в създадената приемна зона в пустинята, където са проверявани от СДС, се държаха днес агресивно и предизвикателно, славеха ИД и крещяха ядосано срещу журналистите. Тридесетгодишна иракчанка каза, че едномесечното й бебе, което било болно, е починало през нощта от студ. \"Напуснах само за да я лекувам\", каза тя, кълнейки СДС. Друга 30-годишна жена, Лубна от сирийския град Ал Баб, каза, че е избрала да напусне, но мъжът й решил да остане. Тя заяви, че той ще се бие до край и е готов да се самовзриви. Лубна каза, че едва ли ще види съпруга си повече и че ще отгледа и възпита петте си деца да станат джихадисти.", "date": "2019.03.06", "title": "Задържаха около 400 джихадисти, опитали да напуснат последния район, контролиран от ИДИЛ"}
{"url": "https://www.24chasa.bg/novini/article/7332692", "text": "На 5 март 2019 г. в Брюксел, в рамките на румънското председателство на Съвета на Европейския съюз, се проведе първият за тази година редовен Съвет на министрите на ЕС по околна среда. На заседанието България беше представена от министъра на околната среда и водите Нено Димов, съобщи в сряда пресцентърът на министерството. Важна тема в дневния ред на министрите беше Стратегическата дългосрочна визия на ЕС за неутрална спрямо климата икономика. Министър Димов коментира, че предложените от Комисията варианти за преход към нисковъглеродно развитие изискват дълбока трансформация на всички нива на европейската икономика, което може да се постигне при наличие на широко съгласие и ангажираност от страна на обществото и бизнеса, тъй като именно те ще понесат основната финансова и социална тежест от прехода. Той изрази позиция, че е необходима обща европейска политика за стимулиране на научната и развойната дейност, за създаване на благоприятна среда за иновативни решения чрез осигуряване на публично финансиране. Изрично подчерта, че и най-амбициозните политики на ЕС не биха могли да отговорят адекватно на целите в Споразумението от Париж, ако бъдат единствени - нужни са съвместни усилия, включително и финансови, в глобален план. Като успех министърът отбеляза постигнатият общ подход към предложението за ревизия на Директивата за питейната вода, което прави възможно придвижването й на следващ етап от законодателната процедура. По този начин ЕС ще гарантира, че питейната вода в рамките на Съюза е безопасна за употреба. В дискусията по екологизиране на Европейския семестър, Димов изтъкнал значението на създаването на по-благоприятна икономическа и регулаторна среда в Съюза за реализирането на инвестиции в устойчиви и \"зелени\" производства и бизнес модели, включително и в иновативни решения, се допълва в съобщение на МОСВ.", "date": "2019.03.06", "title": "Нено Димов и европейските му колеги обсъдиха визията за по-екологична икономика"}
{"url": "https://www.24chasa.bg/novini/article/7332238", "text": "Около 900 мигранти са били евакуирани тази сутрин в Сан Фердинандо в Калабрия, а техните паянтови жилища са били съборени от булдозери, съобщи италианският министър на вътрешните работи Матео Салвини, цитиран от Франс прес. \"Както беше обещано, преминахме от думи към дела\", заяви Салвини. Той е ръководител и на крайнодясната партия \"Лига\" и е силният човек в италианското правителство, посочва АФП. Операциите по евакуация на тези мигранти, много от които са имали сезонна работа, понякога нощем, във фермите в региона, започнаха рано сутринта. Салвини обеща да бъдат настанявани в приемни центрове, но днес няколко мигранти, запитани от италиански медии, не знаеха къде ще бъдат прехвърлени. Не за първи път евакуират импровизираното селище в Сан Фердинандо, без обаче проблемът да бъде решен и с риск несигурността за тези мигранти да се увеличи, казват организации за помощ. За една година са загинали четирима мигранти - убити или станали жертва на пожари и палежи, обяви асоциацията \"Лекари за правата на човека\". Смъртта на 29-годишния сенегалец Муса Ба накара италианските власти отново да наредят разрушаване на мигрантското селище. Асоциацията, която е на терен от години, изтъква, че операцията е предприета без да се вземат предвид нито индивидуалните права на работниците мигранти, нито ангажиментите на институциите и регионалните и местни организации в подкрепа на дългосрочни действия за социалната им интеграция. Привличани от сезонна работа, от години стотици мигранти имат навика да се установяват в този селскостопански район на Калабрия. Основният италиански селскостопански синдикат Ла Колдирети вчера призова властите да разрешат бързо влизането на чуждестранни работници в страната, защото след период на необичайно високи температури някои култури трябва да бъдат обработвани по-рано.", "date": "2019.03.06", "title": "Евакуираха 900 мигранти от импровизирано \nселище в Италия, събориха им жилищата"}
{"url": "https://www.24chasa.bg/novini/article/7332259", "text": "„За да улесним допълнително гражданите и бизнесите, които предвиждат евро от и към чужбина, работим за създаване на уебсайт за мониторинг на приложението на регламента. Вътре ще има информация за таксите за презграничните преводи в евро на всеки доставчик на платежни услуги банка, работещ в България. На тази онлайн платформа ще има и място за подаване на сигнали при съмнения за неизпълнение на задълженията на финансовите институции, които с екипа ми ще отвеждаме до компетентните органи за проверка.“ Това заяви българския евродепутат от ГЕРБ/ЕНП Ева Майдел по време на дискусия в Дома на Европа в сряда 6 март 2019 г. по повод приемането на Регламента за презграничните плащания, съобщиха от пресцентъра на ГЕРБ. „Най-положителен ефект от приетия регламент ще има в България, където дълги години плащахме най-високите такси в Европа – между 30 и 50 лв, независимо от стойността на превода. С новите промени очакванията са таксите да поевтинеят десетократно. Освен спестявания за гражданите и бизнесите от страните извън Еврозоната, регламентът ще доведе и до премахване на един истински двоен стандарт в ЕС.“ Това допълни Ева Майдел, която беше докладчик и главен преговарящ за Европейския парламент по регламента. В дискусията участва икономистът Лъчезар Богданов, който заяви, че в България годишно има около 4 милиона входящи преводи в евро, над 15 000 малки и средни предприятия изнасят стоки и услуги, а над 36 000 внасят, което показва големият мащаб на ефекта от регламента. Даниела Данаилова-Шербел, член на борда на организацията на българи с опит и образование в чужбина „Тук-Там“, подчерта, че се надява след влизането в сила на регламента да се улесни правенето на бизнес на българските компании в чужбина, тъй като няма да се налагат скъпи и разточителни услуги като отваряне на банкови сметки във всяка държава, в която има бизнес отношения.", "date": "2019.03.06", "title": "Майдел: Работя за създаване на платформа за мониторинг на таксите за преводи в евро"}
{"url": "https://www.24chasa.bg/novini/article/7332283", "text": "Това, че въпросът с миграцията не е в дневния ред на предстоящото този месец заседание на Европейския съвет, е поредното доказателство, че кризата е приключила. Това заяви еврокомисарят по вътрешните работи Димитрис Аврамопулос на пресконференция в отговор на въпрос, предава БТА. Само три държави от ЕС не бяха съгласни с квотите за разселването на мигранти, десетки хиляди досега бяха разселени. Не обвинявайте Европейската комисия, не стреляйте по пианиста, призова еврокомисарят. Никога не съм работил толкова, колкото в последните четири години, добави той. Аврамопулос предупреди, че не се знае какво може да стане занапред заради продължаващия хаос в Либия. Еврокомисарят призова министрите на вътрешните работи и правосъдието, които ще заседават утре и в петък в Брюксел, да проявят отговорност и да обсъдят промените в правилата от Дъблин. Ще бъдем много уязвими, ако не одобрим обща система за предоставяне на убежище, добави той. Аврамопулос каза, че популистите влагат сили при обсъждането на миграционните въпроси и предупреди за растящото им влияние в навечерието на изборите за евродепутати.", "date": "2019.03.06", "title": "Аврамопулос: Мигрантската криза свърши, темата не е на дневен ред в Европейския съвет"}
{"url": "https://www.24chasa.bg/novini/article/7332298", "text": "Разговорите за оттеглянето на Великобритания от ЕС преминават в \"конструктивна обстановка\", но остават трудни. Това е заявил днес на еврокомисарите главният преговарящ на ЕС Мишел Барние, съобщи говорител на Европейската комисия, цитиран от БТА. При вчерашната поредна среща на преговарящите страни ЕС е предложил допълнителни уверения за временното приложение на предпазната мярка за ирландската граница. По думите на говорителя тази мярка следва да се прилага до намирането на последващо решение. Още не сме постигнали никакви решения, посочи той. Говорителят съобщи, че преговорите на техническо равнище продължават следващата седмица. Той отново отбеляза, че постигнатото споразумение между ЕС и Лондон не подлежи на предоговаряне.", "date": "2019.03.06", "title": "Мишел Барние: Преговорите с Великобритания за Брекзит остават трудни"}
{"url": "https://www.24chasa.bg/novini/article/7332300", "text": "\"София е голям град и всичко, което кметът Фандъкова е направила, се вижда. Хората виждат с очите си метрото и промяната на града\", каза Жозеф Дол - президент на Европейската Народна партия. По думите му кметът Фандъкова защитава за София европейски средства и проекти, които развиват града. Това каза президентът на ЕНП днес на среща с кмета на София Йорданка Фандъкова в Брюксел, съобщи пресцентърът на Столичната община. През предходния програмен период 2007 - 2013г. защитихме и привлякохме за София 1.5 милиарда евро, от тях 1 млрд. евро са безвъзмездни европейски средства. С тях са изпълнени 89 проекта. През настоящия програмен период 2014 - 2020 г. защитихме около 930 млн.евро европейско финансиране, с които изпълняваме 48 проекта, каза кметът Фандъкова. Голяма част от проектите са насочени към обновяване на градската среда, подобряване на транспорта, качеството на въздуха и по-добри условия за живот на хората и развитието на бизнеса. Метрото на София, което разширяваме в момента с нов трети лъч с 12 км, има над 40 км метролинии, 35 станции и заема 34 процента дял в системата на градския транспорт. Първите 8 км от третия лъч, който изграждаме, ще бъдат пуснати в експлоатация до края на годината, каза Йорданка Фандъкова. Кметът Фандъкова има пълната наша подкрепа за всички проекти на София, добави Дол.", "date": "2019.03.06", "title": "Фандъкова се срещна с президента на ЕНП Жозеф Дол"}
{"url": "https://www.24chasa.bg/novini/article/7332302", "text": "След одобрено от съда споразумение, постигнато с Русенска окръжна прокуратура, мъж бе осъден за държане на над 100 грама кокаин. Обвиняемият А. Й. се признал за виновен за това, че на 22 август 2018 г., в гр.София, по пътя от столицата и в Русе, без надлежно разрешително, издадено по реда на Закона за контрол на наркотичните вещества и прекурсорите, е държал, с цел разпространение, високорисково наркотично вещество - кокаин с общо нетно тегло 100,1877 грама, на обща стойност 12 491,81лв. - престъпление по чл.354а от НК. За извършеното деяние обвиняемият е бил осъден на една година лишаване от свобода, което да се изтърпи при първоначален общ режим. Наложена му е и глоба в размер на 3 000 лв. Обвиняемият е бил задържан в Обединено Кралство Великобритания, във връзка с изпълнението на издадената от Окръжна прокуратура-Русе по настоящото наказателно производство европейска заповед за арест. Наркотичните вещества /кокаин/, предмет на престъплението, са отнети в полза на държавата. Споразумението има последиците на влязла в сила присъда.", "date": "2019.03.06", "title": "Наркодилър влиза в затвора за държане на над 100 грама кокаин"}
{"url": "https://www.24chasa.bg/novini/article/7332287", "text": "Днес,6 март, до 17 ч е срокът за оферти за строителствоно на новите тръби от Провадия до сръбската граница при Зайчар, по които ще се транспортира газът от “Турски поток” през България. Очакванията са кандидатите да са консорциуми от български и чужди компании. След отварянето и на финансовите оферти, което ще е по-късно, ако те са над цената, която е предвидена от “Булгартрангаз” - 2,2 млрд. лв., компанията ще уведоми “Газпром”, “Булгаргаз” и швейцарската “Мет”, че ще се наложи да бъде увеличена и цената за резервирания от тях капацитет на входа при турско-българската граница и на изхода - при българо-сръбската. Затова е предвидена и опция за отказване от договорите през април. Това каза за “24 часа” изпълнителният директор на “Булгартрансгаз” Владимир Малинов. До седмица се очаква разрешителното за строеж от МРРБ за 11 км от турската граница до компресорна станция “Странджа”. Вече е започнало строителството на газоизмервателната станция преди “Странджа”. Малинов каза, че в търга за строителството на северната част по трасето на “Южен поток” кандидатите имат опция за изграждане до края на тази година не на всичките 485 км, а на 308 км за 255 дни. Това е от компресорната станция при Полски Сеновец (край Велико Търново) до сръбската граница. Другият участък може да бъде изграден до края на 2020 г. През това време ще се използва построената преносна мрежа. Не е новина, че “Газпром” няма да участва в газовия хъб, коментира Малинов думите на шефа на руската компания Алексей Милер пред ТАСС. Това било позиция още от 2017 г., когато се подписа пътната карта за разширението на газопреносната мрежа в България. От трите компании, които играха на търга за капацитет за преноса на газ по “Турски поток” през наша територия, основната е “Газпром”, има подписани договори с българския оператор на мрежата. Газовият хъб “Балкан” се състои от две части. Първата е инфраструктура, част от която трябва да се построи, за да може да има пренос от различни източници - руски, азерски газ и от терминала в Александруполис. Оставеният свободен капацитет в тръбата на изхода при сръбската граница ще може да поеме към 3 млрд. куб. м на година. Съизмерим е с този на газопровода с Гърция. Така че е предвидена възможност за транспортиране на газ от Южния газов коридор, както и от терминала за втечнен газ при Александруполис, включително и на американски. Втората част на хъба е платформата за търговия. Нейн оператор ще бъде регистрираната вече фирма “Газов хъб Балкан”. “Газпром” е заявил, че ще разгледа възможността за търговия през тази платформа, каза Малинов.", "date": "2019.03.06", "title": "Чакат днес оферти за “Турски поток” през България"}
{"url": "https://www.24chasa.bg/novini/article/7332282", "text": "Лишен от свобода в Ловешкия затвор бе осъден за закана към надзирател, съобщиха от Апелативна прокуратура - Велико Търново. По обвинение на Районна прокуратура - Ловеч, С.С. е наказан на две години затвор при строг режим. Той е признат за виновен за това, че на 29 септември 2017 г. заявил на един от надзирателите: \"Аз вече теб съм те проучил, в скоро време ще бъдеш поръчан. Не ме сочи с пръст, че този пръст ще бъде в някоя канавка\". Това заканване би могло да възбуди основателен страх за осъществяването му и е престъпление по чл. 144 от НК, обосновават решението си магистратите. Обвиняемият С. С. пребивавал в Затвора в Ловеч от юли 2017 г. с мярка за неотклонение \"задържане под стража\" по наказателно дело на Окръжен съд - Велико Търново, по което е подсъдим за извършено престъпление - грабеж при опасен рецидив, придружен с опит за убийство. На 29 септември същата година надзирателите пускали един по един лишените от свобода, за да провеждат разговори от стационарен телефон в коридора на Затвора. В 20.26 часа дошъл реда и на С. С. Четири минути по-късно единият надзирател го подканил да приключва разговора, тъй като предстои вечерна проверка. С. С. започнал да вика, че ще прави каквото си иска и, че негово право е да говори по телефона. Надзирателите отново го призовали да прекрати приказките, но той продължил да негодува и крещи. Тогава единият от тях натиснал бутона на телефона и прекъснал връзката. Обвиняемият се обърнал към него и му заявил \"Аз вече теб съм те проучил, в скоро време ще бъдеш поръчан.\" Надзирателят го попитал: \"На мен ли говориш\", а лишеният от свобода му повторил няколко пъти: \"Не ме сочи с пръст, че този пръст ще бъде в някоя канавка\". След избълваните закани С.С. бил отведен в килията.", "date": "2019.03.06", "title": "Осъден за грабеж с цел убийство към надзирател: Скоро ще бъдеш поръчан!"}
{"url": "https://www.24chasa.bg/novini/article/7332304", "text": "Германските власти издирват трима заподозрени, нападнали днес превозващ пари в брой камион и простреляли охранител на летище Кьолн-Бон, предаде Асошиейтед прес. Според полицията на Кьолн не е ясно дали заподозрените са успели да откраднат пари от камиона, който все още се намира на летището в Кьолн, Западна Германия, предаде БТА. След атаката нападателите избягали с черен автомобил, който впоследствие запалили в южните покрайнини на Кьолн. Не е известно колко тежки са раните на простреляния охранител, който е приет в болница.", "date": "2019.03.06", "title": "Трима атакуваха камион с пари в Германия и простреляха охранител на летището в Кьолн"}
{"url": "https://www.24chasa.bg/novini/article/7332339", "text": "Окръжният съд в Добрич призна финансова санкция, наложена в Германия на мъж от града заради нарушение на разпоредбите за движение по пътищата. 33-годишният М.Р. е бил санкциониран за това, че на 30 август 2017 г., като водач на лек автомобил, движейки се по федерална автомагистрала в посока Дортмунд, е превишил максимално допустимата скорост извън населени места с 58 км/час. Българският гражданин е пътувал със 118 км/час при разрешена в района максимална скорост от 60 км/час. Заради извършеното нарушение германските власти са постановили българинът да плати общо 265 евро - глоба от 240 евро и 25 евро за направените по административното производство разходи. Решението за налагане на глобата е влязло в сила в края на ноември 2017 г. Производството в Окръжния съд беше образувано въз основа на изпратено преди седмица от федерална служба „Правосъдие”, Германия, удостоверение за прилагане на принципа на взаимно признаване на финансовите санкции, наложени в държави - членки на Европейския съюз. От данните по делото стана ясно, че мъжът вече е извършил частично плащане на санкцията в размер на 150 евро. Окръжният съд приспадна тази сума и постанови, че подлежащото на събиране вземане възлиза на 115 евро, равностойни на 224.92 лева.", "date": "2019.03.06", "title": "Окръжният съд в Добрич призна германска глоба за висока скорост"}
{"url": "https://www.24chasa.bg/novini/article/7332345", "text": "30-годишният Димитър С. получи 23-та си присъда, след като бе признат за виновен от Варненския окръжен съд, съобщиха от Прокуратурата на Република България. За грабеж, представляващ опасен рецидив, и за кражба на шест мобилни телефона на ученици, извършена при условията също на опасен рецидив. Той ще изтърпи общо наказание 5 години лишаване от свобода при строг режим. Димитър напуснал варненския затвор на 22 септември 2017 г., след като бил освободен условно предсрочно. Оставали му да доизтърпи още 6 месеца лишаване от свобода. В изпитателния срок на предходната си присъда той извършил грабежа и кражбата в условията на опасен рецидив, за които бе осъден сега. На 11 ноември 2017 г. той извършил грабеж на свой познат от затвора. Стойността на отнетото със сила според съдебно-оценителната експертиза възлиза на близо 350 лева. Два дни по-късно 30-годишният мъж откраднал 6 мобилни телефона на ученици от училище „Найден Геров“, които били във физкултурния салон. Димитър влязъл в класната им стая и като в магазин откраднал онова, което му харесва, после напуснал сградата. Шестте откраднати телефона са на обща стойност над 700 лева. Присъдата на Варненския окръжен съд подлежи на обжалване пред Апелативния съд.", "date": "2019.03.06", "title": "30-годишен получи 23-ата си присъда"}
{"url": "https://www.24chasa.bg/novini/article/7332351", "text": "Върховният комисар на ООН за правата на човека Мишел Бачелет призова днес Франция да разследва щателно полицейското насилие при демонстрациите на \"жълтите жилетки\" от средата на ноември миналата година насам, предаде Франс прес. В реч пред Съвета по правата на човека в Женева Бачелет заяви, че \"жълтите жилетки\" протестират срещу \"изключването им от икономическите права и от участие в държавните въпроси\", предаде БТА. \"Насърчаваме френското правителство да продължи диалога и призоваваме настойчиво за задълбочено разследване на всички сигнали за използване на прекомерна сила\", добави тя. Бачелет напомни, че неравенството засяга всички страни и че \"дори в благоденстващи държави хората се чувстват изключени от придобивките на развитието и лишени от икономически и социални права\". Тя цитира само Франция като процъфтяваща страна, но осъди ожесточените репресии на протестите, състояли се наскоро в Судан, Зимбабве и Хаити. Демонстрантите \"искат диалог в дух на уважение и истински реформи. При все това в много случаи те се сблъскват с ожесточена и крайна употреба на сила, необосновани арести, мъчения и дори, каквито сведения има, екзекуции без съд и присъда\", подчерта тя. От появата на протестното движение на \"жълтите жилетки\" във Франция в средата на ноември Генералната инспекция на националната полиция е била сезирана за около сто случая на обвинения в полицейско насилие. Много демонстранти твърдят, че са били ранени при стрелба със специални пушки с отбранителни муниции ЛБД (LBD) - оръжие, породило остра полемика във Франция.", "date": "2019.03.06", "title": "ООН: Париж да разследва за прекомерна сила при протестите на \"жълтите жилетки\""}
{"url": "https://www.24chasa.bg/novini/article/7332347", "text": "Итън Линдънбъргър прекарва първите си 18 години без никакви ваксини - нито срещу тетанус, нито срещу детски паралич, нито срещу морбили. През декември обаче той, въпреки мнението на майка си, отива да се ваксинира - бунт, който му спечели покана в американския Конгрес. \"Израснах с майка, която вярва, че ваксините са опасни и открито говори за това онлайн и на живо\", заяви вчера гимназистът пред американски сенатори, експерти и представител на общественото здравеопазване. Младежът само за няколко седмици се превърна в герой за поддръжниците на ваксините в САЩ, където между експерти и хора на изборни длъжности тече дискусия за хората, отказващи да се ваксинират и станали причина за сегашната поява огнища на морбили, подобно на други страни, сред които Франция, Бразилия и Украйна. Облеченият в костюм и с вратовръзка Итън Линдънбъргър сподели, че \"бавно е започнал да си дава сметка за доказателствата. Бях заинтригуван от факта, че толкова много хора изразяват несъгласие с майка ми\" онлайн. Майка му се е информирала за ваксините във Фейсбук. За разлика от нея Итън започнал да черпи информация по въпроса от американските здравни служби, организации за обществено здраве и от научни издания. Когато показал обаче на майка си научна статия, в която пишело, че ваксината срещу морбили, заушка и рубеола не причинява аутизъм, тя му отговорила: \"това е, което искат да вярваш\". Итън стана известен през ноември с публикацията си в сайта Редит (Reddit), озаглавена: \"Родителите ми са леко глупави и не вярват във ваксините. Сега, след като станах на 18, къде мога да отида да се ваксинирам? На моите години мога ли да се ваксинирам?\". Голям брой ваксини на теория са задължителни в САЩ, за да можеш да ходиш на училище. Четирийсет и седем от общо 50-те щата обаче разрешават да не се правят ваксини по \"лични\", \"философски\" или \"религиозни\" причини. Сред тях е и щатът на Итън - Охайо. Итън получил хиляди отговори и дори привлякъл вниманието на няколко медии и сенатори. Няколко седмици след публикацията си той бе ваксиниран срещу хепатит А и Б, грип, тетанус и папиломен вирус. Впоследствие е ваксиниран срещу рубеола, морбили, заушка и детски паралич. \"Бих желал да ме поканите на гости у вас по случай Деня на благодарността\", каза с ирония председателят на комисията, републиканецът Ламар Алекзандър. \"Приветствам критичния Ви дух\", заяви сенатор Тим Кейн. Майката на Итън не присъстваше на публичното изслушване. \"Продължавам да бъда толкова уважителен и любезен, колкото е възможно, и опитвам да й покажа истината. Мисля, че тя разбира, че това е важно за мен. Това само по себе си е достатъчно, за да бъдат изградени отношения\", заяви Итън пред конгресмените. Всъщност Итън, който живее с баща си и мечтае да стане пастор, е дълбоко убеден, че майка му не цели нищо лошо, като се противопоставя на ваксините. Според него вината е на уебсайтовете и социалните мрежи, от които тя се информира и които разпространяват \"анекдоти\" вместо сериозни проучвания. \"Хората всъщност не се влияят от числа и данни. Майка ми защитаваше позицията си с аргумента, че познава хора и е станала свидетел на лични истории. Корелативната връзка обаче не е причинно-следствена връзка\", каза Итън. Гимназистът изложи пред Конгреса идеите си. Според него на личните истории трябва да бъде даван отговор със също толкова лични истории за смъртни случаи и усложнения на инфекциозни заболявания, срещу които съществуват ваксини. \"Ако убедим родителите, че децата им са в опасност, ще успеем по-лесно да променим мнението им\", заяви Итън. Той има четири по-малки братя и сестри, които се опитва да убеди. \"Засега те започват сериозно да застават на моя страна\", каза Итън Линдънбъргър. (БТА)", "date": "2019.03.06", "title": "Американски гимазист: Родителите ми са леко глупави и не вярват във ваксините (Видео)"}
{"url": "https://www.24chasa.bg/novini/article/7332359", "text": "Създава се Агенция за качеството на социалните услуги към министъра на труда и социалната политика. Това предвиждат текстове от законопроекта за социалните услуги, които парламентът прие на второ четене. Агенцията ще осъществява контрол и мониторинг на предоставянето на социалните услуги и ще лицензира частните доставчици на социални услуги. Сегашният режим на възлагане на предоставянето на създадени от общината социални услуги се запазва и се въвежда и още един нов режим, при който общината възлага на частен доставчик предоставянето на услуга, която няма обективна възможност да създаде. Според законопроекта, социалните услуги биват общодостъпни /свързани с реализиране на социални права и развиване на умения/ и специализирани /при настъпване на определен риск за живота и здравето или при специфична потребност/. Със законопроекта се въвежда планиране на национално ниво на социалните услуги, финансирани от държавния бюджет, чрез разработване на национална карта на социалните услуги. Гласуването на второ четене на законопроекта за социалните услуги ще продължи на следващо пленарно заседание.", "date": "2019.03.06", "title": "Създава се Агенция за качеството на социалните услуги"}
{"url": "https://www.24chasa.bg/novini/article/7332369", "text": "Централната банка на Турция запази основния си лихвен процент на ниво от 24 процента, като отбеляза, че има лек спад на инфлацията, предаде ДПА. Това е трети поред месец, през който комитетът по паричната политика на банката запазва непроменен основния лихвен процент, отбелязва БТА. Тенденциите в цените на вносните стоки и условията на вътрешното търсене доведоха до някои подобрения на индикаторите на инфлацията. Въпреки това продължава да има рискове за стабилността на цените, посочи банката. Инфлацията на годишна база през февруари спадна до 19,67 процента от 20,35 процента през януари, според данни на Турския статистически институт.", "date": "2019.03.06", "title": "Турската централна банка запази основния си лихвен процент на ниво от 24%"}
{"url": "https://www.24chasa.bg/novini/article/7332291", "text": "Съдия Даниела Борисова, чийто състав в Софийския градски съд (СГС) 2 г. решаваше дело срещу нейна колежка от Раднево, се отвела от процеса в края на м.г. Това е едно от делата срещу съдия Люба Петрова, което се превърна в нарицателно за бавно правосъдие. Повече от година отне на съдия Борисова да стартира процеса с разпити на свидетели. Люба Петрова е обвинена в 9 престъпления, между които лъжесвидетелстване, лихварство, подправяне на документи и престъпление по служба. Заедно с нея подсъдима са и други 4-ма, сред които и адвокати. До искането на отвод се е стигнало след разпит на свидетел. Докато той отговарял на въпроси, адвокат Менко Менков (защитник на Петрова) го прекъсвал. Тогава съдия Борисова казала: \"Ако вие, адвокат Менков, сте си говорили със свидетеля и знаете нещо повече, а аз не знам, но искам да чуя свидетелят на мен какво ще каже\". След тези думи Менков поискал отвод на Борисова, подчертавайки, че съдийката е предубедена. След размисъл тя се оттеглила. Делото е разпределено на нов състав на СГС с председател Даниела Талева. За днес е насрочено т.нар. разпоредително заседание.", "date": "2019.03.06", "title": "Съдийка 2 г. решава дело срещу колежка и се отказа"}
{"url": "https://www.24chasa.bg/novini/article/7331957", "text": "Благотворителна изложба на картини и шалове, изработени от ученици, откри председателката на парламента Цвета Караянчева. Събраните средства ще бъдат дарени на деца, лишени от родителска грижа. Автори са ученици от Националната професионална гимназия по текстил и моден дизайн. Изложбата се прави по повод Международния ден на жената 8 март и се организира от комисията по въпросите на децата и младежта в НС и агенцията за детето. ", "date": "2019.03.06", "title": "Деца представят благотворително картини и шалове в парламента (Видео)"}
{"url": "https://www.24chasa.bg/novini/article/7331976", "text": "Общо 4630 литра нелегален алкохол са открити в дома на мъж от пещерското село Радилово, съобщиха от пресцентъра на ОД на МВР-Пазарджик. При полицейска проверка в къщата на Т.З. /39 г./ са намерени 3000 литра ракия, 1630 литра вино и съоръжение за варене на ракия. Открити са също 240 литра дизелово гориво без документи за произход. Нелегалният алкохол и горивото са иззети, а срещу мъжа са образувани полицейски производства.", "date": "2019.03.06", "title": "Иззеха над 4600 литра нелегален алкохол в пазарджишко село"}
{"url": "https://www.24chasa.bg/novini/article/7331800", "text": "Вокалистът на \"Продиджи\" Кийт Флинт се обаждал на жена си и я умолявал да се сдобрят дни преди да отнеме живота си. Певецът дори забавил продажбата на къщата им за 1.5 милиона долара в Есекс, с надеждата, че японската диджейка, с която са разделени от миналата година, ще се върне обратно при него, пише \"Дейли мейл\". \"Кийт вярваше, че двамата могат да оправят нещата и й се обаждаше, умолявайки я да се върне при него. Муами обаче не промени мнението си и настоя да продадат къщата. Това разби Кийт\", заяви източник на английското издание. \"Тя не го обвиняваше, но Флинт не мислеше, че може да се справи без мен\", допълва източник на \"Сън\". Домът им в Есекс е бил обявен за продан преди дни. На кадри, появили се в публичното пространство, певецът изглежда сравнително щастлив, докато хапва в заведение, часове преди самоубийството си. Снимките са направени в събота,  \"Жена ми и аз вечеряхме, когато малкият ми син хвърли вилица на пода. Кийт я вдигна, каза \"здрасти\" и се пошегува със съпругата ми\", обясни посетител на заведението, в което е бил и вокалът на \"Продиджи\". \"Изглеждаше наистина щастлив, разказвайки на треньора си за това как е постигнал най-доброто си време. Каза му, че това го е накарало да се почувства много добре\", допълни мъжът. \"Изглеждаше доволен от постижението си\".", "date": "2019.03.06", "title": "Преди да се самоубие, вокалът на \"Продиджи\" умолявал жена си да се върне у дома"}
{"url": "https://www.24chasa.bg/novini/article/7331113", "text": "Основната част от магистралата „Йенчун\", свързваща районите Йенцин (Пекин) и Чунли (Джандзякоу), в които ще се провеждат състезанията от Зимните олимпийски игри през 2022 г., се очаква да бъда завършена и отворена за движение тази година, съобщава  . 116-километровият път е сред основните инфраструктурни проекти за спортния форум и ще скъси времето за придвижване между двата района от над два часа в момента до около час. Освен магистралата „Йенчун\", през тази година трябва да заработят също високоскоростна железопътна линия между Пекин и Джандзякоу, както и разширение на летището в Джандзякоу, където ще пристигат голяма част от спортните делегации и туристи.", "date": "2019.03.06", "title": "Магистралата за зимната Олимпиада между Пекин и Джандзякоу е почти готова"}
{"url": "https://www.24chasa.bg/novini/article/7331951", "text": "Джери Мериман - един от тримата изобретатели на портативния електронен калкулатор - почина на 86 години, предаде Асошиейтед прес, цитирана от БТА. Ръководител на екипа, създал портативния калкулатора, е Нобеловият лауреат за физика Джак Килби. Той проправя пътя за съвременните компютри, като изобретява интегралната схема. Третият член на екипа е Джеймс ван Тасел. През 60-те години на ХХ век те работят заедно в американското дружество \"Тексас инструмънтс\" в град Далас. Мериман се пенсионира в същата фирма през 1994 година, като работи в областта на измерванията. Въпреки известността си, Мериман бил скромен човек. Неговите приятели и близки го описват като гениален, но го помнят най-вече с невероятното чувство за хумор. Мериман е починал на 27 февруари в болница в Далас, където е постъпил през декември миналата година. Смъртта е настъпила от бъбречни и сърдечни усложнения след операция за поставяне на пейсмейкър. Мериман е роден през 1932 година. Едва 11-годишен става радиотехник в родния си град Хърн, в централен Тексас. Дори местните полицаи се обръщали за помощ към Мериман, когато техните радиостанции се повредели. Със спечелените центове момчето си купувало билет за кино.", "date": "2019.03.06", "title": "Почина Джери Мериман - един от изобретателите на калкулатора"}
{"url": "https://www.24chasa.bg/novini/article/7332049", "text": "Мъж бе убит от слон, след като реши да го налага с пръчка, съобщава \"Сън\", цитиран от   Случаят е от южноиндийския щат Керала, където отглеждането и дресировката на слонове не е нещо необичайно. Целият случай дори е запечатан от охранителна камера в имота. Мъжът се опитвал да измие животното. Първоначално то било седнало на земята, като стопанинът се опитал да го накара да се изправи, за да го измие и по корема. За целта обаче се наложило да използва пръчка. След като индиецът се навел под слона, тогава огромният бозайник отново седнал и размазал човека. Пострадалият починал на място, като получил фатално нараняване на главата. Негов колега, който бил наблизо, се опитал да го измъкне, но му отнело няколко минути да убеди животното да се изправи и когато това станало, вече било късно.  ", "date": "2019.03.06", "title": "Човек налагал го с пръчка слон, животното го премазало (Видео)"}
{"url": "https://www.24chasa.bg/novini/article/7332081", "text": "Двама наркомани са задържани от полицията в Пазарджик, минути след като заплашили общопрактикуващ лекар с нож в кабинета му, съобщи говорителят на областната полицейска дирекция Мирослав Стоянов. Във вторник след обяд в кабинета на лекаря, който се намира в центъра на града, влязъл 50-годишният Димитър Н., а секунди по-късно вътре се промъкнал и 28-годишният Андон К., въпреки че в момента медикът преглеждал пациентка. В кабинета била и медицинската сестра, която е съпруга на общопрактикуващия лекар. Двамата мъже директно поискали докторът да им даде т.н. \" зелена рецепта\" за покупка на лекарства, забранени за свободна продажба, тъй като съдържат наркотични вещества. Лекарят категорично отказал и обяснил, че за това има определени изисквания. Отговорът на медика не се понравил на двамата наркомани и единият от тях извадил нож, като заплашил лекаря, че ще го използва ако не изпълни искането им. Истеричните викове на нападателите били чути от пациенти пред кабинета, които повикали полиция. В този момент двамата наркомани избягали. Пристигналите на мястото полицейски екипи блокирали района и само за броени минути наркоманите били задържани в близост до сградата, където бил кабинетът на лекаря. По информация на полицията двамата мъже са с множество криминални регистрации и присъди.", "date": "2019.03.06", "title": "Наркомани заплашиха с нож лекар в Пазарджик, отказал им зелена рецепта"}
{"url": "https://www.24chasa.bg/novini/article/7332092", "text": "Правителството одобри промени в постановлението за създаване на Националния съвет по демографска политика към Министерския съвет. Те са във връзка с измененията в името и структурата на звеното в състава на Министерството на труда и социалната политика, изпълняващо функциите на Секретариат на Съвета. Националният съвет по демографска политика е консултативен орган за осъществяване на сътрудничество и координация между държавните органи и институции, органите на местното самоуправление и неправителствени организации регистрирани в обществена полза при разработването, планирането, програмирането, идентифициране на ресурсното осигуряване, наблюдението и оценката на изпълнението на държавната интегрирана хоризонтална междусекторна демографска политика. Министерският съвет предлага на Президента на Република България да издаде указ, с който да награди о. р. генерал-майор Александър Панайотов Александров с орден „За военна заслуга“ I степен за големите му заслуги за развитието и укрепването на въоръжените сили, за дългогодишна и безупречна служба и принос за националната сигурност в Република България. О. р. генерал-майор Александър Александров е вторият български космонавт, летял на борда на космическия кораб „Съюз ТМ-5“. Мисията продължава от 7 до 17 юни 1988 година. По време на полета той извършва над 50 успешни научни експеримента, включително изпитание на български храни за космонавти. Удостоен е с орден „Стара планина“. Председателят на Държавна агенция „Електронно управление“ поема функциите на национален координатор по Информационната система за вътрешния пазар. Това реши правителството като прие промени в свое Решение № 290/2011 г. за определяне на национален координатор и делегиран координатор в сферата на услугите на вътрешния пазар по Информационната система на вътрешния пазар. Актуализира се също така и Списъкът на компетентните органи, които подлежат на регистрация в системата в сферата на услугите. Информационна система за вътрешния пазар (ИСВП) е електронна система, разработена и поддържана от Европейската комисия, предназначена за обмен на информация между администрациите на държавите-членки на ЕС. ИСВП е достъпна на всичките официални езици на ЕС и осигурява по-бърз, по-добре структуриран, по- надежден и защитен обмен на информация между компетентните органи на държавите-членки на ЕС. Системата ИСВП поддържа повече от 50 процедури за административно сътрудничество като се използва за обмен на информация в следните законодателни области: дейностите по предоставяне на услуги на вътрешния пазар; признаването на професионални квалификации; командироването на работници в рамките на предоставянето на услуги; упражняване на правата на пациентите при трансгранично здравно обслужване; специализираното трансгранично транспортиране на евро в брой по шосе между държавите-членки в еврозоната; връщане на паметници на културата, които са незаконно изнесени от територията на държава-членка; използване на мрежата „SOLVIT“ за решаване на проблеми в рамките на вътрешния пазар. Благодарение на използването на системата е подобрено трансграничното административно сътрудничество между органите на държавите-членки в полза на гражданите и бизнеса, които могат да се възползват по-пълноценно от предимствата на единния пазар в ЕС. С решение на Министерския съвет Комисията за противодействие на корупцията и за отнемане на незаконно придобитото имущество получава за управление имот с площ 288 кв. м в град Варна, включващ част от партерен етаж и целия надпартерен етаж от сградата на ул. „Хан Аспарух“ № 1. До момента имотът е управляван от Висшия съдебен съвет, но е с отпаднала необходимост за съдебната власт. Той ще се използва за изпълнение на функциите Териториалната дирекция на КПКОНПИ в град Варна. Съгласно друго правителствено Решение се учредява безсрочно възмездно право на строеж върху поземлен имот в горска територия - публична държавна собственост, в землището на гр. Мелник, община Сандански. Имотът с площ 400 кв. м се намира в района на дейност на Териториално поделение „Държавно горско стопанство Сандански“ към ДП „Югозападно държавно предприятие“ - Благоевград. Той ще бъде използван за изграждане на стълб за телекомуникационно оборудване и съоръжения на техническата инфраструктура към него на обект: „Базова станция № 2142“. „Теленор България“ ЕАД ще заплати по сметка на ДП „Югозападно държавно предприятие“ - Благоевград цена за учредяване на право на строеж в размер на 4 488 лв. и цена за компенсационно залесяване на стойност 453,60 лева. По сметката на Изпълнителна агенция по горите ще бъдат заплатени режийни разноски на стойност 89,76 лева, а по сметка на община Сандански ще бъде заплатен данък за придобиване на ограничено вещно право в размер, определен от общинския съвет. Правителството прие решение за денонсиране на многостранна Спогодба за мултимодални превози между Армения, България и Грузия. Спогодбата е подписана пред 2003 г. и до момента не е влязла в сила. Извършеният анализ на текстовете на документа след приемането на България за член на Европейския съюз, показа редица несъответствия с правото на ЕС. С денонсирането от българска страна на Спогодбата отпада необходимостта от изменение на текстовете, които са в противоречие с правото на ЕС. Министерският съвет одобри проект на споразумение между правителствата на България и Унгария за уреждане на въпросите относно недвижимите имоти за нуждите на дипломатическото ни представителство в Будапеща. Приетият проект трябва да послужи като основа за водене на преговори и за сключване на споразумение при условията на последваща ратификация. По силата на междуправителствена спогодба, сключена между Унгария и България през 1980 г., на българската държава са предоставени право на ползване и право на строеж върху пет имота в гр. Будапеща, Унгария. Въз основа на горепосочената спогодба българската държава е придобила право на собственост върху построените сгради и право на ползване върху парцелите, докато върху тях съществуват сградите. Правителството одобри позицията на страната ни за заседанието на Съвета на ЕС по икономически и финансови въпроси (ЕКОФИН), което ще се проведе на 12 март в Брюксел. Очаква се Съветът да постигне общ подход по директивата за общия режим на облагане с акциз, по регламента за административното сътрудничество по отношение на съдържанието на електронните регистри и по директивата за структурата на акцизите върху алкохола и алкохолните напитки. Финансовите министри ще обменят мнения по общата система на данък върху цифровите услуги и ще обсъдят предложението за създаването на програмата InvestEU. В рамките на Европейския семестър Европейската комисия ще представи докладите по държави и задълбочените прегледи за 2019 г. и министрите ще обсъдят изпълнението на специфичните за всяка държава препоръки с акцент върху инвестициите. Очаква се да бъдат одобрени и заключенията на Съвета за ревизирания списък на ЕС с юрисдикции, неоказващи съдействие за данъчни цели. На 7 и 8 март в Брюксел предстои да заседава Съветът на ЕС „Правосъдие и вътрешни работи“. В част „Правосъдие“ ще се обсъди постигането на общ подход по предложението за Директива относно установяването на хармонизирани правила за определянето на представител за целите на събирането на доказателства в наказателния процес. Ще бъдат разгледани и препоръките за Решение на Съвета за предоставяне на мандат за преговори за споразумение между Европейския съюз и Съединените американски щати относно трансграничния достъп до електронни доказателства при съдебно сътрудничество по наказателноправни въпроси и за преговори по Втория допълнителен протокол към Конвенцията на Съвета на Европа за престъпления в кибернетичното пространство. В част „Вътрешни работи“ ще се обсъдят теми, свързани с борбата срещу тероризма, миграцията и перспективите за политиките в областта на вътрешните работи. Правителството одобри и резултатите от българското участие в неформалното заседание на Съвета на ЕС „Правосъдие и вътрешни работи“, което се проведе на 7 и 8 февруари в Букурещ. В част „Вътрешни работи“ бяха дискутирани темите за борбата с тероризма, полицейското сътрудничество, въпросите на миграцията и убежището, както и функционирането на Шенген. В част „Правосъдие“ бяха обсъдени начините за по-нататъшно развитие на съдебното сътрудничество, като прилагането на съществуващото европейско законодателство и необходимостта от предприемане на нови законодателни инициативи на ниво ЕС по граждански и търговски въпроси. Министрите на правосъдието взеха отношение и по поставените от Румънското председателство въпроси за бъдещето на съдебното сътрудничество по наказателноправни въпроси в рамките на общото съдебно пространство на Европейския съюз. Неформално предстои да заседават министрите на външните работи от ЕС и държавните секретари по европейските въпроси. На 11 и 12 март в Букурещ те ще обменят мнения по Многогодишна финансова рамка 2021-2027 г. и по бъдещия Стратегически дневен ред на ЕС. Правителството одобри позицията и състава на българската делегация за Осмото заседание на българо-арменската междуправителствена комисия за икономическо и научно-техническо сътрудничество. То ще се проведе в периода 12-13 март в Ереван. На заседанието се предвижда да бъдат разгледани актуални въпроси в областта на търговията и инвестициите, информационните и технологии и съобщенията, електронното управление, транспорта, туризма, селското стопанство, образованието и науката, културата, отбраната, регионалното развитие и благоустройството, архивите, енергетиката, труда и социалната политика. Министерският съвет одобри проект на Закон за признаване, изпълнение и изпращане на съдебни актове за налагане на наказание лишаване от свобода или мерки, включващи лишаване от свобода. Със законопроекта се цели да бъдат въведени в българското законодателство изискванията на Рамково решение 2008/909/ПВР на Съвета от 27 ноември 2008 година за прилагане на принципа за взаимно признаване към съдебни решения по наказателни дела, с които се налагат наказания лишаване от свобода или мерки, включващи лишаване от свобода, за целите на тяхното изпълнение в Европейския съюз, изменено с Рамково решение 2009/299/ПВР на Съвета от 26 февруари 2009 година за изменение на рамкови решения 2002/584/ПВР, 2005/214/ПВР, 2006/783/ПВР, 2008/909/ПВР и 2008/947/ПВР, с което се укрепват процесуалните права на лицата и се насърчава прилагането на принципа за взаимно признаване на решения, постановени в отсъствието на заинтересованото лице по време на съдебния процес. С него се укрепват процесуалните права на лицата и се насърчава прилагането на принципа за взаимно признаване на решения, постановени в отсъствието на заинтересованото лице по време на съдебния процес. Големият обем на материята, уредена в рамковото решение, както и възприетата практика при въвеждането на актове на вторичното право на Европейския съюз в областта на сътрудничеството по наказателноправни въпроси изискват създаването на отделен закон. В проекта на закон се установява уредба за трансфер на осъдени лица между държавите-членки на ЕС, която ще замени режима, установен с Конвенцията за трансфер на осъдени лица от 1983 г. на Съвета на Европа. Така сътрудничеството вече ще се осъществява на принципа на директната комуникация между компетентните органи на държавите-членки, а производството по признаване и изпълнение следва да приключи в срок от 90 дни, което значително ще съкрати продължителността му в сравнение с тази на досегашния ред за извършване на трансфер на осъдени лица по Наказателно-процесуалния кодекс (НПК). За компетентен орган по признаване и изпълнение на чужди съдебни актове законопроектът определя окръжния съд по местоживеенето или обичайното местопребиваване на лицето, на което е наложено наказанието или мярката включваща лишаване от свобода. Ако местоживеенето на лицето в страната е неизвестно или то не живее в страната, компетентен да признае акта е Софийският градски съд. За гарантиране на изпълнението на признатия съдебен акт е предвидена възможността за временно задържане на лицето при условията и реда на НПК. В съответствие с изискванията на Рамковото решение на съда се предоставя възможност да адаптира наказанието, наложено от издаващата държава-членка, като го приспособи към най-близкото по вид и характер наказание, предвидено за подобни деяния по българското законодателство. Наказание лишаване от свобода или мярка, включваща лишаване от свобода не могат да бъдат заменени с глоба или друга форма на парична санкция. В законопроекта се предлага опростена процедура за трансфер на осъдени лица. Предвижда се предаването на лицето да се осъществява на предварително уговорена дата между двете държави-членки, но не по-късно от 30 дни от постановяване на окончателното решение. Регламентирани са и случаите за предаване на основание Европейска заповед за арест и транзит през територията на Република България на лице, което подлежи на трансфер в изпълняваща държава-членка. Правителството одобри проект на договор между Министерство на културата на Република България и Министерство на културата на Република Северна Македония за организиране на съвместна изложба „100 години Требенище“ в гр. Скопие. Изложбата ще бъде експонирана в периода 14 март - 15 септември в гр. Скопие и ще представи находките от богатия и впечатляващ некропол при с. Требенище, Република Северна Македония. Експозицията се организира съвместно от Националния археологически институт с музей при Българската академия на науките - гр. София и от Националния институт Археологически музей на Македония - гр. Скопие и е посветена на 100-годишнината от откриването на некропола. Изложбата в гр. Скопие има изключително значение, тъй като за първи път ще бъдат представени почти всички находки от този важен в историческо отношение некропол. Предметите са от постоянната експозиция на НАИМ при БАН в София, от Народния музей на Белград и Музея в гр. Охрид. Освен художествения си и исторически принос, изложбата представлява един положителен акт за развитието и задълбочаването на сътрудничеството в областта на културата между трите балкански държави - Република България, Република Северна Македония и Република Сърбия. Министерският съвет одобри допълнителни разходи по бюджета на Министерството на туризма в размер на 0.1 млн. лв. и допълнителни трансфери по бюджета на община Чепеларе в размер на 0,4 млн. лв. Ресурсът е предназначен за обезпечаване на част от разходите по организацията и провеждането на международния форум на световната организация на ски учителите „Интерски конгрес 2019“. Допълнителните средства се осигуряват за сметка на преструктуриране на разходите и/или трансферите по централния бюджет за 2019 година.", "date": "2019.03.06", "title": "Вижте какво реши правителството днес"}
{"url": "https://www.24chasa.bg/novini/article/7332110", "text": "Парламентарната група на БСП няма да влезе в пленарната зала при гласуването на състава на новата Централна избирателна комисия (ЦИК), съобщи в Хасково говорителят ѝ Елена Йончева, предаде  . „Разбира се, имаме свои кандидати за ЦИК. Знам ги всичките имена, но сега няма да ги посоча, това ще направят колегите от София. Ние няма да влезем в парламента, нашата парламентарна група. Казахме при какви условия ще влезем в парламента, когато бъдат защитени избирателните права на българските граждани“, каза Елена Йончева. Социалистите напуснаха парламента преди около две седмици след решение на Националния съвет на партията. Избор на нова ЦИК беше едно от условията, които лидерът Корнелия Нинова постави на управляващите за връщане в пленарната зала.", "date": "2019.03.06", "title": "Елена Йончева: БСП няма да е в пленарна зала за гласуването на новата ЦИК"}
{"url": "https://www.24chasa.bg/novini/article/7332122", "text": "Aпаши задигнаха спестяванията на заселил се англичанин в Монтанско, съобщиха от МВР. Вчера в полицейския участък в село Вълчедръм е постъпил сигнал от 69-годишен мъж . Чужденецът разказал, че в дома му в село Разград е извършена кражба. Стопанинът обяснил, че от неизвестен крадец, който разбил къщата му са задигнати 850 лева. Спестяванията на потърпевшия били съхранявани в картонена кутия. Вследствие на извършени полицейски действия, ченгетата установили извършителите. Крадците се оказали двама местни жители на 22 и 32 години. Открадната сума е върната на собственика. Работа по случая продължава в участъка във Вълчедръм.", "date": "2019.03.06", "title": "Обраха англичанин в Монтанско"}
{"url": "https://www.24chasa.bg/novini/article/7332135", "text": "4- годишно момиче с комоцио след катастрофа край Монтана, съобщиха от ОД на МВР. Инцидентът станал на 5 -ти март около 20 часа на пътя между гр. Монтана и с. Горно Церовене. Удрят се движещият се в посока от гр. Монтана към с. Горно Церовене, лек автомобил \"Фолксваген Поло\" с монтанска регистрация, управляван от 24-годишна жена водач и идващия от насрещната посока лек автомобил \"Мерцедес\" с врачанска регистрация, управляван от 19-годишен водач. В резултат на настъпилото ПТП в хирургично отделение на МБАЛ Монтана без опасност за живота са настанени водачът на мерцедеса с политравма и 4-годишна пътничка от фолксвагена, с комоцио. Водачите са изпробвани за употреба на алкохол с техническо средство, като пробите са отрицателни. Причините за възникналото ПТП са в процес на изясняване. На място е извършен оглед от дежурна оперативна група на РУ Монтана и екип на сектор „Пътна полиция“ при ОД МВР Монтана. По случая е образувано досъдебно производство.", "date": "2019.03.06", "title": "4- годишно момиче с комоцио след катастрофа край Монтана"}
{"url": "https://www.24chasa.bg/novini/article/7332137", "text": "Фалшива новина е, че има сделка между ГЕРБ и ДПС за промените в Закона за вероизповеданията. Така председателят на ПГ на ГЕРБ Цветан Цветанов оцари твърденията на соцлидерката Корнелия Нинова. Искам да заявя категорично, че във всички КСНС, където сме участвали заедно и е присъствала и г-жа Нинова, тази тема е поставана многократно и намери политически консенсус между всички партии. Това е въпрос, който е поставян, обсъждан и е взето съответното решение, преминали сме към конкретни действия с приемане на законодателство, обясни Цветанов. Когато не участващ в пленарни заседания и на председателски съвет, няма как да бъдеш обективен в подобни декларации от партийните си централи, критикува той. Българските избиратели са изпратили народните представители да работят и да водят политически дебат, а когато той има стойностни аргументи, се намира и съответният консенсус, допълни шефът на ПГ на ГЕРБ. Аз не бих искал страната ни да се превърне в противопоставяне на етническа основа. Не бих искал вероизповеданията в България да имат противопоставяне и гражданите, независимо от тяхната принадлежност към етнос, да казват, че държавата за едни е мащеха, а за други майка, обясни още Цветанов. Затова било направено нужното законодателно предложение, което да реши един проблем. С промените , които приехме в края на 2018 г., ние дадохме възможност на вероизповеданията у нас да получават нужната субсидия, че получават съответните заплати и осигуровки. Казусът към момента – православната църква получи своите субсидии и изплати своите възнаграждения, а българските имами и мюфтийството не можаха да ги получат. Ако бъдат получени, те веднага трябва да отидат за покриването на тези задължения, които са натрупани, каза Цветанов. И обясни, че ще бъдат опростени на мюфтийството около 8 млн. лева. Чакам разчетите на МФ, когато това ще бъде точка от седмичната програма на комисията утре. Нека да не се поддаваме на този популизъм, допълни той. \"Ние искаме да имаме спокойствие и да гарантираме сигурността. И да няма политически лидери, независимо дали е Нинова, които да поставят мира в България, заигравайки се с етническата толерантност. Това е потъпкване и създаване на предпоставки за нарушаване на националната сигурност на страната\", предупреди Цветанов. Ако Корнелия Нинова иска да играе и по тази линия, тя е в правото си. Това означава, че се заиграва с нещо което е достатъчно взривоопасно за обществото, допълни той. И призова да не се противопоставят вероизповеданията. От ДПС пък призоваха Корнелия Нинова да не преиграва и да говори с президента, преди да прави подобни изявления. Решението да се финансират вероизповеданията в България беше взето на два КСНС при президента и след два доклада на службите, че главното мюфтийство се финансира от съседна държава и това представлява заплаха за националната сигурност на България, обяви Йордан Цонев. И обясни, че решението е взето със съгласието на президента и лично на Нинова. Финансирането на главно мюфтийство в частта на заплатите не е частен партиен въпрос на ДПС. Това е въпрос от калибъра на националната сигурност и решението е взето така, отсече Цонев. И призова то да бъде изпълнено докрай, а не партиите да си правят политика на гърба на национална сигурност. Това не е партиен въпрос на ДПС - или всички ще се грижим за националната сигурност, или ще я оставим така, както е в момента, ядоса се Цонев. И обясни, че целта е да се ликвидират и прекъснат всякакви зависимости от чужди страни, които касаят националната сигурност на България. Депутатът от ДПС обясни, че с приемането на първите поправки в Закона за вероизповеданията, в които се записва държавното финансиране, е допусната грешка и докато свещениците от БПЦ вече са получили заплати за януари и февруари, то духовниците към главното мюфтийство, на които досега е плащано от Турция, все още не са, защото не бил упоменат титуляра, който да получи държавната субсидия. Втората причина била, че мюсюлманското вероизповедание има публично задължение на база начислени осигуровки, но неизпълнени. Отхвърляйки амнистията, ние направихме така, че законът не действа и след като финансовото министерство заяви тревога, внасяме промени, каза Цонев и обясни, че текстовете са писани именно във финансовото министерство.", "date": "2019.03.06", "title": "Цветанов: Фалшива новина е, че има сделка ГЕРБ - ДПС за вероизповеданията (Видео)"}
{"url": "https://www.24chasa.bg/novini/article/7332143", "text": "Тетово, Куманово, Битоля и Скопие се оказаха в списък с най-замърсените градове в света през 2018 г., според анализ на международната неправителствена екологична организация Грийнпийс и Ай Кю Еър Вижън, група със седалище в Швейцария, която глобално следи замърсяването на въздуха, съобщава скопският вестник \"Нова Македония\". В списъка от 3000 града от градовете в Северна Македония Тетово е на 169 място, Куманово - на 261, Битоля - на 280 и Скопие - на 315 място, предаде БТА. Като най-замърсен град в региона е посочен Живинице в Босна и Херцеговина, който е на 102 позиция. Грачаница е на 137 място, Сараево - на 240 и Тузла - на 289 място. Сред първите 500 най-замърсени градове в списъка от Западните Балкани Прищина е на 373 място, а София е на 422, пише изданието.", "date": "2019.03.06", "title": "Тетово, Куманово, Битоля и Скопие са сред най-замърсените градове в света"}
{"url": "https://www.24chasa.bg/novini/article/7332139", "text": "Благоевград ще бъде домакин на националната информационна кампания за популяризиране на военната професия \"Бъди войник\". В четвъртък от 16 ч в зала \"Яворов\" ще бъде разкрита Информационна борса за набиране на войници и матроси за Българската армия. Всеки, който желае, ще може да получи информация за условията за кандидатстване за военна служба, професиите в Сухопътните войски, Военновъздушните и Военноморските сили, Силите за специални операции, Националната гвардейска част и Служба \"Военна полиция\". На място ще може да се запознае и с предимствата на професията, както и с възможностите за личностно и професионално развитие във Въоръжените сили на Република България. По същото време, на площада пред залата, ще бъдат представени образци военна техника, въоръжение и оборудване на Сухопътните войски. На показа ще присъства командирът на Сухопътните войски генерал-майор Михаил Попов. Жителите и гостите на Благоевград ще могат да разгледат бойните бронирани колесни машини \"Commando seleсt\" и \"Guardian\", бронираните леки автомобили с повишена проходимост \"Мерцедес\" и друга техника на въоръжение в Българската армия. Те ще могат да се запознаят и с възможностите на снайперската пушка М-91, автомат \"Калашников\", ръчния противотанков гранатомет – 7В, пистолет \"Макаров\" и др. Концертът на Представителния ансамбъл на Въоръжените сили със специалното участие на ансамбъл \"Пирин\" ще започне в 18,30 ч в зала \"Яворов\". Той ще бъде открит от заместник-министъра на отбраната Анатолий Величков. Със свои изпълнения ще участват Росица Кирилова, Представителният духов оркестър на Сухопътните войски, Съни, танцов клуб \"Блясък\", изпълнители от клуба по спортни танци \"Импулс\" към военния клуб в Благоевград, Райко Кирилов, формация \"Армейска песен\" и др. По-рано през деня, в стария гробищен парк, ще бъде представен пред обществеността на града ремонтираният паметник-костница, където вечен покой са намерили тленните останки на 580 български войници и офицери. В обновената крипта са положени костите на няколко войници, загинали за освобождението на тогавашната Горна Джумая на 5 октомври 1912 г., както и на 17 офицери, 31 подофицери и 528 войници, паднали през Междусъюзническата война през лятото на 1913 г., при отбраната на стратегически важни подстъпи към столицата. Министерството на отбраната съдейства за ремонта и възстановяването на емблематичния за града паметник с кръст за храброст на него с финансови средства, отпуснати по програмата на Националния комитет за отбелязване на 100 години от края на Първата световна война и участието на България в нея, който е под патронажа на министъра на отбраната, както и с дейности по възстановяването на памет.", "date": "2019.03.06", "title": "Бронирани машини, автомати и снайпери на площада в Благоевград"}
{"url": "https://www.24chasa.bg/novini/article/7332136", "text": "Полицаи с маски пазят несебърския бос Димитър Желязков-Очите, докато той и аверите му четат папките по делото срещу тях за участие в група за изнудване, побои, търговия с дрога и подбудителство към палежи. От миналата седмица 10-ина обвиняеми седели около огромна маса в строго охранявана стая на ГДБОП и си прехвърляли томовете, които вече надхвърлят 80. Прокуратурата е дала срок на тях и адвокатите им да се запознаят с доказателствата до края на тази седмица, но част от защитниците се опасяват, че няма да успеят. Митьо Очите казвал, че най-много се притеснява за здравето си. Миналата седмица се наложило да бъде викана “Бърза помощ”, но всичко се разминало с хапчета. Очаква се още през март делото де бъде внесено в съда. Митьо Очите бе екстрадиран от Турция на 15 февруари 2018 г. У нас той  се оплака от условията в затвора, в който е лежал. Но после заяви пред апелативния спецсъд, че в чужбина се грижели по-добре за здравето му, отколкото в България.  ", "date": "2019.03.06", "title": "Полицаи с маски пазят Митьо Очите, докато си чете делото"}
{"url": "https://www.24chasa.bg/novini/article/7332154", "text": "Служители на Пето РУ задържаха мъж при опит да открадне автомобил. На 3 март, при обход на маршрут в ж.к. \"Суха река\", служители на автопатрул забелязали мъж, който съмнително обикалял около паркиран \"Пежо 106\", съобщават от МВР. Полицаите предприели незабавни действия и го задържали непосредствено след опита му да приведе в движение чуждата кола. Установена била самоличността му - 18-годишен от Червен бряг, криминално проявен и осъждан за кражби. На местопроизшествието е извършен оглед, а по случая - образувано досъдебно производство. След доклад на събраните материали в Софийската районна прокуратура, задържаният е привлечен като обвиняем за престъпление по чл. 346, ал. 1, вр. чл. 18, ал. 1 от НК. Наложена му е мярка за неотклонение \"задържане под стража\" за срок до 72 часа.", "date": "2019.03.06", "title": "Арестуваха 18-годишен от Червен бряг, опитал да открадне кола в София на 3 март"}
{"url": "https://www.24chasa.bg/novini/article/7332156", "text": "Орязване на социалните помощи на онези, които се водят трайно безработни, а демонстрират сериозен стандарт на живот, предлага ВМРО с промени в Закона за социалното подпомагане. Те ще подлежат на ежегодна оценка от Агенцията за социално подпомагане и помощите им могат да бъдат намалени до 50%. Целта ни е в закона да се опише какво точно е \"недобросъвестно получени средства\" като социални повощи от държавата, обясни Александър Сиди. И даде пример - когато човек на помощи притежава имущество, несъобразено с доходите му, или прави обществени прояви, които също не съответстват на доходите му като големи сватби от 200-300 души. В такива случаи не само трябва да се намалят плащанията, но и тези пари да бъдат върнати, смята Сиди. От ВМРО обясниха, че внесените законови промени са в посока реализиране на концепцията за ромите, внесена от вицепремиера и лидер на партията Красимир Каракачанов и стъпки за реална интеграция на циганските общности Социалният паразитизъм е един от основните проблеми в държавата в последните години. Това са хора, които не работят, не полагат общественополезен труд, а очакват държавата да ги издържа без всякакви условия, обясни зам.-шефът на ПГ на ОП Искрен Веселинов. Той обясни, че държавата трябва да въведе изисквания към хората, които получават социални плащания. Ежегодно трябва да се правят оценки на трайно нетрудоспособните лица, които получават месечни помощи. Да им бъдат поставяни задачи като повишаване на грамотността. Да има задължителни мерки, които да правят тези хора пригодни за пазара на труда, който има глад за работна ръка. Оценките ще се провят от Агенцията за социално подпомагане, а критериите ще се напишат от социалното министерство. Целта ни е да се промени изцяло системата за социално подпомагане и от източване да стане ефективна, допълни Веселинов.", "date": "2019.03.06", "title": "Правиш циганска сватба за 300 души - режат ти социалните помощи"}
{"url": "https://www.24chasa.bg/novini/article/7332166", "text": "Служители от участък \"Ябланово\" задържаха извършител на тежко престъпление. В резултат на бързите действия на полицаите и оказаната първа помощ пострадалият е извън опасност. На 5 март, около 19.00 часа, в участъка постъпил сигнал за мъж, прободен с остър предмет в селото. Пристигналите бързо на място униформени установили, че 28-годишният е в тежко състояние и заедно с медицинско лице от селото оказали първа помощ на пострадалия до пристигане на екипа на ЦСМП - Котел. В последствие той е транспортиран до болница Сливен и настанен за лечение, без опасност за живота. Междувременно, друг полицейски екип предприел незабавно издирване на извършителя по гореща следа и не след дълго го задържали - 53-годишен местен жител, криминално проявен. Отведен е в РУ - Котел за срок до 24 часа. В хода на разследването е установено, че двамата мъже са имали стара вражда. Работата по случая продължава в рамките на образуваното досъдебно производство.", "date": "2019.03.06", "title": "Мъж наръга друг в Сливенско, задържаха нападателя"}
{"url": "https://www.24chasa.bg/novini/article/7332170", "text": "ЕС съумя да осъществи значителна промяна в управлението на миграцията и защитата на границите, се посочва в оценка на Европейската комисия, представена днес, предава БТА. ЕС предложи закрила и подкрепа на милиони хора, спаси живота на мнозина, разби мрежи за контрабанда и сведе незаконните пристигания в Европа до най-ниското равнище, отчетено в последните пет години, се посочва в съобщението. Въпреки това е необходима още работа, за да бъде миграционната политика на ЕС действително подготвена за бъдещите предизвикателства и постоянното увеличаване на миграционния натиск в световен мащаб. В продължение на три последователни години броят на пристигащите мигранти постоянно намалява, като сегашният им брой е само 10 на сто от стойностите през 2015 година. Миналата година бяха засечени около 150 000 незаконни преминавания на външните граници на ЕС. Според ЕК най-неотложните въпроси, по които е необходима допълнителна работа, са оказване на допълнителна подкрепа за Мароко, тъй броят на пристигащите по през Западното Средиземноморие се е увеличил значително. Това трябва да включва по-нататъшното изпълнение на програмата за 140 милиона евро за подкрепа на управлението на границите и възобновяването на преговорите за обратно приемане на мигранти и за облекчаване на визовия режим с Рабат. Необходимо е подобряване на ужасяващите условия в Либия, заявява ЕК. Трябва да продължат усилията да се подпомогне освобождаването на задържаните мигранти, улесняването на доброволното им връщане (37 000 връщания досега) и евакуирането на най-уязвимите (25 000 евакуирани). Основните проблеми в Гърция по отношение на връщането на мигранти, обработването на молби за убежище и подходящото настаняване, остават нерешени. За да се подобри управлението на миграцията, Гърция следва бързо да изготви национална стратегия, заявява комисията. Благодарение на фонда за Африка днес над 5,3 милиона уязвими хора се ползват с основна подкрепа, а над 60 000 души са получили помощ за връщане в обществото у дома. За да се ускорят връщането и обратното приемане на мигранти, ЕС продължава да работи за сключване на споразумения и договорености със страни партньори, като досега са изготвени 23 споразумения. Над 50 000 души са били разселени по квотите на ЕС от 2015 г. насам. Пътищата за законна миграция възпират незаконните пътувания. Комисията ще представи скоро цялостна оценка на правилата за законна миграция. От бюджета на ЕС са предвидени над 140 милиона евро в мерки за приобщаването на мигрантите от 2015 до 2017 година, се посочва в съобщението.", "date": "2019.03.06", "title": "ЕК: Над 50 000 мигранти са били разселени по квотите на ЕС от 2015 г. насам"}
{"url": "https://www.24chasa.bg/novini/article/7332117", "text": "Полицейски служител е пострадал след проявена агресия от добричлия, спрян за проверка. На 5 март, около 10,15 ч., по бул. „Добруджа” в Добрич, автопатрул спира за проверка лек автомобил „Пежо” с добричка регистрация, управляван от 65-годишен мъж от град Добрич – съобщават от Областната дирекция на МВР. В хода на проверката, водачът на автомобила проявява агресия, като отправя закани и смачква съставените актове по Закона за движение по пътищата. При съставянето на акта на 65-годишния мъж, той затиска с вратата на патрулния автомобил десния крак на полицейския служител. След инцидента автоконтрольорът е прегледан в болницата в Добрич, като е установено охлузване и хематом на дясна подбедрица. Материалите по случая са докладвани в прокуратурата. По случая е образувано досъдебно производство по описа на Първо Районно управление на МВР-Добрич.", "date": "2019.03.06", "title": "Мъж затисна крака на полицай с вратата на патрулка в Добрич"}
{"url": "https://www.24chasa.bg/novini/article/7332141", "text": "През 2017 г. България е дала гражданство само на 944 души и това е спад с 44 на сто в сравнение с данните от 2016 г., показва статистиката на  . Най-често през 2017 г. гражданство у нас са получавали украинци (22,3 на сто), руснаци (19 на сто) и турци (12 на сто). Сравнено с останалите в ЕС, нашата страна е била сред тези, които най-рядко са предоставяли паспорт на чужденци спрямо броя на местното население. Общо в ЕС през 2017 г. гражданство са получили над 825 000 чужденци, главно от Мароко, Албания и Индия. Най-често мароканците получават паспорти от Италия, Испания и Франция. Албанците взимат паспорти главно от Гърция и Италия, а индийците - от Великобритания, уточнява БТА. Румънците, поляците и британците са били най-честите получатели на гражданство от друга страна от ЕС. Броят на британците, потърсили паспорт от друга страна в ЕС, се е удвоил, показват данните. Според статистиката най-често (при 37,8 на сто от случаите) държавите от ЕС предоставят паспорти на граждани от други страни от Общността, както и на африканци (27,4 на сто), азиатци (20,6 на сто), американци (11,4 на сто).", "date": "2019.03.06", "title": "Евростат: България най-рядко дава паспорт на чужденци"}
{"url": "https://www.24chasa.bg/novini/article/7332160", "text": "Криминално проявен мъж е обвинен за извършена измама в размер на над 25 000 лева спрямо жители на Самоков. След приключване на процесуално-следствените действия по досъдебно производство, образувано в РУ - Самоков, в качеството на обвиняем за извършено престъпление по чл. 209, ал.1 вр. чл. 26 от НК е привлечен 49-годишен жител на столичния град. В хода на разследването са събрани доказателства, че в условията на продължавано престъпление криминално проявеният и осъждан мъж е измамил двама жители на Самоков, че упражнява адвокатска професия, причинявайки им имотна вреда в размер на 25 200 лева. Делото е изпратено в районната прокуратура с мнение за предаване обвиняемия на съд.", "date": "2019.03.06", "title": "Обвиниха мъж за измама с над 25 000 лева"}
{"url": "https://www.24chasa.bg/novini/article/7332181", "text": "Дванадесетокласник от карловска гимназия се озова в полицейския арест за хулиганска проява. Вчера служители на реда в подбалканския град се отзовали на сигнал от директорката на средно училище, че сутринта в кабинета й нахлул 18-годишен ученик и отправил към нея заплахи и обиди. Това съобщиха от пресцентъра на МВР. При проверката е установено, че момчето се обучава в индивидуална форма в учебното заведение, след като за същото провинение в края на миналата година му било наложено наказание от педагогическия съвет. След доклад на случая в районната прокуратура, извършителят е задържан за срок до 24 часа. Срещу него е образувано бързо производство по чл. 325, ал. 1 от НК. Нарушител на пътя бе засечен при съвместна специализирана операция от служители на РУ - Труд и пловдивското Зонално жандармерийско звено. Около 15 часа вчера, край село Скутаре, униформените спрели за проверка мотопед, управляван от 29-годишен жител на Раковски. Установено било, че превозното средство е с поставена чужда регистрационна табела, а водачът - под въздействие на наркотични вещества. Спрямо мъжа е взета 24-часова мярка за неотклонение. Случаят е докладван в прокуратурата.", "date": "2019.03.06", "title": "Ученик заплашил директорката на училище в Карлово, задържаха го"}
{"url": "https://www.24chasa.bg/novini/article/7332140", "text": "Близо 20 години след като напусна Белия дом, Бил Клинтън все още е търсен за съвет от някои демократи, кандидатиращи се за президент. Но списъкът на желаещите през последните месеци подчертава колко много се е променило влиянието му в партията. Засега никой от ранните претенденти на партията не е имал официална среща с Клинтън. Нито пък жените, които ще се състезават на исторически многоликите първични избори. Вместо това Клинтън говори най-вече с кандидати мъже с малки шансове за номинацията на демократите, включително губернатора на Монтана Стив Бълок, бившия министър на жилищното строителство и градоустройството Джулиан Кастро и бившия конгресмен от Мериленд Джон Дилейни. Клинтън остава един от най-успешните политици на демократите през последния половин век и един от най-активните гласове в икономиката. Но партията е направила силен завой наляво от времето на двата му мандата в Белия дом. Личният му живот, както и незабравените упреци след изборната загуба на съпругата му Хилари Клинтън през 2016 г., го прави неподходящ съветник за някои от новата група претенденти за президентската номинация. Особено силно е напрежението между семейство Клинтън и сенатора от Върмонт Бърни Сандърс, който отново ще се бори за Белия дом. Семейство Клинтън обвинява Сандърс, че е отнел подкрепа от Хилари Клинтън в първичните избори през 2016 г. Като оценяват обстановката за изборите през 2020 г., семейство Клинтън не вярват, че Сандърс е способен да победи Тръмп, според хора говорили с тях. \"Мисля, че в определен момент можем да загърбим миналото, но не можем да подминем въпроса за избираемостта\", каза Дейвид Брок, отдавнашен съюзник на Клинтън. Нито една от страните не се опита да прикрие напрежението в дните, откакто Сандърс започна кампанията си за изборите през 2020 г. Когато бе попитан в петък в предаването \"Поглед\" на Ей Би Си, дали ще приеме съвет за кампанията си от Хилари Клинтън, Сандърс отвърна: \"Не мисля\". Нямаше и особена топлина между Сандърс и Хилари Клинтън в неделя, когато двамата бяха в Селма, Алабама, за да отбележат 54-ата годишнина от сблъсъците от \"Кървавата неделя\". Бил Клинтън предлага съвети на шепа кандидати, с някои от които се среща в нюйоркския си офис или разговаря по телефона. Когато бившият губернатор на Колорадо Джон Хикенлупър отиде да се срещне с Хилари Клинтън в семейния й дом в Чапакуа, Ню Йорк, бившият президент се върна вкъщи и се присъедини към тях. Кастро, бивш министър на жилищното строителство и градоустройството каза, че е разговарял с Клинтън през януари и е \"получил някои добри съвети\", но не пожела да уточни за какво са си говорили. Други разказаха за срещите си с Клинтън, при условие да не бъдат назовани, за да могат да говорят за личните им разговори. Приятелите на Клинтън казват, че той все още се наслаждава на политическия дебат и отблизо следи ранната подготовка за първичните избори. Но той няма особени контакти с някои от по-младите претенденти за Белия дом, като Бето О'Рурк, а някои негови връстници смятат също да се кандидатират, като бившия вицепрезидент Джо Байдън. Байдън не е имал официални срещи с Клинтън във връзка с кампанията, но двамата обсъждат политически въпроси в продължение на години. Седемдесет и двегодишният бивш президент рядко предлага тактически съвет за това как да се организира кампанията, според хора запознати с разговорите. За него казват, че е напълно наясно, че технологиите и предизборните тактики значително са еволюирали, откакто за последен път се кандидатира през 1996 г. Но известният със словоохотливостта си Клинтън е голям познавач на политиката и предлага съвети как да се отговори на същите икономически очаквания, които подтикнаха много бели гласоподаватели от работническата класа да изберат Тръмп пред съпругата му. Фокусирането на Клинтън върху белите избиратели от работническата класа стана обект на подигравки в кампанията на съпругата му през 2016 г., а сътрудници в кампанията се надсмиваха над настойчивостта му да се вложат повече енергия и ресурси с щати като Мичиган и Уисконсин. Висши съветници на кампанията смятаха, че не е нужно да се инвестира мощно в тези надеждни бастиони на демократите, но видяха как Тръмп с малко изпреварва Клинтън в северната част на Средния запад в президентската надпревара. Някои прогресивни политици - макар да са съгласни, че демократите не могат да обърнат гръб на белите избиратели от работническата класа, гледат на по-центристкия подход на Клинтън, целящ отново да ги спечели, като връщане назад към епоха и партия, които вече не съществуват. \"Времената се промениха\", каза Адам Грийн, съосновател на Предизборния комитет за прогресивна промяна - либерална група, подкрепяща сенатора от Масачузетс Елизабет Уорън, и добави: \"Центърът на тежестта в Демократическата партия и за целия електорат силно се измести в по-популистка посока\". Някои знакови политики на Клинтън, включително Северноамериканското споразумение за свободна търговия (НАФТА) и законът за климата от 1994 г. не са в хармония с преобладаващите нагласи в Демократическата партия. Самият Клинтън призна, че законите за борба с престъпността изостриха проблема с пренаселеността на затворите, особено с чернокожи мъже. Фактите от личния живот на Клинтън създават допълнителна неприятна динамика сред демократите, съперничещи за Белия дом. Сенаторът от Ню Йорк Кирстен Джилибранд, която е подкрепяна от семейство Клинтън през цялата й политическа кариера, каза, че Клинтън е трябвало да подаде оставка заради връзката си със стажантка в Белия дом. Бившият президент се опита публично да отхвърли упреците й, като каза, че Джилибранд - водещ глас в Сената по въпросите на сексуалното насилие и престъпления, \"живее в различен контекст\". Но съюзниците на Клинтън казват, че раздразнението на семейството срещу Джилибранд е доста силно и отношенията им може да са непоправимо увредени. Сред другите жени, борещи се за номинацията на демократите, които не са се срещали с Клинтън, освен Уорън е и сенаторът от Калифорния Камала Харис. Сенаторът от Минесота Ейми Клобушар поговори за кратко с Клинтън на погребението миналия месец на Джон Дингъл, бивш конгресмен от Демократическата партия. През 2020 г. не за първи път Клинтън ще остане страничен наблюдател отчасти поради личните си прегрешения. Собственият му вицепрезидент Ал Гор се дистанцира от Клинтън в кампанията през 2000 г., стъпка, която някои демократи все още смятат за грешка. Но мненията за Клинтън се промениха и към 2012 г. той се смяташе за едно от най-доверените лица в кампанията за преизбирането на Барак Обама. Възразявайки на онези, които смятат, че сега Клинтън е бреме, съюзник на бившия президент каза, имайки предвид Гор, че кандидати, които са се дистанцирали от Клинтън, показват слаби резултати на избори. (От БТА)", "date": "2019.03.06", "title": "Силно напрежение между семейство Клинтън и сенатора от Върмонт Бърни Сандърс"}
{"url": "https://www.24chasa.bg/novini/article/7332203", "text": "Общият съд на ЕС, който е една от двете инстанции на Съда на ЕС, днес отхвърли жалба на палестинското движение Хамас срещу включването му през 2015 г. в списъка на ЕС с терористични организации, предадоха ДПА БТА. Общият съд отхвърли всеки един от седемте аргумента на Хамас срещу включването в \"черния списък\". Решението на ЕС да включи Хамас в списъка с терористичните организации се основава отчасти на сходно решение на американския Държавен департамент от 1997 г. и на разпореждане на британското вътрешно министерство. Хамас има право да обжалва решението на Общия съд на по-висша европейска съдебна инстанция, тоест пред самия Съд на ЕС.", "date": "2019.03.06", "title": "ЕС отхвърли жалбата на Хамас срещу включването му в списъка с терористични организации"}
{"url": "https://www.24chasa.bg/novini/article/7332204", "text": "Турция не може да стане член на Европейския съюз, заяви Манфред Вебер, водещият кандидат на европейските консерватори за председател на Европейската комисия, предаде Ройтерс. Вебер добави, че ако бъде избран на поста, ще прекрати преговорите за присъединяването на Турция. Пред германски консерватори в Бавария той отбеляза, че \"всички желаят добри отношения с Турция, всички искат да работят тясно заедно\". \"Ако обаче аз стана председател на Комисията, тогава ще инструктирам централата в Брюксел да прекрати преговорите с Турция по присъединяването към ЕС\", каза Вебер при възторжени аплодисменти, цитиран от БТА. \"Турция не може да стане член на ЕС, нека го изясним\", добави той. През октомври турският президент Реджеп Тайип Ердоган каза, че ще обмисли дали дългогодишната кандидатура на Турция за членство в ЕС да не бъде поставена на референдум. Изказването показва раздразнението на президента от един процес, който по думите му е белязан от предразсъдъци срещу мюсюлманите.", "date": "2019.03.06", "title": "Манфред Вебер: Турция не може да стане член на ЕС"}
{"url": "https://www.24chasa.bg/novini/article/7332174", "text": "Парламентът отхвърли предложен от ДПС Проект на решение относно нарастване на неофашистките прояви в Европа и България. Предложението не е било обсъдено от нито една от ресорните парламентарни комисии. От гласувалите 119 народни представители 25 бяха \"за\", 25 - \"против\", а 69 се въздържаха, съобщи БТА. Според проекторешението Народното събрание \"изразява дълбока загриженост по повод на зачестяващото превръщане в нормално явление на фашизма, расизма, ксенофобията и други форми на нетърпимост в ЕС и България\". В друг текст се отбелязва, че парламентът \"категорично осъжда и изразява съжаление по повод на терористичните нападения, убийствата, психологическото насилие, нападенията, придружени от физическо насилие, и шествията от страна на неофашистки и неонацистки организации в различни държави-членки на ЕС и конкретно в България\". Посочва се още, че Народното събрание \"изразява особена тревога от неофашисткото насилие, което засяга обществото като цяло и е насочено към конкретни малцинства, като например европейци с черен цвят на кожата/лица от африкански произход, евреи, мюсюлмани, роми, граждани на трети държави, ЛГБТИ лица и хора с увреждания и техните майки\". В документа има призив към правителството да осъжда и санкционира \"престъпленията от омраза, словото на омразата и търсенето на изкупителни жертви от страна на политици и държавни служители на всички равнища и във всички видове медии, тъй като те пряко засилват омразата и насилието в обществото и ги превръщат в нормално явление\". От ДПС заявиха, че повод за проекторешението е годишнина от геноцида над еврейския народ. Трябва ясно и категорично да осъдим всички прояви на езика на омразата, подчерта председателят на ДПС Мустафа Карадайъ. По думите му свободата, мирът и демокрацията не са даденост, те трябва да се отстояват ежеминутно. Нека да се противопоставим на омразата, фашизма, популизма, ксенофобията и национализмите, призова той. Ние от ДПС няма да пестим усилия за по-добра и просперираща, силна и обединена Европа, отбеляза Карадайъ. Според него гласуването за проекта е тест за демократичност и споделяне на европейските ценности не само в Брюксел и на думи, но и с действия тук в България. Джема Грозданова от ГЕРБ заяви, че в този вид проектът не бива да бъде подкрепен. От ГЕРБ не приемат твърдението, че фашизмът, расизмът и ксенофобията са нормално явление в България. Тя припомни, че България е от малкото европейски страни, които имат специален закон и Комисия за защита от дискриминация и това е било високо оценено от Съвета на Европа. По думите й проектът на решение съдържа множество основателни трактовки за хармоничното развитие на българското общество, както и необходимостта от засилване на мерките за превенция срещу прояви на расизъм, ксенофобия и други форми на нетолерантност. Българското правителство провежда последователна политика в тази посока - за недопускане на публични изяви, подклаждащи екстремизъм във всичките му обществено опасни форми, в това число на религиозна, етническа и политическа основа, а също така и дискриминация срещу малцинствени групи и хора с увреждания, посочи Грозданова. Разпространяването на реч на омразата и подстрекаване към насилие в публичното пространство като цяло, априори не се толерира от властите на всички нива, като държавните органи си партнират с гражданското общество, за да се решават тези въпроси и да има превенция, подчерта тя. Грозданова заяви, че ако се търси трайно решаване на даден проблем, тогава трябва да се предприемат съответните промени в закони. \"Бихме обсъдили всички предложения за промени в законодателството в тази област, които предложи опозицията. Смятаме, че така могат да се постигнат резултати, а не да се правят заявки, които нямат необходимия ефект\", отбеляза тя. По думите й българският народ е доказал своята толерантност в най-трудните периоди в своята история. Карадайъ заяви, че от ДПС са предложили няколко законодателни промени по темата, но те системно се отхвърлят от ГЕРБ. Милен Михов от Обединените патриоти заяви, че не могат да подкрепят подобно проекторешение. Според него налице е подмяна на думите и днес говорейки за фашизъм често се разбира всичко онова, което се разминава с левия либерализъм. По думите му проекторешението стъпва върху европейски ценности и \"прави конгломерат от обвинения срещу всички, които са различни или противоречат на ДПС\". Тази декларация е елемент от предизборната кампания на ДПС, посочи Михов. Проекторешението иска да обвини всички държавни и политически фактори в продължаващ \"Възродителен процес\" и продължаващ фашистки режим, какъвто в България никога не е имало, заяви Михов. По думите му връщането към старите ценности на Европа е пътят напред, а не повтарянето на грешките.", "date": "2019.03.06", "title": "Парламентът отхвърли проекторешение за ръст на неофашиските прояви в Европа и България"}
{"url": "https://www.24chasa.bg/novini/article/7332258", "text": "Министерството на сигурността на Босна и Херцеговина планира да доведе на границата на Босна и Херцеговина към Сърбия и Черна гора унгарски граничари, за да повиши контрола и да спре очакваната нова вълна мигранти, съобщи Танюг, цитирана от БТА. Това заявил за \"Глас Сръбске\" министърът на сигурността на Босна и Херцеговина Драган Мектич, който каза, че от унгарски официални лица е получил предложение да изпратят стотина граничари, които със своя опит да помогнат за контрола на границата на мигрантския маршрут. Евентуалното ангажиране би трябвало да бъде уточнено с двустранно споразумение между Унгария и Босна и Херцеговина. Министерството на сигурността ще подготви това споразумение и ще го изпрти на Председателството на Босна и Херцеговина за решение, каза Мектич. Ако Председателството го одобри, може да очакваме унгарци на границата, допълни той. Министърът уточни, че унгарските граничари няма да имат правомощията на граничната полиция на Босна и Херцеговина, нито оръжие, а на практика ще извършват мониторингов контрол на държавната граница. Той добави, че това тяхно ангажиране със сигурност ще допринесе за по-добър контрол на границата и ще спре нелегалното преминаване на мигранти. \"Глас Сръбске\" твърди, че Унгария е готова да дари на Босна и Херцеговина тел и стълбове и дори да плати за поставянето на това оборудване на границата.", "date": "2019.03.06", "title": "Унгарски граничари ще пазят границата на Босна и Херцеговина със Сърбия и Черна гора"}
{"url": "https://www.24chasa.bg/novini/article/7332340", "text": "Двама лекари от Сливен, разследвани и оправдани на първа инстанция за смъртта на пациент, опериран от херния, ще застанат пред Бургаския апелативен съд на 11 март. Делото е образувано по протест на прокуратурата  и близките на жертвата Р.К. на 77 г. , конституирани като частни обвинители.                         Окръжни магистрати от Сливен обявиха за невиновни С.К., хирург-ординатор от МБАЛ \"Д-р Ив.Селимински\" и колегата му П.П. Двамата са подсъдими за смъртта на 77-годишен пациент от сливенското село Камен, опериран от херния на 20 май, 2013 г. и починал пет дни по-късно.  Според обвинителния акт хирургът С.К. поради немарливо изпълнение на лекарската професия нарушил правилата на Медицинския стандарт, оперирайки пациента без да е имало  спешна необходимост. В резултат на това по непредпазливост е причинил смъртта на пациента. Вторият хирург П.П. пък е обвинен, че  за времето от 20-ти до 25-ти май, 2013 г. в МБАЛ „Д-р Иван Селимински”  като асистент-оператор и лекуващ лекар не е оказал своевременно качествена медицинска дейност.  Медикът не свалил превръзката от оперативната рана, за да се палпират коремните стени, не ревизирал раната с инструмент и не я промил, както и не оставил трайно промивен дренаж, което довело до увреда здравето и живота на Р. К., в резултат на което по непредпазливост е причинил смъртта му. ", "date": "2019.03.06", "title": "Прокуратурата скочи срещу двама лекари от Сливен, оправдани за смъртта на пациент"}
{"url": "https://www.24chasa.bg/novini/article/7332405", "text": "Изследване на картината \"Света Катерина Александрийска\" на Артемизия Джентилески от колекцията на галерия \"Уфици\" разкри скрит автопортрет, който е бил нарисуван първо на платното, съобщи Асошиейтед прес, цитирана от БТА. Това насочва, че за да създаде образа на светицата, бароковата майсторка е комбинирала детайли от автопортрета си и от портрета на благородничка - дъщерята на Фердинандо де Медичи. Първоначалният портрет е с тюрбан вместо корона. Очите гледат зрителя, а не към небето. Автопортретът е на практика идентичен с друга картина на Света Катерина от Джентилески, която е в Националната галерия в Лондон. Експертите са направили инфрачервен, ултравиолетов и рентгенов анализ на творбата за реставрационни цели. Артемизия Джентилески е силно повлияна от Караваджо. Тя е сред малкото жени, спечелили признание в доминирания от мъже свят на изкуството през 17-и век. Джентилески често рисува силни жени.", "date": "2019.03.06", "title": "Откриха скрит автопортрет под картина на Артемизия Джентилески"}
{"url": "https://www.24chasa.bg/novini/article/7332404", "text": "Група от 87 мигранти в дървена лодка бяха спасени от патрулен катер на малтийските военноморски сили край италианския остров Лампедуза и предстои днес да пристигнат в Малта, предадоха Ройтерс и ДПА, като се позоваха на малтийски служители. Малтийските въоръжени сили съобщиха, че са били уведомени от спасителния център в Рим за местонахождението на мигрантите до бреговете на италианския остров в понеделник вечерта, предава БТА. Италиански военноморски съд, изпратен да прибере мигрантите, се повредил по пътя, според малтийски служители. Италия и Малта са имали досега много спорове за това кой трябва да приема спасените в Средиземно море мигранти. Не бяха съобщени подробности за здравословното състояние и националността на спасените мигранти, въпреки че на видео, качено в интернет се вижда, че те слизат на брега без чужда помощ. Броят на нелегалните мигранти, влизащи в Европейския съюз спадна значително за трета поредна година през 2018 г., съобщи миналия месец директорът на европейската гранична служба Фронтекс Фабрис Леджери. Хиляди мигранти обаче, бягащи от бедността и конфликтите в Близкия изток и Африка, все още предприемат рискованото пътуване.", "date": "2019.03.06", "title": "Малта спаси 87 мигранти от дървена лодка край италианския остров Лампедуза"}
{"url": "https://www.24chasa.bg/novini/article/7332412", "text": "Кипърският въпрос и Брекзит бяха основните теми на днешната среща на кипърския президент Никос Анастасиадис и британския премиер Тереза Мей на Даунинг стрийт в Лондон, съобщи гръцката телевизия Скай. След срещата Анастасиадис съобщи, че Мей е повторила позицията на Великобритания, че желае да бъде намерено решение на кипърския въпрос на основата на резолюциите на ООН и на принципите и ценностите на Хартата на световната организация и на Европейския съюз, предава БТА. Мей е потвърдила, че Великобритания не би желала да продължава да изпълнява ролята на страна-гарант в Кипър. \"Режимът на гаранциите\" съществува от обявяването на независимостта на Кипър през 1960 г. и определя за \"страни гарантки\" на сигурността и конституционния ред в страната Великобритания, която е бившата колониална сила на острова, Гърция и Турция. Официалното посещение на кипърския президент във Великобритания завършва днес със среща с кралица Елизабет II. /Петър Къдрев//ПК/", "date": "2019.03.06", "title": "Мей: Великобритания не иска да продължава да бъде страна-гарант в Кипър"}
{"url": "https://www.24chasa.bg/novini/article/7332417", "text": "Еврокомисарят по разширяването Йоханес Хан заяви в интервю за \"Файненшъл таймс\", че Европейският съюз е подценил влиянието на Китай в Западните Балкани, предаде Танюг. Хан изрази загриженост във връзка с кредитите, които западнобалканските страни взимат от Китай за инфраструктурните си проекти, което повишава риска от дългосрочни щети в техните слаби икономики. Еврокомисарят изтъкна, че Китай никога не е правил сметка дали дадената страна е способна да плати заемите си, а ако не може, Пекин оказва натиск проектите да станат китайска собственост. \"Може би надценихме Русия и подценихме Китай\", заяви Хан. Той добави, че европейците може би не са най-бързите, може би са по-взискателни от другите, но в крайна сметка са \"най-почтените партньори\". \"Файненшъл таймс\" отбелязва, че в последно време Китай направи значителни инвестиции на Балканите в рамките на платформата \"16+1\", в която са включени 11 страни членки на ЕС и 5 държави, които не са членки - Северна Македония, Албания, Босна и Херцеговина, Черна гора и Сърбия. По данни на Центъра за международни и стратегически проучвания над половината от общо 9,4 милиарда долара, които са инвестирани в 16-те страни през 2016 и 2017 г., са предназначени за страните, които не са членки на ЕС.", "date": "2019.03.06", "title": "Йоханес Хан: Китайските инвестиции са потенциален източник на нестабилност в Западните Балкани"}
{"url": "https://www.24chasa.bg/novini/article/7332426", "text": "Турски гражданин е осъден в Русе за контрабанда на злато за близо 60 000 лева и за пренасяне на цигари без бандерол. Това съобщиха от прокуратурата в крайдунавския град. Случаят е от 23 февруари тази година. Мъжът бил задържан на ГКПП \"Дунав мост\" при опит да напусне страната с 501 златни бижута - пръстени, обеци, синджири и висулки, с общо тегло 1046,14 грама и на стойност 59 229,10 лева. У него били открити и 178 кутии с цигари без бандерол. Общата стойност на тютюневите изделия е 1335 лева. Мъжът се признал за виновен и сключил споразумение с прокуратурата, одобрено от съда. Той е осъден на три години затвор с пет години изпитателен срок. Наложена му е и глоба от 20 000 лева. Златото и цигарите са конфискувани в полза на държавата.", "date": "2019.03.06", "title": "Осъдиха турчин в Русе за контрабанда на злато за близо 60 000 лева"}
{"url": "https://www.24chasa.bg/novini/article/7332406", "text": "Заловеният на 5 март в Бургас затворник-беглец е откраднал музикална уредба и е успял да я продаде докато се укривал от органите на реда, съобщават от полицията. . 20-годишният затворник стигнал до близкия квартал Рудник, от където е, но вместо при близките, се настанил в къща, чийто собственици били в чужбина. В продължение на 7 дни сменял обежищата си, като избирал само необитаеми  къщи. От една от тях изнесъл музикална уредба и я продал на 28-годишен мъж от съседния квартал \"Черно море\". Откраднатата вещ е открита и върната, уточняват от полицията.  От там припомнят, че  20-годишният затворник излежавал 10-месечна присъда за кражби. Работата по цялостно документиране на престъпната дейност на криминално проявения мъж продължава, възможно е да лъснат още кражби, извършени от затворника.", "date": "2019.03.06", "title": "Задържаният в Бургас затворник задигнал музикална уредба и я продал, докато се укривал"}
{"url": "https://www.24chasa.bg/novini/article/7332424", "text": "Доживотен затвор постанови пловдивският апелативен съд на 64-годишния Тодор Чаръкчиев. През 1991 г. той е осъден на \"смърт чрез разстрел\" за две убийства, изнасилване и средна телесна повреда. Престъпленията са били извършени година по-рано в село край Стара Загора. Пловдивските магистрати отмениха по-снизходителното наказание от 30 г. затвор, постановено от колегите им в Стара Загора, и така уважиха протеста на прокуратурата. Решението им не подлежи на протест и обжалване. Те смятат, че положителна промяна в поведението на Чаръкчиев има, но тя може да се отнесе към последните две години от изтърпяване на наказанието. Съдиите в Пловдив приемат за основателно възражението на прокурора, че този период не може да се квалифицира като достатъчен, за да се мотивира извод, че се касае за трайна, продължителна, сигурна и дългосрочна промяна. Така не може да се мотивира извод, че в условията на неконтролирана и неструктурирана среда - сред обществото, личностните особености няма да се проявят по неблагоприятен за останалите членове на обществото начин. Чаръкчиев е излежал повече от 28 години, от които последните две в Старозагорския, а преди това е бил в затвора в Бургас. Апелативният съд е взел предвид, че една от особеностите при осъденото лице и сфера, в която работещите с него заключават, че имат проблеми, е признанието на вината и съжалението за стореното. В последната си дума пред старозагорските магистрати Чаръкчиев е заявил, че не се счита за престъпник.", "date": "2019.03.06", "title": "Пловдивският съд даде доживотен затвор на двоен убиец и изнасилвач"}
{"url": "https://www.24chasa.bg/novini/article/7332467", "text": "Британската консервативна премиерка Тереза Мей обяви днес план за защита на правата на работниците, след като Великобритания напусне Европейския съюз, предаде ДПА. Това е част от усилията й да привлече някои опозиционни депутати от Лейбъристката партия преди решаващото гласуване идната седмица по постигнатото от нея споразумение с Брюксел за Брекзит, предаде БТА.  \"Обединеното кралство има горда традиция за водеща роля в защитата на правата на работниците, - писа Мей в Туитър. - Ето защо ние поехме ангажимент за нови мерки, с които да защитим и да подобрим тези права, напускайки ЕС, като даваме на парламента, синдикатите и на бизнеса по-голяма роля при формулирането на тези права след Брекзита.\" Лейбъристката партия и синдикатите обаче веднага отхвърлиха нейното предложение. Председателят на Британския конгрес на трейдюнионите - най-голямото синдикално обединение в страната - Франсис О'Грейди, каза, че \"никой няма да се върже\" на тази оферта. \"Днешните повърхностни предложения няма да защитят нашите права на работното място, нито да предотвратят изпадането ни далече зад останалата част на Европа\", добави той. А лидерът на \"Юнайт\" - един от най-големите синдикати - Лен МакКлъски, който е близък съюзник на лейбъристкия лидер Джереми Корбин, изрази дълбоко разочарование от предложенията на премиерката. \"Те не променят факта, че работниците във Великобритания са сред най-слабо защитените в Европа\", каза той. Лейбъристката министърка в сянка по въпросите на бизнеса Ребека Бейли направо обвини Мей и нейната Консервативна партия, че се опитват \"да подкупят работниците, за да подкрепят нейното калпаво споразумение за Брекзит\". Предложенията на премиерката обещават подобряване на механизма на консултации за работническите права след Брекзита чрез специален закон за целта. На депутатите, бизнеса и синдикатите ще бъде предложено да решават дали Великобритания трябва да транспонира в своето законодателство евентуални бъдещи закони на ЕС за работническите права, вместо това да става автоматично. Именно затова лейбъристите смятат, че по този начин британските работници по отношение на правата си могат да се окажат далече зад европейските си колеги.", "date": "2019.03.06", "title": "Мей ухажва лейбъристките депутати с предложения за защита на работническите права"}
{"url": "https://www.24chasa.bg/novini/article/7332472", "text": "Няколко сгради в университетския комплекс в шотландския град Глазгоу бяха евакуирани, докато полицията проверява подозрителен пакет, открит в помещение за обработка на пощенски пратки, предаде ДПА, цитирана от БТА.  По препоръка на полицията няколко сгради в основния кампус на университета бяха евакуирани като предпазна мярка, след като съмнителна пратка беше открита в пощенския салон на учебното заведение, съобщи в Туитър университетът. Вчера лондонската полиция за борба с тероризма провери три предполагаеми колета бомби, открити в офиси на летището в лондонското Сити, на летище Хийтроу и на столичната жп гара Ватерло. Британската полиция съобщи, че до момента никой не е поел отговорност за трите малки колета и няма пострадали от устройствата, едното от които предизвикало малък пожар на летище \"Хийтроу\", посочва Ройтерс, като се позовава на висш служител на полицията за борба с тероризма. Дийн Хейдън, главен национален координатор на борбата с тероризма, не изключи възможността да се появят още такива устройства, които според него не били предназначени да убиват. Той каза, че за момента нищо не насочва към конкретни мотиви, изпращач или идеология. Не знаем кой ги е изпратил и засега не правим заключения дали имат отношение към свързан със Северна Ирландия тероризъм, допълни Хейдън. Малко по-късно беше открит втори подозрителен пакет в Кралската банка в Единбург. Оттам също последва евакуация. ", "date": "2019.03.06", "title": "Евакуираха университета в Глазгоу заради подозрителен пакет"}
{"url": "https://www.24chasa.bg/novini/article/7332480", "text": "Органите за сигурност на Руската федерация са прекратили през 2018 г. дейността на 129 щатни служители и 465 агенти на чуждестранни разузнавателни служби. Това съобщи днес руският президент Владимир Путин пред колегията на Федералната служба за сигурност (ФСС), предаде ТАСС, цитирана от БТА. Той подчерта, че чуждестранните специални служби се опитват да повишат своята активност в Русия, като \"по всички начини търсят достъп до сведения от политически, икономически, научен и технологичен характер\". По тази причина работата на ФСС трябва да бъде \"толкова по-надеждна\". Президентът констатира, че през миналата година руското контраразузнаване е действало \"резултатно и настъпателно\". Путин съобщи, че за периода от последните десет години броят на престъпленията с терористичен характер е намалял почти стократно. По думите му преди десет години тези престъпления са били 997, а през 2018 г. са били девет, което е в резултат на работата на специалните служби по осуетяване на действията на терористите. Той декларира, че независимо от обтегнатите си отношения с някои държави, Русия е готова да сътрудничи с тях в борбата с тероризма. На заседанието на колегията на ФСС Владимир Путин съобщи също, че през миналата година срещу Русия са били извършени 17 хиляди кибератаки. Той отбеляза, че от 2014 г. насам броят на такива нападения постоянно расте и постави пред контраразузнавачите задачата да се готвят за по-нататъшното им увеличаване.", "date": "2019.03.06", "title": "Путин: Чуждестранните специални служби опитват да повишат активността си в Русия"}
{"url": "https://www.24chasa.bg/novini/article/7332492", "text": "Президентът на Иран Хасан Рохани заяви днес, че преговори и компромис със САЩ са невъзможни, тъй като Вашингтон вероятно се стреми да свали правителството в Техеран, предаде Асошиейтед прес. \"Съединените щати казват, че Иран трябва да се промени\", каза Рохани на събрание в северния град Лахиджан в реч, предавана по телевизията. Той отвърна реторично, че Иран няма да се върне към времето преди ислямската революция от 1979 г., когато страната бе управлявана от монарх с подкрепата на САЩ, предаде БТА. По думите на иранския президент различията между Иран и САЩ са толкова големи, че \"не подлежат на преговори, нито може да има компромис\". Той подчерта, че сега страната е в състояние на икономическа война заради американските санкции и че отстъпките пред исканията на САЩ означават Иран да загуби всички свои \"исторически постижения\" като свободата, независимостта и демокрацията.", "date": "2019.03.06", "title": "Президентът на Иран: Преговори и компромис със САЩ са невъзможни"}
{"url": "https://www.24chasa.bg/novini/article/7332690", "text": "Бързоходна средна патрулна лодка на Военноморските сили днес извърши спешна медицинска евакуация на моряк от търговски кораб, плаващ под панамски флаг, съобщиха от пресцентъра на военния флот във Варна. Сигналът е подаден от Морския спасителен координационен център. Корабът, на който работи болният мъж, се е намирал на 60 мили от пристанище Варна, предаде БТА. Лодката с капитан III ранг Тенко Стефанов е отвела до плавателния съд военен лекар, който е прегледал болния моряк - индонезиец. Взето е решение той да бъде спешно откаран до брега заради съмнения за остро възпаление на апендикса. На сушата морякът е бил поет от реаномобил на многопрофилната болница \"Св. Анна\".", "date": "2019.03.06", "title": "Лодка на ВМС евакуира болен моряк \nот търговски кораб"}
{"url": "https://www.24chasa.bg/novini/article/7332707", "text": "Бразилският президент Жаир Болсонаро предизвика възмущение сред сънародниците си, след като публикува в \"Туитър\" видеоклип, на който се вижда как един мъж уринира върху друг мъж по време на улично празненство, предаде Асошиейтед прес. Постът на Болсонаро, разпространен снощи в социалната мрежа, е израз на критиката му срещу карнавала в Рио де Жанейро. Мнозина консервативно настроени бразилци не харесват празненствата на карнавала, тъй като ги смятат за просташки. Крайнодесният президент е сред основните обекти за подигравки от участниците в тазгодишния карнавал, предаде БТА. Видеото на Болсонаро в \"Туитър\" показва как по време на улично парти един мъж се опипва сексуално, после свежда глава и друг мъж уринира отгоре му. Постът съдържа и текст: \"Неудобно ми е да покажа това, но трябва да разкриваме истината\" за карнавала в Рио. Сред 35-те хиляди коментара от потребители на мрежата, събрани до днес сутринта, мнозинството са критични към публикуването на видеото, отбелязва АП.", "date": "2019.03.06", "title": "Бразилският президент възмути в мрежата с клип с неприлично съдържание от карнавала в Рио (Видео 18+)"}
{"url": "https://www.24chasa.bg/novini/article/7332720", "text": "Визитата на руския премиер Дмитрий Медведев в България не променя нищо. Това заяви пред  Георги Харизанов от Институт за дясна политика. Той допълни, че страната ни трябва да е щастлива от факта, че руската компания „Газпром” не иска да участва в проекта за хъб „Балкан”. „Българската страна ясно постави условията си там, където Русия има най-големи апетити – енергийните проекти. Въпреки тъгата по предишния стокооборот, която изрази премиерът Медведев, руската страна очевидно няма никакво намерение да сваля санкциите върху вноса на европейски стоки, които тя наложи в отговор на санкции, наложени от ЕС”, коментира Харизанов. Според анализатора, България не губи много от руските санкции, защото износът ни към страни от Европейския съюз е в пъти по-голям. Харизанов допълни, че ако държавата ни иска да се включи в проекта „Турски поток”, трябва само да се погрижи да няма противоречия с европейското законодателство. „Това нещо не беше спазено предния път около „Южен Поток. Подкрепа – не съм сигурен, че трябва да бъде организирана. Премиерът Медведев каза, че се притеснява да не се повторят порочните практики около ”Южен Поток”, за което руската страна носи огромна вина заради начина, по който беше организиран проектът. Важното е българската икономика да има достъп до енергийни ресурси”, каза председателят на Института за дясна политика. Георги Харизанов допълни, че има една хипотези защо ще има разклонение към България от „Турски поток”, въпреки че има договор да минава през Украйна до 2030 г. „Повтаря се инцидент като в Керченския пролив и Русия отново спира продаването и транзита през Украйна. Тогава какво правим – съдим ги? Но какво правят през това време българските предприятия и заводи – чакат края на делото? Създаването на устойчива система за търговия и пренос на газ е изключително важна за нас, за икономиката, а не за това коя политическа партия ще спори с друга”, каза Харизанов. По думите на Харизанов, не трябва да сме прекалено ентусиазирани за „Турски поток”, защото до момента няколко пъти се сменят плановете и политиката на руската страна.", "date": "2019.03.06", "title": "Георги Харизанов: Добра новина е, че „Газпром” не искат да участват в хъб „Балкан”"}
{"url": "https://www.24chasa.bg/novini/article/7332721", "text": "Министърът на туризма Николина Ангелкова участва в деветата министерска среща по проекта „По пътя на коприната“. Дискусията се организира от Световната организация по туризъм (СОТ) и се провежда в Берлин в рамките на международното туристическо изложение ITB, съобщиха от пресцентъра на Министерство на туризма. От създаването си програмата „По пътя на коприната“ е допринесла значително за поставянето му като международно признат, културен и туристически маршрут, а интересът в последните години непрекъснато нараства, каза министърът. Тя допълни, че за България, като страна част от Западният път на коприната, е изключително важно да участва активно във всички фази на развитието на инициативата. Ние бяхме домакини на втория международен семинар „По Западния път на коприната“ и направихме национален анализ за наследството ни, което е част от инициативата, информира министър Ангелкова. Участието ни в този пилотен проект хвърли светлина върху туристическия потенциал на проекта „По пътя на коприната“ и общите ползи от работата по утвърждаването му. Министърът на туризма на България изтъкна още, че може да се обмисли проект за събиране и обобщаване на информация за инициативата, която да се използва като обща база данни за туристическия потенциал на „По пътя на коприната“.", "date": "2019.03.06", "title": "Ангелкова участва в Берлин в деветата министерска среща по проекта „По пътя на коприната“"}
{"url": "https://www.24chasa.bg/novini/article/7332732", "text": "Във връзка с публикувани тенденциозно избрани факти и интервюта, свързани с „Открито“, и по повод постъпили въпроси относно водещата Валя Ахчиева, Българската национална телевизия изпрати официална позиция. Ето и цялото изявление на БНТ:  Както е известно на 23.01.2019 г. Управителният съвет на БНТ взе решение да обяви вътрешен конкурс за ново предаване за разследваща журналистика. БНТ последователно се стреми да гарантира високи професионални стандарти, при стриктно спазване на законодателството, етичните норми и добрата журналистическа практика. За да се осигури максимална равнопоставеност при кандидатстването с концепции на всички журналисти, настоящият тв формат „Открито” бе временно спрян. БНТ осъзнава, че разследващата журналистика е високо отговорна задача и поради факта, че би могла да засегне съдби и бизнес интереси, е задължително да отговаря на принципите на обективност, безпристрастност и по никакъв начин да не влиза в конфликт на интереси. Трудовият договор между г-жа Ахчиева и БНТ не е прекратен. На 11.02.2018 г. от Валя Ахчиева бяха поискани писмени обяснения, произтичащи от неизлъченото предаване на 27.01.2019 г. „Открито”. Г-жа Ахчиева, в разрез с вътрешните правила на работа в телевизията и без задължителното предварително одобрение, на 16.01.2019 г. е заявила и потвърдила в Независима строителна лаборатория „Инфраструктура” ЕООД – гр. София, извършването на лабораторни изпитания на бетон. В резултат, лабораторията е издала фактура № 0000003836 от 21.01.2019 г. към Българска национална телевизия, МОЛ: Константин Валентинов Каменаров, с което телевизията е задължена да изплати сума в размер на 960 лева с включен ДДС, за сметка на бюджета на БНТ. На 11.02.2018 г. след покана за писмени обяснения и преди да ги представи, г-жа Ахчиева, заяви виждането си, че има право да изразява и разпространява информация в медии, извън сектора на радиото и телевизията, в съответствие с правилата на БНТ за лоялност и защита на конкуренцията. С писмен отговор Генералният директор на БНТ уведоми г-жа Ахчиева, че по силата на сключения между нея и БНТ трудов договор, тя има и задължения към БНТ, извън тези, предвидени в качеството й на водещ (качество, което в момента не упражнява). Въпросният отговор е писмото, което г-жа Ахчиева си позволи да разпространи в редица електронни медии на 01.03.2019 г. и което, според нейно изявление, е пречка да изразява свободно мнението си. Писменият отговор, независимо, че е изведен и изпратен до нея на 18.02.2018 г., е подготвен и подписан дни преди това. Наложеното на Валя Ахчиева дисциплинарно наказание „предупреждение за уволнение“ - Заповед № РД-10-84 от 25.02.2019 г. е във връзка с нарушенията на процедурите, свързани с организацията, реда и условията за реализация на телевизионна продукция, регламентирани в Правилника за производство на телевизионна продукция и продуцентска дейност на БНТ. Г-жа Ахчиева не е изпълнила конкретни ангажименти, в качеството си на изпълнителен продуцент, свързани с процеса на бюджетиране на предаванията, уредени в Правилника, действията й са в противоречие и с длъжностната й характеристика, която е неразделна част от трудовия й договор. Съобразно фактите и мотивите, изложени подробно в заповедта за налагане на дисциплинарно наказание, г-жа Ахчиева е извършила неправомерни действия, за което следва да понесе дисциплинарна отговорност. По повод спекулациите, свързани с предаването „Открито“ от месец декември миналата година, БНТ заявява, че дни преди излъчване на 09.12.2018 г. на предаване, са постъпили две писма, в които са изразени съмнения относно качествата на работата на БНТ като обществена телевизия, както и по отношение на нарушения на етичните и професионални стандарти от журналист, работещ в медията, за което е сезирана Прокуратурата. БНТ незабавно реагира като изпрати писмо до Върховна касационна прокуратура за проверка на случая. БНТ като отговорна обществена медия не може да си позволи излъчване на предаване, което е обект на проверка от компетентните органи. Относно правото за изразяване и разпространяване на информация, ръководството на БНТ заявява, че разчита на професионалната работа на всеки един от журналистите и служителите, както и на тяхната лоялност, коректност и добросъвестност. Ръководството на БНТ категорично споделя убеждението, че законите, приложимите правила и лично поетите задължения следва да се спазват от всеки журналист и служител в телевизията. В случай, че тези задължения не се спазват, всеки лично носи отговорност за извършените от него нарушения.", "date": "2019.03.06", "title": "Валя Ахчиева с \"предупреждение за уволнение\" от БНТ"}
{"url": "https://www.24chasa.bg/novini/article/7332706", "text": "Столична фирма е внесла инвестиционно намерение в община Банско за изграждане на летище за малки самолети. Фирмата се занимава с внос на спортна, планинска и ски екипировка. Нейни представители вече са огледали и намерили подходящ терен, който е общинска собственост, с площ около 250 дка в района между банско и с. Баня. \"Това е само намерение и още всичко е в начална фаза. Предложението изглежда обаче привлекателно, защото едно такова летище за малки самолетчета ще улесни и съкрати времето за придвижване до Банско. Пътуването с такива самолети става все по-разпространено и в бъдеще ще се използват все повече\", коментира кметът Георги Икономов. Той е възложил на служителите от администрацията да проверят дали теренът е допустим за такива цели. Ако няма проблеми, вероятно ще се коментира отдаването му на концесия за 30 г. Предстои внасяне на официално предложение до Общинския съвет от фирмата, която иска да инвестира, и обсъждането от местните парламентаристи.  ", "date": "2019.03.06", "title": "Столична фирма иска да строи летище край Банско за малки самолети"}
{"url": "https://www.24chasa.bg/novini/article/7332736", "text": "Валя Ахчиева е наказана дисциплинарно с \"предупреждение за уволнение\" от ръководството на БНТ на 25 февруари 2019 г., тъй като е нарушила Правилника за производство на телевизионна продукция и продуцентска дейност на БНТ. Също така не е изпълнила конкретни ангажименти в качеството си на изпълнителен продуцент, свързани с процеса на бюджетиране на предаванията, обявиха от ръководството на обществената телевизия в позиция, изпратена до медиите. Според тази позиция действията на Ахчиева са в противоречие и с длъжностната й характеристика, която е неразделна част от трудовия й договор. Ръководството на БНТ заявява, че трудовият договор на журналистката с телевизията не е прекратен. Предаването й \"Открито\" обаче беше спряно с решение на Управителния съвет на БНТ, след като на 23 януари 2019 г. УС обяви вътрешен конкурс за ново разследващо предаване. С мотива, че всички кандидати трябва да участват при равни условия, \"Открито\" беше свалено от ефира. Междувременно Ахчиева е поискала съгласие от генералния директор Константин Каменаров да излъчи заснетите си предавания в други медии. Каменаров е отговорил писмено, че това не може да се случи, тъй като тя има договор с БНТ и клаузите за лоялност към медията продължават да важат. Ето цялата позиция на ръководството на БНТ, изпратена до медиите:", "date": "2019.03.06", "title": "Валя Ахчиева наказана дисциплинарно с \"предупреждение за уволнение\""}
{"url": "https://www.24chasa.bg/novini/article/7332833", "text": "От влизането в сила на Закона за културното наследство (Обн., ДВ, бр. 19 от 13.03.2009 г.) до настоящия момент са издадени деветнайсет наредби на министъра на културата, една инструкция и пет правилника. За обществено обсъждане са публикувани две наредби по реда на ЗКН. Това се казва в становище на Министерството на културата  \"Към настоящия момент се работи по изготвянето на оставащите три наредби по реда на ЗКН\", твърдят още от ведомството.", "date": "2019.03.06", "title": "Министерството на културата за доклада на Сметната палата: Работи се по издаване на 3 нови наредби"}
