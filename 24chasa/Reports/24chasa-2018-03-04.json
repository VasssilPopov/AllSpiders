{"url": "https://www.24chasa.bg/novini/article/6746798", "text": "17 акта с глоби за общо 152 000 лв. са наложили от Регионалната инспекция по околната среда и водите в София на обекти, замърсяващи въздуха. Това е станало по време на акцията, стартирала на 21 декември м.г., която ще продължи по поетапното затваряне на всички обекти, съобщиха от инспекцията. РИОСВ в София заедно със Столичния инспекторат към общината са проверили общо 43 обекта, от които 23 автосервиза, 14 площадки за отпадъци и 3 цеха за мебели. Проверките са част от контрола върху нерегламентираното горене на отпадъчни материали, които замърсяват въздуха в София. Преди това РИОСВ заедно с инспектората провериха обектите за утилизиране на отработени масла, които са на специален режим и се лицензират. Три от тях бяха затворени. ", "date": "2018.03.04", "title": "152 000 лв. глоби за замърсяване на въздуха в София"}
{"url": "https://www.24chasa.bg/novini/article/6746472", "text": "Пенсионер от Карлово, потрошил съсед, беше оправдан, след като съдът прецени, че е действал в условията на неизбежна отбрана и е защитавал съпругата си. Инцидентът е станал на 30 август 2016 г. Рано сутринта Калина Методиева тръгнала да води кравата на паша. Изкарала я на улицата и се върнала да затвори дворната врата. През това време добичето се насочило към отсрещния тротоар, където била къщата на Петко Коев, и започнало да яде от дървото му с ябълки. Той се вбесил, грабнал дебела тояга и се втурнал навън. Изскочил в гръб на Методиева и я ударил с всичка сила по гърба. Жената паднала и се развикала за помощ, а съпругът й Иван хукнал да я спасява. Комшията замахнал и към него, но пенсионерът хванал сопата и двамата се сборичкали. Прокуратурата твърди, че Методиев е бутнал съседа, който залитнал и строполил на земята. Впоследствие бил закаран с линейка в болница, където се установило, че има фрактура на крака. От своя страна битата жена си извадила медицинско за получената травма от боя. Според магистратите Иван Методиев е реагирал като човек, чиято съпруга е станала жертва на противоправно действие, и затова не може да носи наказателна отговорност.", "date": "2018.03.04", "title": "Оправдаха мъж за потрошен съсед, бранел жена си"}
{"url": "https://www.24chasa.bg/novini/article/6746860", "text": "От 2009 г. най-малко 5000 души годишно се отказват от косовското си гражданство, предаде агенция МИА. От 2009 до края на 2016 г. над 40 000 косовски граждани са сменили гражданството си, за да могат да се заселят в някоя от страните от Европейския съюз, която не позволява двойно гражданство. Най-голям процент от тях живеят в Германия, предаде БТА. По данни на косовското министерство за диаспората около 400 000 косовски граждани живеят в чужбина, най-много от тях в Германия и Швейцария, следвани от Италия, Швеция и Канада.", "date": "2018.03.04", "title": "Най-малко 5000 годишно се отказват от косовското си гражданство"}
{"url": "https://www.24chasa.bg/novini/article/6746734", "text": "Няма нужда да бъде променян законът, в момента той защитава д-р Иван Димитров. Имаме класически случай на неизбежна самоотбрана според това, което е съобщено като факти. Проникнато е в жилището на медика и има непосредствено нападение върху него, коментира пред „24 часа” Емилия Недева, известен правозащитник, адвокат с богата практика по наказателни дела у нас и в Европейския съд. Според нея когато има противоправно нападение срещу личността и собствеността на гражданина, в случая на д-р Иван Димитров, не само атакувания, но и всеки, който се намира в близост и възприеме тази заплаха, може да упражни правото си на самозащита. „Полицията често мисли, че трябва да се отбраняваш по същия начин и със същите средства, с които си бил нападнат. Когато обаче те атакуват с нож, това изисква отблъскване или преустановяване на нападението с всички възможни средства, които имаш на разположение. Включително и с огнестрелно оръжие, независимо, че то има по-голямо поразяващо действие, отколкото ножа”, смята юристката. Тя е категорична, че за да бъде запазена телесната ти неприкосновеност и собствеността ти, можеш да използваш всякакви средства, ако това нападение не е преустановено. „Законът изрично казва, че когато нападение е извършено чрез проникване с насилие или взлом в жилище, никога няма превишаване пределите на неизбежната отбрана. Тоест, по съобщените факти по случая, след като има проникване в жилището на д-р Димитров, не може да се приложи текста за превишаване на пределите на неизбежната отбрана”, категорична е Недева. За нея е безумно да бъде задържано едно лице, когато фактите сочат това, което се съобщава днес. „Да извършиш убийство дори при превишаване на пределите на неизбежната отбрана, е наказуемо с до 5 г. лишаване от свобода и не представлява тежко умишлено престъпление по смисъла на закона, което да предполага задържане”, тълкува юристката. Тя не приема твърденията, че в момента прокуратурата е между чука и наковалнята около казуса с пловдивския лекар. „Видя ми се крайно несъответно, че нападателят бил осъждан за кражби. Няма значение колко присъди имаш. Когато си осъществил противоправно нападение и имаш посегателство не само срещу собствеността, но и срещу лекаря, категорично д-р Димитров е имал право да отбранява себе си и семейството си”, смята Недева, която води едни от най-тежките наказателни дела в Пловдив и страната. Според нея явно медикът е забелязал и усетил, че нападателят е въоръжен. „Какво да чака повече? Освен на него да посегне и на децата му?”, пита тя. И повтаря, че законът няма нужда да бъде променян. „Той е много добър в сегашния си вид, но трябва да бъде тълкуван правилно. Има постановление на пленума на Върховния съд за неизбежната отбрана от 1973 г. Не е изгубило своята сила. Много малко хора го четат, включително и разследващите”, обобщи юристката.", "date": "2018.03.04", "title": "Топ юристът Емилия Недева: Законът пази пловдивския лекар, безумно е да го задържат"}
{"url": "https://www.24chasa.bg/novini/article/6746913", "text": "Словашките власти подновиха разследването на заплахите, отправени от бизнесмен към журналиста Ян Куциак, който бе убит миналата седмица заедно с годеницата си, предаде Асошиейтед прес, цитирайки главния прокурор на страната. Миналата година Куциак заявил, че бизнесменът Мариан Кочнер го е заплашил след публикуването на статия за него. Журналистът обвинил полицията, че не е предприела действия след подадената от него жалба. Кочнер отрича да е правил нещо нередно. На дебати в частната телевизия \"TA3\" главният прокурор Яромир Чишнар призна, че е била подадена жалба и заяви, че следователите ще разгледат отново заплахите. Той обаче добави, че не вярва този случай да е свързан със смъртта на журналиста. В последната си статия Куциак пише за влиянието на италианската мафия в Словакия и възможните й връзки с хора от обкръжението на премиера Роберт Фицо. Чишнар заяви, че в разследването на словашкото следствие ще се включат и италиански експерти. По-рано Словакия съобщи, че ФБР, Скотланд ярд, Европол и полицаи от Италия и Чехия помагат на словашката полиция в разследването. Бивш италиански прокурор заяви, че Италия се е опитала да предупреди Словакия за нарастващото влияние на италианската мафия на нейна територия.", "date": "2018.03.04", "title": "Разследват заплахи срещу убития словашки журналист"}
{"url": "https://www.24chasa.bg/novini/article/6746928", "text": "Френският президент Еманюел Макрон призова иранския си колега Хасан Рохани да окаже натиск върху режима на Башар Асад, за да бъдат прекратени нападенията срещу мирните граждани в Източна Гута, предаде Франс прес, цитирайки съобщение на френското президентство за телефонния разговор. Освен това френският президент е настоял Рохани да окаже необходимия натиск върху сирийския режим да се позволи достъп на хуманитарна помощ и евакуация на критичните медицински случаи. Двамата лидери са готови да работят през идните дни за постигане на резултати на място, добавя френското президентство. То подчертава, че \"поради връзките си с режима Иран носи специална отговорност за прилагането на хуманитарното примирие, предвидено в резолюция 2401 на Съвета за сигурност на ООН\", предаде БТА. Сирийският президент Башар Асад, подкрепян от Москва, никога не е криел намеренията си да си върне контрола над намиращия се близо до Дамаск анклав Източна Гута, където от 2013 г. са обсадени около 400 000 мирни граждани. Сирийският режим съобщи днес, че е настъпил по няколко фронта в Източна Гута, която беше подложена на въздушни удари и артилерийски обстрел. По данни на Сирийския център за наблюдение на човешките права режимът си е върнал контрола над повече от 25 на сто от Източна Гута. Силите на режима са само на 3 км от Дума, главния град на анклава. Според центъра причината за бързия напредък е, че операциите се развиват предимно в селскостопански райони, а не в градска обстановка. Бунтовниците в Източна Гута бяха принудени да отстъпят и да се прегрупират поради възприетата от правителството тактика на \"изпепелената земя\", заяви говорител на групата Джаиш ал Ислам, цитиран от Ройтерс. Той обеща, че правителствените сили ще бъдат прогонени от завзетите територии и добави, че бунтовниците отново разполагат с укрепени позиции, за да се противопоставят на нападащите сили. Освен това Макрон е подчертал пред Рохани, че Франция държи на ядреното споразумение с Иран, сключено на 14 юли 2015 г. и е припомнил исканията на Париж по въпроси, които не са включени в споразумението, но изискват ясен отговор от Иран, като иранската програма за балистични ракети и сигурността в региона. Всички тези въпроси ще бъдат обсъдени при утрешното посещение на френския външен министър Жан-Ив Льо Дриан в Техеран, отбелязва АФП.", "date": "2018.03.04", "title": "Макрон призова Иран да окаже натиск за спиране на нападенията в Източна Гута"}
{"url": "https://www.24chasa.bg/novini/article/6746800", "text": "През седмицата, която отбеляза края на февруари и началото на март, цитрусовите плодове по борсите и тържищата започнаха да поскъпват, личи от бюлетина на Държавната комисия за стоковите борси и тържищата. Цените на едро на портокалите, лимоните и мандарините са с между 2 и 8% по-високи, отколкото в края на предишната седмица. От южните плодове поевтиняват единствено бананите, но съвсем леко - с 3,6%. При останалите плодове и зеленчуци има намаление на цената, но с някои изключения. Вносните краставици например поскъпват с 3,7% за една седмица по цени на едро, но родните зеленчуци поевтиняват. Цената на едро на зрелия кромид лук например е паднала с над 15% в сравнение с предишната седмица. ", "date": "2018.03.04", "title": "Цитрусовите  плодове започнаха  да поскъпват"}
{"url": "https://www.24chasa.bg/novini/article/6746937", "text": "7-минутна импровизирана реч на руския патриарх Кирил Московски малко преди да излети от София остави безмълвни участниците в официалния обяд, даден от Светия синод. Когато се казва истината, нека да бъде цялата истина, призова главата на руската църква и обяви категорично, че Европа абсолютно не желаела освобождението на България от ислямско иго, а Русия се противопоставя на Европа.", "date": "2018.03.04", "title": "Руският патриарх: Европа абсолютно не желаеше освобождаването на България от ислямското иго"}
{"url": "https://www.24chasa.bg/novini/article/6746943", "text": "Върховният водач на Иран Аятолах Али Хаменей разкритикува американския президент Доналд Тръмп и Конгреса, чрез съобщение в социалните мрежи в неделя, за това, че нямат смелост да се изправят срещу оръжейното лоби и да въведат по-строг контрол върху разпространението на огнестрелно оръжие, пише американското издание Washington Examiner. „Никой не смее да приложи окончателно решение на проблема с насърчаването на продажба на оръжия и убийствата в Америка. Какво е решението? Тези оръжия да бъдат обявени за нелегални“, написа Върховния водач на Иран в своя Туитър, предаде БТА. „Оръжейните компании са толкова могъщи, че конгресмените и сенаторите в САЩ не смеят да наложат забрана над продажбата на оръжия, дори американския президент не смее да говори и да се изправи срещу тях. Това е корупция“, продължи Хаменей. Той добави, че неспособността на САЩ да действат следва от липсата „на духовни идеали, което доведе западните общества дотук“. Хаменей обясни как смята, че една нация може да \"постигне блаженство\", ако предпочита \"религиозните и божествени идеали\", твърдейки, че тези идеали трябва да влияят на инвестициите в науката и да стимулират икономиките. „Днес в САЩ властват насилие, морален упадък, разпадане на семейната клетка, разваляне на младежите и бъдещите поколения“. Тези тенденции са стигнали до там, че американските интелектуалци настояват за промяна на съдържанието на филмите, рекламите, холивудското кино и така нататък... от преди 100 години с нови морални аспекти“, написа Хаменей.", "date": "2018.03.04", "title": "Иран: Заради корупция и морален упадък САЩ не могат да наложат контрол над оръжията"}
{"url": "https://www.24chasa.bg/novini/article/6746920", "text": "“Да посрещнем руския патриарх с “Макаров” и със “сребърен куршум” са едни от фейсбук коментарите, предизвикали полицаи да връчат предупредителни протоколи на авторите, за да спрат със заплахите към патриарх Кирил, казват източници от МВР. Предупредените са били 4-ма. За посещенията на полицаи по домовете им стана ясно от видеоклип, качен в социалната мрежа в навечерието на 3 март от един от потърпевшите, Иво Дошев. Коментарът “Да посрещнем руския патриарх с “Макаров” е дело на жена, пуснат е във фейсбук група. Сигналът за него дошъл от НСО. Отец Рафаил Росен Стефанов пък отвърнал на публикацията в групата с коментар, че Кирил трябва да бъде посрещнат със “сребърен куршум”. Според различни легенди с такъв се убива вампир. “Нали не вярвате, че това е истина... Нямам възможност да навредя на здравето и живота на Кирил Гундяев”, каза за “24 часа” отец Рафаил и подчерта, че думите му са шега. Като християнин обаче не приемал визитата. “Обиден съм и 3 март да се свързва с този човек, който е слуга на Путиновия режим”, допълни йеромонахът. А появата на двама полицаи в дома му на 2 март по тъмно той приемал като милиционерщина. Иво Дошев пък няма представа защо от МВР са искали да му връчат предупредителен протокол. Той не го е подписал. “Не съм писал нищо за лицето Кирил Гундяев. Ние сме миряни, които са тероризирани от спецслужбите”, заяви мъжът, който се занимава с телекомуникации. Предупредителният протокол е уреден в Закона за МВР. Той не носи административни санкции. Четиримата ще потърсят адвокати, за да защитят правата си. Така изглежда предупредителният протокол, който са получили фейсбук потребителите да не отправят заплахи към патриарх Кирил.", "date": "2018.03.04", "title": "Призиви във фейсбук да посрещнат руския патриарх с “Макаров” и сребърен куршум"}
{"url": "https://www.24chasa.bg/novini/article/6746959", "text": "Словашкият премиер Роберт Фицо отхвърли  , предизвикана от убийството на разследващия журналист Ян Куциак и годеницата му, предаде Асошиейтед прес. Фицо каза тази вечер, че всяка промяна в сегашното трипартийно коалиционно правителство трябва да бъде одобрена от коалиционните партньори, а президентът няма право да прави подобни предложения, предаде БТА. По-рано днес президентът Киска отправи призив за съществени промени в правителството или за свикване на предсрочни избори заради силното недоверие на обществото към държавата. Фицо каза, че предложението на президента е равностойно на отхвърляне на резултатите от парламентарните избори през 2016 г., Една от по-малките партии в коалицията, както и опозицията поискаха оставка на вътрешния министър Роберт Калиняк, добавя АП.", "date": "2018.03.04", "title": "Словашкият премиер отхвърли предложението на президента за промени в правителството"}
{"url": "https://www.24chasa.bg/novini/article/6746967", "text": "Насилието в Източна Гута ескалира въпреки призива на ООН за примирие преди седмица, а бомбардирането на този обсаден сирийски бунтовнически анклав е недопустимо наказание на цивилни, заяви ООН, цитирана от Ройтерс. Има информация за близо 600 убити и над 2000 ранени в артилерийски обстрел и въздушни удари от 18 февруари, заяви регионалният хуманитарен координатор на ООН Панос Мумцис, предаде БТА. Той също отбеляза, че при минометен обстрел на бунтовниците по столицата Дамаск са убити и ранени десетки цивилни. \"Вместо силно необходимо примирие продължаваме да сме свидетели на още боеве, още смърт и още тревожни съобщения за гладуващи хора и бомбардирани болници. Това колективно наказание на цивилните е просто недопустимо\", се казва в изявление на Мумцис.", "date": "2018.03.04", "title": "ООН: Бомбардирането на Източна Гута е недопустимо колективно наказание"}
{"url": "https://www.24chasa.bg/novini/article/6746977", "text": "Хиляди македонци, развяващи флагчета, излязоха на протест в Скопие срещу възможна промяна на името на тяхната страна, за което настоява съседна Гърция, предаде Ройтерс. \"Ние сме македонци\", скандираха участниците в проявата. Демонстрантите, организирани от движението \"Ние сме Македония\", се събраха под статуята на Александър Велики на главния площад в Скопие, предаде БТА. \"Тук сме, защото въпросите за името, идентичността, конституцията и езика са теми, по които трябва да заемем позиция\", заяви пред множеството Евица Стоянова-Камберова от организаторите на митинга. Подобни митинги бяха организирани и от изселници в САЩ, Австралия, Нова Зеландия, Холандия, Великобритания, Италия, Чехия, Словения и Малта. Движение \"Ние сме Македония\" настоява великите сили да се намесят и да се сключи международен договор, според който Гърция да отстъпи от \"максималистичните\" си искания, а Македония да влезе в международните институции под конституционното си име Република Македони", "date": "2018.03.04", "title": "В Скопие протестираха срещу смяната на името на Македония"}
{"url": "https://www.24chasa.bg/novini/article/6746950", "text": "Всеки, който е нападнат в дома си по време на опит за обир, да може да се защитава, без това да е подсъдно по Наказателния кодекс. Такава промяна ще предложи депутатът от ГЕРБ Маноил Манев. Той съобщи за инициативата си във фейсбук и обяви, че ще търси подкрепа от всички парламентарни групи. Повод за предлаганите от Манев промени е случаят с лекаря в Пловдив Иван Димитров, който уби крадец, нахлул в дома му, за да защити семейството си. Манев започва инициатива за промяна на чл.12, ал 3 от НК, която гласи следното: \"Няма превишаване пределите на неизбежната отбрана, ако нападението е извършено чрез проникване с насилие или с взлом в жилище\". Депутатът от ГЕРБ иска да отпаднат думите \"...ако нападението е извършено с насилие или с взлом\". \"По този начин ще направим жилището неприкосновено и дори ако е проникнато в него с измама или друг начин, всеки, който е нападнат в дома си, ще може да се защитава!!!\", написа във фейсбук Манев.", "date": "2018.03.04", "title": "Депутат от ГЕРБ ще променя Наказателния кодекс след случая с лекаря от Пловдив"}
{"url": "https://www.24chasa.bg/novini/article/6746987", "text": "Софийският градски съд  , взривили банкомат в София. Мотивите на магистратите бяха, че мъжете са обществено опасни и вече са имали криминални прояви, предаде Решението важи за четирима от общо петимата мъже, задържани след зрелищна гонка в петък. Това са Иван Янински-Шумахера, Юлиян Ценев–Байката, Росен Цветков–Ръкспина. Четвъртият е Пламен Попов. Петият обирджия е Николай Анев–Лъвчето. Мярката може да бъде обжалвана до три дни. Всички обвиняеми са с богато криминално минало. Групата е действала на територията на България от 7 месеца.", "date": "2018.03.04", "title": "Шумахера и хората му остават в ареста"}
{"url": "https://www.24chasa.bg/novini/article/6746731", "text": "ЧЕЗ може лесно да промени решението си и да включи българското правителство като представител на българската държава в сделката. Това коментира Петър Поспихал, посланик на Чешката република в България през периода 1993-1998 година, пред  Той обясни, че дружеството в Чехия е много голямо, има влияние и ресурси, а влиянието му е такова, че понякога „прави нещата със сила и решителност както и своя логика, която понякога не обръща внимание на интересите на Чехия или България”. Дипломатът обясни, че в Чехия държавата не е собственик на собствеността в пряк смисъл, притежава около 69% от акциите на ЧЕЗ и с това може да влияе върху персоналните въпроси върху надзорния съвет. Но не може да влияе върху решенията на ЧЕЗ. По думите му Андрей Бабиш не е голям привърженик на моментното ръководство на ЧЕЗ и си личи, че не е близък с тях. „Даниел Бенеш, който е изпълнителен директор на „ЧЕЗ Груп” е близък с президента Милош Земан. Бабиш е премиер в оставка и очаква следващата номинация. При нас Конституцията е малко друга – дава възможност Бабиш пак да получи мандат за съставяне на правителство и той може да го получи само от президента. Президентът може да предположим, че си поставя някакви условия и ако спекулираме едно от тези условия може да е „не ми пипай ръководството на ЧЕЗ”. За Бабиш не е комфортно да влияе в ЧЕЗ”, обясни посланикът. ЧЕЗ трябваше повече да се грижи за стабилността на тази сделка. Не е отговорно да продавам на някого с ресурс, който не отговаря на размера на проблема. Това е безотговорно, посочи още Поспихал. Той уточни, че по-важното е, че една държава трябва да е подготвена, за да влияе върху стратегическите си интереси. „Кой друг освен държавата влияе върху законодателството и процедурите си. Не прави най-добро впечатление, че никой не говори, не се интересува и дни след подписването на договора изведнъж се появи проблем”, коментира той.", "date": "2018.03.04", "title": "Експосланик: ЧЕЗ лесно може да продаде на БГ държава, те са близки до президента Земан"}
{"url": "https://www.24chasa.bg/novini/article/6746729", "text": "Кандидатът за президент на Русия Ксения Собчак съобщи, че е била нападната в центъра на Москва, предава РИА Новости, като се позовава на съобщението й във Фейсбук. Инцидентът се е случил на изхода на Петровския пътен дворец, където се е провеждало мероприятие, посветено на рождения ден на Михаил Горбачов, предаде \"Фокус\". Според думите на Собчак, непознат мъж я е повалил и я е залял с някаква течност, като е викал „Това е за Жириновски!“ Охраната е задържала нападателя. Щабът на Собчак твърди, че това е бил Алан Дзуцев, помощник на председателят на Московската дума Алексей Шапошников. РИА Новости припомня, че по време на телевизионен дебат в сряда, Ксения Собчак заля с вода кандидатът за президент на Русия и председател на Либерално-демократичната партия на Русия Владимир Жириновски, който я псуваше. Скандалът се развихри по време на изказването на друг кандидат за президент – Сергей Бабурин.", "date": "2018.03.04", "title": "Нападнаха Ксения Собчак на рождения ден на Михаил Горбачов"}
{"url": "https://www.24chasa.bg/novini/article/6746024", "text": "- Зад съчетанието на тези привидно противоречиви, несъвместими понятия се крие духът и смисълът на моята професионална дейност. Отне ми близо 400 страници да разкажа защо смятам така и няма как сега да го обобщя в няколко изречения. Със сигурност не се опитвам да привлека интерес. Смисълът на този нравствен оксиморон е доста дълбок и той би могъл да бъде разбран само ако книгата бъде прочетена. Докрай. - Сигурен съм, че тълкуванията ще бъдат най-различни, в зависимост от това кой и как чете книгата. Слава богу, хората сме различни както по външност, така и по ум, чувствителност, пристрастия и ред други признаци. Бих искал да оставя всеки сам да прецени дали избраната от мен форма е сполучлив или погрешен ход. И най-важното дали това, което съм споделил за себе си, вълнува и води към размисъл. Всъщност тази автобиографична книга е Съгласих се да я напиша, след като отказвах на издателя цели три години. И когато най-сетне се захванах, започнах да виждам на екрана на съзнанието си картини от своя живот, които възпроизведох с думи. Между кориците на книгата са най-ярките образи, които съм запаметил през 70-годишния си съзнателен живот. Явно по природа съм склонен към образност. А пък освен киното, част от биографията ми са заниманията с архитектура и рисуване. - Не спестих нищо умишлено. Нищо не съм прикрил, съобразих се единствено с обема. В писането съм също толкова самоубийствено откровен, както във филмите си и всичко останало. Наясно съм, че откровеността е опасна и вредна от практическа гледна точка. Зная, че тя ме прави силно уязвим, но не мога да избягам от себе си. Просто Понякога ми се е искало така нареченият здрав разум да ръководи постъпките ми, но чувствата винаги са вземали връх. - Изглежда имам това свойство да предизвиквам омраза у определен тип хора. Усещал съм се като обект и на омраза, и на завист, но това е било нищожно в сравнение с тоновете любов, които съм получил през живота си. Признанието и уважението от страна на милионите зрители на моите филми в продължение на близо четири десетилетия зачеркват с един замах завистта на малцината омразници – предимно хора от моите среди. Невероятно хубаво е усещането, че съм получил толкова много любов. Вероятно, не съвсем заслужено. - Да, в книгата описвам как съм успял да надиграя комунистическата Държавна сигурност. Да измамя службите. В моя случай ДС се провали напълно в опита си да ме използва за целите на външното си контраразузнаване. Чувствам се изключително горд с това, че успях да наложа собствената си воля над една толкова могъща структура. Бягството ми през 1968-а в Англия през Турция бе смятано за държавна измяна според правилата на тогавашната идеология. След като се върнах, бях на косъм да ме вкарат в затвора, но няколко щастливи Малцина са тези, които са успявали да надиграят ДС и аз съм един от тях. Не само тогава – никога не съм позволявал на никого да наложи своята воля върху мен и всички, които са се опитвали да го направят, са се проваляли. - Не. Изобщо не си го представях. Мислех, че си отивам от България завинаги. Само че тогава Просто това чувство на тъга, на мъка по родината, е много силно у някои хора. То отсъства при други, но при мен се оказа страшно силно. Върна ме и осъзнаването на обстоятелството, че в страна, в която не е минало детството ми, не можех да бъда автор, а само изпълнител. - Още от самото начало ме вълнуваше възможността да достигна до възможно най-широк кръг зрители с разказването на едновременно смешни и тъжни истории. За мен трагикомедията е същността на човешкото съществувание. Затова комедиите ми са изпълнени с тъга, а в трагедиите ми има много смях. Това, което ме подтикна да направя \"Маргарит и Маргарита\", бе усещането, че не бих могъл повече да уважавам самия себе си, а камо ли да искам уважение от други, ако не се преборя със страха от цензурата. Сиреч, ако не успея да надмогна автоцензурата. А тя беше в основата на нашето изкуство по онова време. Идеологическите началници разчитаха, че всички творци ще бъдат достатъчно разумни да не хулят строя. И ако не го хвалят за пари – както правеха мнозина, поне ще си държат езика зад зъбите, като не се захващат с опасни теми. С бяс към самия себе си си казах, че единственият начин да докажа, че съм мъж, че съм достоен за уважение, бе да се преборя с това чувство на страх. И да направя филма така, както само аз и единствено аз реша. Една от основните, според мен, задачи на изкуството като цяло е да поразтърсва хората. Да хвърля камък в блатото. С \"Маргарит и Маргарита\" отново прибягнах до хитрост. Успях да изиграя цензурата на ниво Киноцентър и дори заблуждавах по-страхливите сред екипа и актьорите, че правим „невинен” любовен филм. До стъпването на снимачната площадка не казвах какво предстои да се заснеме. Щастлив съм, че никой не се отметна, пък и всички вече се бяха хванали на хорото. Оказаха се достойни хора и решиха да продължат с мен въпреки страха си. Затова започвам книгата с мотото: - Един от най-големите ми недостатъци в житейски, битов смисъл е крайната ми неспособност да правя каквото и да било по поръчка. Не познавам друг режисьор или кинаджия в България, който да не е направил нито една халтура и нито една реклама. Мнозина хора на изкуството изкарват по този начин бързи и лесни пари. Аз не мога, защото не търпя, Това беше и причината, поради която не останах на Запад. Там трябваше задълго да вляза в подчинена роля на продуцентите, на хората с парите. А на Живков отказах с обяснението, че ми е поискал много висок хонорар и е невъзможно да осигуря бюджета за филма. - Да, но най-вече ме е опазил късметът. Случайността. Онова, което ми помогна да се размина със смъртта 7 пъти по необясними за мен начини. Баща ми бе разочарован от проявленията на комунистическата власт още в началото на 50-те години. На смъртния си одър ми каза, че единственото нещо, за което съжалява в живота си, е, че на младини е повярвал в тази идеология. Същото разочарование са изпитали и ред изтъкнати западни интелектуалци и творци, увлекли се по комунистическата идея – Пикасо, Камю, Жан-Пол Сартър, Джоузеф Лоузи и още много други. - Не мога да изпитвам нищо друго към онези първи, мутрешки години на мнимата ни демокрация, освен отвращение. Макар че сега е още по-гадно, защото тогава престъпността, мафиотщината беше на улицата. Беше видима. А сега се скри. Барна се в скъпи костюми и се барикадира със силни магистрати. Стана по-лъскава. Но нищо не се промени. България продължава да е най-бедната, най-изостаналата и корумпирана страна в Евросъюза, а хората са все по-онеправдани, смачкани, унизени и подритвани. Мафиотите промениха само външния си вид и се понаучиха да плещят засукани фрази. - От какво да се притеснявам – просто отказах едни пари. Не знам колко е щял да ми даде Илия Павлов, ако бях взел жена му, но със сигурност са щели да ми дойдат добре. Не можах да преодолея погнусата да ги взема обаче. - Напротив, разказах всичко. Цял живот нещо отвътре ме е тласкало да правя нещата докрай. Иначе не виждам смисъл да живея. Ако не съм могъл да се преборя с нещо в този свят, това е било посредствеността. Изпитвам дълбоко отвращение към всичко мижаво, средновато. - Страданието е едновременно и бич, и благословия. Самодоволният, спокойно и охолно живеещ творец, не може да създаде нищо стойностно. - О, да. И времето доказа това. Нито аз, нито тя сме хора, които бихме останали с някого, ако не изпитваме достатъчно силни чувства, уважение и преклонение към другия. С жена ми се усещаме все едно вчера сме се запознали. Огромно щастие е да можеш да изпитваш такива взаимни чувства за толкова дълго време. Пък и аз съм крайно придирчив – нещо съвсем дребно може да срути някого в очите ми. Една непочтеност, една проява на неточност. Най-вече на злонамереност. И край. До там. - Врагът не бе ракът, а страхът от тази болест. Защото ракът е естественият край за всеки от нас, ако не умрем от нещо друго. Така ни е създала природата. Изобщо, един от най-големите врагове на хората е страхът. Страхът от каквото и да било е много гадно, унизително чувство. Кара те да преглъщаш, да навеждаш глава, да коленичиш. Прави те роб. и правя всичко възможно да го държа на разстояние. Да не му давам да ме покори. Тъкмо страхът е карал българите да търпят робството векове наред – повече от всички други народи в Османската империя. Пък и сега толкова много хора продължават да скланят глави пред силните на деня, пред наглите, пред всички онези, които ги яхат и смучат парите им, здравето им, живота им. - Това е една моя стара страст, която бе свързана с архитектурата и първоначалното ми желание да стана художник. Много съм щастлив, че един голям наш скулптор, Павел Койчев, ме окуражи ги покажа на по-широка публика. Защото те си стоят в портфолиото ми близо половин век вече. - Осъзнавам прекрасно къде съм успял и къде - не. Съзнавам много добре мястото си в света на киното. И то не е много високо. В световното измерение на това изкуство. Част съм от народ, който не се слави с особени постижения не само в киното, затова не мога да изпадна в състояние на самозаблуда и да се самоизтъквам. Веднъж ме питаха какво най-много искам оттук нататък да постигна в живота. И аз казах, че си представям как някой ден ще се науча да правя кино.", "date": "2018.03.04", "title": "Николай Волев пред \"168 часа\": Бях псевдоагент! Надиграх и ДС, и Тодор Живков"}
{"url": "https://www.24chasa.bg/novini/article/6746736", "text": "Рейтингът на Столична община, даден от международната рейтингова агенция Standard & Poor's (S&P), беше потвърден на BBB-. Той бе повишен за последно през декември м.г., когато от BB+ бе вдигнат на BBB- със стабилна перспектива. По този начин рейтингът попада в групата на т.нар. инвестиционни рейтинги. Това помага за привличане на по-евтин финансов ресурс. Събитието, което е довело до потвърждаване на по-високия рейтинг, сега е продажбата на дела на София в Общинска банка, което се счита за съществено за рейтинга събитие. “В резултат на това се подобрява с едно стъпало оценката на ключовия фактор “Условни задължения”, които от “Високи” стават “Умерени”, пише в документа на агенцията. “От агенцията отчитат добрата работа на общинската администрация за поддържане на финансова стабилност и високо ниво на собствени приходи на Столична община”, обясни зам.-кметът на София Дончо Барбалов. Според предварителните данни за изпълнение на бюджета на София за 2018 г. приходите в общинската хазна през първите два месеца на годината са с над 5,3 млн. лв. повече в сравнение със същия период на миналата година. Общо 87,2 млн. лв. са данъчните и неданъчни постъпления в общинската хазна през януари и февруари.", "date": "2018.03.04", "title": "Продажбата на Общинска банка се  отрази добре на рейтинга на София"}
{"url": "https://www.24chasa.bg/novini/article/6746755", "text": "Да сложим край на етническата престъпност! С този призив се присъединяват феновете на двата пловдивски гранда към утрешния протест в защита на арестувания медик д-р Иван Димитров. След дербито днес агитките са се разбрали да се включат масирано в насроченото за понеделник от 12 часа мероприятие отново пред сградата на Второ РУ. Очаква се да дойдат многократно повече пловдивчани и категорично да поискат освобождаването на лекаря от ареста. Той бе задържан за убийството на Жоро Плъха от \"Столипиново\", който с още един рецидивист нахлу в дома на медика посред нощ на 2 март. Крадецът наръгал с нож в крака лекаря, който подгонил апашите. Тогава медикът взел изпуснатия от втория бандит пистолет и застрелял Жоро Плъха, известен като един от най-големите крадци в Пловдив. Има зад гърба си 9 присъди и множество висящи дела. Очаква се с включването на агитките на \"Ботев\" и \"Локомотив\" напрежението да ескалира.", "date": "2018.03.04", "title": "И агитките на \"Ботев\" и \"Локомотив\" се включват в защитата на задържания лекар в Пловдив"}
{"url": "https://www.24chasa.bg/novini/article/6746758", "text": "Няма да има сондажи за газ в териториалните води на Кипър без съгласието на кипърските турци и Турция, заяви турския президент Реджеп Таийп Ердоган, цитиран от електронното издание на гръцкия вестник Protothema. „Без съгласието на“ Турската република Северен Кипър „и Турция, няма как да бъдат предприети стъпки в източното средиземноморие“, заяви Ердоган, визирайки разговора си с президента на Франция Еманюел Макрон във връзка с блокирането на пътя на сонда на италианската енергийна компания ENI в ексклузивната икономическа зона (ЕИЗ) на Кипър. Според турския президент, Макрон го е помолил за мирен подход по въпроса за газовите находища в кипърската ЕИЗ, предаде \"Фокус\". „И Северът и Югът (на Кипър) имат права над газта и нефта“, посочи Ердоган. „Ние не приемаме едностранни мерки. Ако (президентът на Кипър Никос) Анастасиадис иска да е искрен, има едно нещо, което може да направи: да се договори със Северен Кипър за това с кой и как иска да провежда сондажите. Проучванията трябва да бъдат взаимни и добият ресурс трябва да бъде разделен справедливо“. Освен това, турският държавен глава посочи, че епизодът със сондата на ENI е доказал, че проучванията не могат да бъдат осъществени без съгласието на Анкара. „Утре, може би Франция чрез TOTAL ще поиска да свърши работата. Може да САЩ да поискат същото чрез Exxon. Но, разбира се, няма как да допуснем нарушаване на нашите права, изтичащи от международното право“, категоричен е Ердоган.", "date": "2018.03.04", "title": "Ердоган: Няма да има сондажи за газ в Кипър без съгласието на Турция"}
{"url": "https://www.24chasa.bg/novini/article/6746776", "text": "Русия и Сирия са отговорни за „сърцераздирателните човешки страдания“ в контролирания от „умерената“ опозиция сирийски анклав Източна Гута. Това са заявили президентът на САЩ Доналд Тръмп и премиерът на Великобритания Тереза Мей в неделя по време на телефонен разговор, предава AFP. Двамата лидери са обсъдили „трагичната хуманитарна ситуация в Източна Гута“, съобщиха от Даунинг Стрийт, предаде \"Фокус\". „Те са се съгласили, че това е хуманитарна катастрофа и че огромната отговорност за сърцераздирателните човешки страдания е на сирийския режим и Русия, като основен защитник на режима“, заявиха още от кабинета на британския премиер. Както съобщиха по рано от базираната в Лондон Сирийска обсерватория за човешки права, правителствената армия вече е превзела една четвърт от територията на Източна Гута от началото на операцията си там. Мей и Тръмп са се съгласили също, че „Русия и другите страни, които имат влияние над сирийския режим трябва да действат сега, за да спрат белязаната от насилие кампания и да защитят мирното население“. AFP припомня, че Сирийската арабска армия започна офанзива в Източна Гута преди 15 дни, като сухоземната операция е била предшествана от интензивен артилерийски огън и въздушни атаки.", "date": "2018.03.04", "title": "Тръмп и Тереза Мей хвърлиха отговорността за страданията в Източна Гута върху Русия"}
{"url": "https://www.24chasa.bg/novini/article/6746781", "text": "Словашкият президент Андрей Киска отправи призив днес или за съществени промени в правителството или за предсрочни избори след убийството на журналиста Ян Куциак, който разследваше корупция на най-високо равнище, свързана с италианската мафия, предаде Франс прес. \"Сега виждам две решения: промени в дълбочина на правителството или предсрочни избори\", каза Киска в изявление по телевизията за убийството, разтърсило Словакия. Ройтерс цитира президента, че ще поиска разговори с политическите партии и ще настоява за съставяне на ново правителство или за свикване на предсрочни избори, за да бъде възстановено доверието на обществото след убийството на разследващия журналист. Един от хората, назовани в публикуваното посмъртно разследване на Куциак за злоупотреба с европейски фондове и други измами, е имал връзки със сътрудници на премиера Роберт Фицо, посочва Ройтерс. \"Ще започна разговори с политическите лидери, за да кажат как си представят бъдещето и как да бъде възстановено доверието на хората в собствената им държава\", каза президентът. \"Виждам засега две решения: първо, широки и съществени промени в правителството, за да не поляризира обществото, и второ, предсрочни избори заедно с местните през есента\", добави той.", "date": "2018.03.04", "title": "Словашкият президент поиска предсрочни избори или промени в правителството"}
{"url": "https://www.24chasa.bg/novini/article/6746794", "text": "Има много положителни неща, които видях по време на посещението ми в България, но има и неща, които ме огорчават. Много ме огорчи в официалната реторика на представители на държавата като наравно с Русия същата роля почти да са изиграли Полша, Литва, Финландия. Това каза пред журналисти Московският и на цяла Русия патриарх Кирил на летище \"София\" преди да отпътува от България след тридневното си посещение у нас, посветено на честванията за 140 години от Руско-турската война, предаде БТА. Когато попитах откъде е тази странна история, разбрах, че гвардията на финландския полк е участвала в Освободителната война, но това беше полк на руската армия, който беше във Финландия, обясни руският патриарх. Също така имаше и полкове от руската армия в Полша. Но в историята на Полша и на Финландия я няма тази страница, свързана с освобождението на България, каза патриарх Кирил. Той заяви, че историята на освобождението на България с кървави букви е изписана в историята на Русия. Затова руският патриарх препоръча тази история на София да \"изчезне\" от политическия ход на България. По думите му никаква политическа коректност не може да оправдае лъжливата историческа интерпретация. Най-светлата страница от посещението ми в България е свързана с Шипка - там не видяхме нито финландски знамена, нито полски, нито румънски флагове, каза руският патриарх. Видяхме само флага на Русия и флага на България и с какъв ентусиазъм българският народ прие Московския и на цяла Русия Шипка, сподели главата на Руската православна църква. \"Не е възможно да го преживееш без сълзи този народен възторг, който отразява истинското отношение на българите към Русия, към Руската църква и към великата памет за жертвите на нашия народ, който е освободил България\", коментира патриарх Кирил. Дълбоко съм убеден, че целият негативен политически контекст ще отмине, а ценностите, свързани с нашата обща история, с освободителната борба, която руският народ с огромни жертви понесе, за да стане България свободна, това завинаги ще бъде запазено в паметта на нашите народи, изрази увереност патриархът на Русия. \"Дай Боже, политиците да го разберат възможно най-бързо\", пожела той. Попитан за коментар за днешната му среща с българския президент, патриарх Кирил отговори: \"Добро впечатление ми направи президентът, много е интелигентен, православен, човек, който обича родината си\". Струва ми се, че е отворен за диалог с Русия, каза руският патриарх и пожела: Дай Боже, такива политици да набират сили в България, защото външнополитическите и междудържавните отношения винаги са персонифицирани и много е важно от страна на България да бъдат хората, с които в Русия с удоволствие биха общували и градили отношения. Патриарх Кирил говори и за особените отношения на Руската и Българската църква и благодари на патриарх Неофит за братската обич и за взаимното разбиране. Двете ни църкви са единственият реален духовен исторически мост, който днес съединява нашите народи и е важно този мост да се запази, пожела руският патриарх. Той сподели, че целият му живот е свързан с България и припомни, че за първи път е дошъл у нас през 1969 г., като млад йеромонах. Имах тук много приятели, колеги, с които работехме за двустранните отношения между църквите ни. Особени, топли отношения имам с представители на епископата и на свещениците, с патриарх Неофит и смятам, че те са много важни за поддържането на двустранни църковни отношения между нашите народи, подчерта патриарх Кирил.", "date": "2018.03.04", "title": "Патриарх Кирил: Видях много положителни неща при посещението си в България"}
{"url": "https://www.24chasa.bg/novini/article/6746795", "text": "Близо 12 хиляди лева са задигнали Иван Янински-Шумахера и трима други мъже, взривявайки банкомат на столичния бул. \"Рожен\" в петък, научи \"24 часа\" от близки до разследването.  В неделя прокурор Виктор Тарчев изправи Шумахера, Юлиян Ценев - Байката, Росен Цветков и Пламен Попов пред Софийския градски съд с искането да бъдат задържани за постоянно.  Четиримата са подведени под отговорност за взрив и кражба. А обвинението на Шумахера е при опасен рецидив. Той е осъждан много пъти. Според разследването  мъжете са взривили банкомата на бул. \"Рожен\" с газ на 2 март към 5,10 ч до цветарски магазин. Преди това те излезли с черно крадено ауди без номера от Елин Пелин и тръгнали към София. Полицаи обаче ги дебнели на секретен пост. След като черното ауди стигнало до София, други полицаи съобщили, че в района на \"Илиянци\" е взривен банкомат. След това започнала гонка и патрули завардили трите входа на Елин Пелин. Аудито било проследено до магистрала \"Тракия\", където направило десен завой за Ихтиман. Малко след това мъжете били задържани. Зад волана на аудито бил Шумахера. В колата са намерени разпръснати пари под една от предните седалки. Разследващите установили, че парите били оцветени със същото мастило, с което банкоматът ги изпръскал при взрива. Ден по-късно полицаите намерили в района на задържането и черен сак, в който по първоначални данни има 12 хиляди лева. В сака е открит и автомат \"Калашников\" и пистолет. При обиски в дома на Шумахера в София разследващите са иззели и ръкавици, които също били изцапани с мастилото на взривения банкомат. В устройството имало общо 17 360 лв. Шумахера и хората му са разследвани и за поне 5 дръзки взрива на банкомати в София от 2017 г. насам. Дали четиримата ще останат за постоянно в ареста, предстои да реши Софийският градски съд.", "date": "2018.03.04", "title": "Шумахера и хората му носили калашник при взрива на банкомат в София"}
{"url": "https://www.24chasa.bg/novini/article/6746808", "text": "Топенето на снежната покривка доведе до преливане на Черна река и Вардар в техните горни течения, предава македонската държавна агенция „Макфакс“, като се позовава на информация от македонския Център за справяне с кризи. Черна река се е разляла в горното си течение, по дължината на речното корито (нерегулирано корито) в района на селата: Граиште, Единаковци, Света и Бучин в община Демир Хисар. Река Вардар се е разляла край село Форино и има опасност къщите в района да бъдат заляти, предаде \"Фокус\". „Известени са община Гостивар, ДЗС Гостивар и ТППЕ – Тетово. Осъществен е контакт с хидроцентралата Вруток, за да се поиска намаляване на производството на електрическа енергия, тъй като водите от акумулацията влияят на покачването на нивото на водата“, се казва в съобщението на ЦСК. Управата на ВРЦ Вруток е разпоредила да се спре изцяло производството на електроенергия и да се изчака намаляване на нивото на водата. Разлив има също и в района на Гостивар, по канала, преминаващ през село Тумачевище, където е изпратен екип за саниране на канала.", "date": "2018.03.04", "title": "Черна река и Вардар преляха, един от ВЕЦ-овете в Македония спря"}
{"url": "https://www.24chasa.bg/novini/article/6746820", "text": "Обвинените за намеса в изборите в САЩ през 2016 година граждани на Русия не са действали от името на руските власти. САЩ трябва да представи конкретни данни по това дело, но руснаците няма да бъдат екстрадирани в САЩ в никакъв случай, заяви президентът на Русия Владимир Путин в интервю пред американския телевизионен канал NBC, части от което бяха публикувани в неделя, предава ТАСС. „Знам, че те не представляват държавата или руските власти, а аз си нямам понятие какво точно са направили и не знам кой стои зад тях. Даже и да са направили нещо, то нека нашите американски колеги да подкрепят разказите си в пресата с конкретни материали, подробности и данни. Ние ще ги разгледаме и тогава може да обсъдим ситуацията“, заяви Путин. Освен това той бе категоричен, че те няма да бъдат предадени на САЩ при никакви условия, предаде \"Фокус\". „Никога. Русия не екстрадира свои граждани, както и САЩ, заяви руският президент. ТАСС припомня, че на 16 февруари американските власти повдигнаха обвинение на 13 руски граждани и три руски организации в опит за намеса в американските политически процеси и хода на предизборната президентска кампания през 2016 година.", "date": "2018.03.04", "title": "Путин: Руснаците, обвинени за намеса в изборите в САЩ, не са действали от името на властите"}
{"url": "https://www.24chasa.bg/novini/article/6746839", "text": "Хиляди хора излязоха по улиците на Барселона днес, за да подкрепят единството на Испания и да протестират срещу каталунския сепаратизъм, предаде ДПА. По оценки на полицията в протеста са участвали 15 000 души, съобщи в. \"Паис\", цитиран от БТА. Това е първото събитие, организирано от антисепаратистката група \"Табарния\", която осмива с хумор и сатира каталунското движение за независимост. Името \"Табарния\" е съчетание от първите срички на два града - Тарагона и Барселона, в които сепаратистите не получиха мнозинство от гласовете на референдума за независимост на 1 октомври, обявен за незаконен от централното испанско правителство, посочва ДПА. След този референдум централното правителство разпусна регионалния парламент и свика нови избори в Каталуния на 21 декември, на които сепаратистите отново спечелиха мнозинство.", "date": "2018.03.04", "title": "Хиляди протестираха срещу каталунския сепаратизъм в Барселона"}
{"url": "https://www.24chasa.bg/novini/article/6746726", "text": "Арестуваният за убийството на крадец д-р Иван Димитров не е имал друг избор и е защитавал семейството си. Това каза пред   Зоя Николова, семейна приятелка на рентгенолога. „Убедена съм, че д-р Иван Димитров не е имал друг избор, за да пристъпи към това действие, защитавайки семейството си с цената на своя живот”, подчерта тя. Д-р Димитров никога не е проявявал агресия, категорична е Зоя Николова. „За нищо на света не бих казала, че той е агресивен, просто е бил принуден от стеклите се обстоятелства. Може да е емоционален, но между емоция и агресия има огромна разлика”, отбеляза тя. „Семейството има две деца, от които едното е много мъничко. Не искам да си представям, ако в същата нощ е бил на нощно дежурство. Представяте ли си тази млада майка с две невръстни деца, какво би се случило. Невероятен късмет е, че същата нощ той е бил вкъщи”, каза Зоя Николова. Приятелката на д-р Димитров до описа като добър, възпитан, всеотдаен, грижовен и ерудиран мъж, на когото можеш да разчиташ 24 часа в денонощието. Зоя Николова настоява той да не бъден съден за предумишлено убийство. „Не може, когато защитаваш близките си в собствения си дом, да бъдеш съден наравно с рецивидистите”, посочи тя. По думите ѝ съпругата на д-р Димитров видимо е добре, но все още в е дълбок стрес. Тя и децата са спели, когато са се случили събитията.", "date": "2018.03.04", "title": "Близка на пловдивския лекар: Не е имал избор, защитавал е семейството си"}
{"url": "https://www.24chasa.bg/novini/article/6746642", "text": "Днес специални гости на уникалната Желязна църква \"Св.Стефан\" на брега на Златния рог в Истанбул бяха възпитаниците на българското неделно училище \"Св.Св. Кирил и Методий\", предаде БТА. По случай 3 март, националния празник на България, близо 30-те възпитаници на най-младото българско учебно заведение зад граница, водени от директорката Невин Даудова и преподавателките Невин Чалъшкан, Наталия Хатипоглу, Сийка Чирпанова и Кристина Райкова, проведоха своя първи урок по родолюбие и веролюбие извън класната стая в българските светини на Истанбул - реставрираната църква \"Свети Стефан\" и Метоха срещу нея. Видимо бе вълнението на учениците. Много от тях за пръв път пристъпваха прага на храма, някои запалиха свещички, други с огромен интерес разглеждаха олтара, иконите, изкачиха се на камбанарията, откъдето се открива прекрасна гледка към Златния рог. Главният реставратор на храма г-жа Фикрие Булунмаз ги запозна с историята на построяването на църквата и реставрацията, разгледаха подредената в сутерена картинна изложба. След това учениците проведоха своя нагледен урок по родолюбие в друга българска светиня - реставрирания Метох, люлка на българското Възраждане. Седнаха на дървените чинове в най-старата българска класна стая в някогашния Цариград, където в миналото са учили известни български възрожденци. Запознаха се с експонатите в музейната сбирка, с издаваните тук вестници, списания, литература, разглеждаха с интерес печатната машина, българските носии. Директорката на българското неделно училище г-жа Невин Даудова в разговор за БТА посочи, че идеята да покажат на своите ученици нагледно онова, което им преподават в уроците по история и родолюбие, се е зародила при откриването на 7 януари на реставрираната уникална българска църква в Истанбул. \"Вчера отпразнувахме 3 март, националния празник на България\", каза тя. \"Днес излязохме от класната стая, която се намира в Екзархията, също свято място, и дойдохме тук. Съвпадението не е случайно, понеже тези места са най-тясно свързани със 140-годишнината от независимостта на България, с духа на българщината\", споделя още Даудова. По думите й в нагледния урок по история и родолюбие са се включили с голямо желание и родителите на децата - българи и турци, \"като нагледен пример на уважение и зачитане на традициите и на националните светини, които са сърцето на България в Истанбул и имат огромно значение за запазването на българския дух\". Г-жа Даудова разказа, че с учениците от българското неделно училище подготвят и други интересни инициативи извън класните стаи. Те възнамеряват да се побратимят с училище в България, да си гостуват взаимно и да обменят опит. Предстои им също да посетят и други места в Истанбул и Одрин, свързани с българщината.", "date": "2018.03.04", "title": "Ученици от българското неделно училище в Истанбул проведоха урок по родолюбие"}
{"url": "https://www.24chasa.bg/novini/article/6746670", "text": "Италия отдавна е свикнала да се справя с политическата нестабилност, но раждането на 65-ото правителство на страната след Втората световна война изглежда няма да е лесно. Прогнозите сочат, че   ще създадат фрагментаризиран парламент и ще доведат до седмици на политическа нестабилност, а икономиката на страната е в тежка ситуация, като се възстановява бавно от рецесията и има огромен публичен дълг, предаде \"Фокус\". Американската агенция Bloomberg представя четири възможни сценария за това какво ще стане след изборите: Ако нито една партия или коалиция няма парламентарно мнозинство, Италия ще продължи да има служебно правителство начело с настоящия премиер Паоло Джентилони. Разговорите ще започнат още преди първото заседание на парламента на 23 март, когато депутатите трябва да изберат нови председатели на долната камара и Сената. Ако избирането на премиер се забави, президентът на страната Серджо Матарела може да даде на партиите няколко седмици за преговори. „Ако първият, който получи мандат за съставяне на мнозинство се провали, президентът може да пробва с някой друг, а след това и с друг“, заяви Тарли Барбиери, професор по конституционно право във Флорентинския университет. Матарела ще иска да избере такова правителство, начело с политик или технократ, което ще се фокусира върху съставянето на бюджет за 2019 година до края на годината. Освен това той би искал да види промени в изборната система – възможно към системата „победителят взима всичко“ – за нови избори през юни. Изследванията на общественото мнение, проведени преди забраната за правене на анкети след 17 февруари, показаха, че дясноцентристката коалиция начело с бившия премиер Силвио Берлускони е единствената политическа сила, която има шанс да спечели мнозинство. Берлускони и неговият главен съюзник Матео Салвини, лидер на евроскептичната „Северна Лига“, имат споразумение, според което партията, която спечели повече гласове ще излъчи премиер. Берлускони няма право да заема обществена длъжност до края на тази година заради присъдата от 2013 година за данъчни измами и самият той посочи председателят на Европейския парламент Антонио Таяни като кандидат за премиер от своята партия „Форца Италия“. Очаква се, че евентуалната дясноцентристка коалиция няма да е особено стабилна заради различията в позицията на лидерите по пенсионната реформа и бъдещето в еврозоната. Проевропейски съюз, съставен от лявоцентристката Демократическа партия, нейните съюзници и „Форца Италия“ е слабо вероятна. Анкетите сочат, че левичарите евентуално ще спечелят около 20% от гласовете , след като спечелиха повече от 40% на европейските избори през 2014 година. Това разклати силно позициите на лидера Матео Ренци и прави съставянето на „голяма коалиция“ много трудно. Попитан относно вероятността за образуване такъв съюз, Ренци заяви, че ДП никога няма да управлява с „екстремисти“, докато Берлускони е на мнение, че трудно ще забрави пререканията си с Ренци в миналото. „Но след изборите нещата се променят“, коментира Тарли Барбиери. „Ако партиите могат да съставят правителствена програма, ще успеят да работят заедно“. Дори и Движението „Пет звезди“ наистина да стане най-голямата самостоятелна партия в парламента, както сочат проучванията, лидерът му Луиджи ди Майо ще получи мандат само ако има мнозинство или достатъчна подкрепа за съставяне на правителство. Той заяви, че би предложил на другите партии „правителствен договор“, а не съставяне на пълноценна коалиция. Ди Майо настоява да заеме премиерското кресло и отказва да предостави министерски позиции на партньорите си. Но, отново, това може да се промени в седмиците след изборите, когато ще се водят евентуалните преговори. Всички италиански партии по принцип отричат да имат желание за коалиция с евроскептиците, но през октомври лидерът на Северна Лига Салвини заявим, че ако дясноцентристите не спечелят мнозинство, той би се обадил на съоснователят на „Пет звезди“ Бепе Грило. И двете партии искат да отменят пенсионната реформа, с която бе вдигната възрастта за пенсиониране, да преразгледат договорите с ЕС и да извадят Италия от еврозоната.", "date": "2018.03.04", "title": "Четири възможни варианта след парламентарните избори в Италия"}
{"url": "https://www.24chasa.bg/novini/article/6746659", "text": "Двама полицаи паднаха със служебната си “Лада Нива” във Владайската река край столичния бул. “Сливница”, преследвайки шофьор с голф, който минал на червено. Полицаите от столичния КАТ по обяд в неделя забелязали как голф минал с бърза скорост на червено, след като видял патрулката. Служителите на МВР тръгнали след него да го спрат. Шофьорът обаче не се подчинил на сигналите им. Гонитбата продължила през 3 кръстовища. На бул. “Сливница” обаче пред полицейската кола се изпречило БМВ и за да се избегне сблъсък с него, катаджията шофьор набил спирачки и нивата се завъртяла и паднала в реката. Според разследващи, освен че мъжът с голфа минал на червено, полицаите имали сигнал, че той се занимава с дрога. И двамата служители са пострадали. Единият вече е изписан за лечение вкъщи, а другият е още в болница, тъй като е бил приет в безсъзнание. Униформените са от група в столичния КАТ, която се занимава с тежки катастрофи. От МВР заявиха, че разследват случилото се. 15 са били ранени при 9 катастрофи у нас на 3 март. В София са станали 69 леки и 1 по-тежка. 72-ма са убитите при 931 катастрофи от началото на 2018 г., ранените са 1181.", "date": "2018.03.04", "title": "Патрулка падна във Владайската река, гонила фучал на червено голф (Обновена)"}
{"url": "https://www.24chasa.bg/novini/article/6746421", "text": "Председателят на Християндемократическия съюз на Германия и канцлер на страната Ангела Меркел поздрави Социалдемократическата партия на страната за резултата от гласуването на членската ѝ маса в полза на коалиционно споразумение с нейните сили, предава ТАСС, цитирана от \"Фокус\".  „Поздравявам ГСДП с този ясен резултат, радвам се от по-нататъшното сътрудничество за благото на нашата страна“, предава думите на Меркел пресслужбата на ХСС. „Това е добро решение за Германия“, коментира на свой ред генералният секретар на ХСС Анегрет Крамп Каренбауер.", "date": "2018.03.04", "title": "Ангела Меркел: Радвам се, че ще продължи сътрудничеството си с ГСДП"}
{"url": "https://www.24chasa.bg/novini/article/6746424", "text": "Стотици православни присъстваха на Божествената света литургия в храм-паметника \"Александър Невски\", отслужена от патриарсите на България и на Русия. Заедно с техти Светейшества Неофит и Кирил съслужиха и всички владици от Св. синод, както и руски духовници, които са в делегацията за посещението на главата на Руската православна църква в България. \"Прекланяме се пред загиналите за Освобождението на България, тяхното дело и чутовният им подвиг. Ваше Светейшество, приемете нашата дълбока благодарност, че сме заедно в тези паметни дни\", каза патриарх Неофит в словото си. Той призова да пазим завета на загиналите за Освобождението - православната вяра и единството на българския и руския народ. \"Преди 140 г. Русия е потресена от страданията на българския народ и решава да го защити, без да получи нищо в замяна, въпреки че още не е възстановена от предходни войни. Свещената българска земя е напълнена с кръвта и на много българи, опълченци. Сърдечно благодаря за възможността за съвместна молитва и за топлите слова\", отговори Московският и на цяла Русия патриарх Кирил. Той припомни, че чудото идва когато човешките сили са изчерпани, а Господ извършва чудеса там, където е нужно. Но за това е нужна вярата на хората. На съборната Света литургия присъстваха омбудсманът Мая Манолова, бившият вътрешен министър Румен Петков и бившият министър-председател Симеон Сакскобургготски. В неделя беше последният ден от посещението на патирарх Кирил в България. Преди да замине за Русия той се срещна с президента Румен Радев, с когото бяха заедно и на връх Шипка на 3 март, и посети руския храм-подворие \"Св. Николай Чудотворец\".", "date": "2018.03.04", "title": "Патриарсите на България и Русия отслужиха Божествена Света литургия и призоваха за единство на православието"}
{"url": "https://www.24chasa.bg/novini/article/6746445", "text": "По случай Националния празник 3 март българските полярници монтираха паметника на кирилицата на базата ни в Антарктида, съобщи професор Христо Пимпирев, цитиран от  Той е поставен в непосредствена близост до православния параклис „Св. Иван Рилски” като по този начин създава един комплекс на българските духовни ценности на Ледения континент. Паметникът е монтиран само с два болта в скалите, без леене на бетон, за да се опази уникалната околна среда. Идеята се реализира благодарение на дългогодишното българо-монголско сътрудничество на Антарктида и лично на монголския посланик проф. Лхамсурен Дугержав. Монголия е единствената неславянска държава, която пише на кирилица. Такъв монумент вече има в монголската столица и преди две години бе открит от българския президент. Паметникът е направен изцяло с дарения на българи и монголци. Той тежи около 100 кг, висок е два метра и половина и е изграден от няколко метални сегмента, върху които са изобразени 12 букви от азбуката. Върху \"Ж\" са изрисувани три икони - на светите братя Кирил и Методий и на св. Климент. В основата му в херметически затворени стоманени капсули е поставена пръст от Варна, Плиска, Преслав, Велико Търново, София и от гроба на кан Кубрат в Украйна.", "date": "2018.03.04", "title": "Монтираха паметник на кирилицата в Антарктида"}
{"url": "https://www.24chasa.bg/novini/article/6746460", "text": "Задържани са четирима мъже, извършили взломни кражби в Ямболско, съобщиха за МВР. На 2 март служителите на реда реагирали незабавно на сигнал за взломно проникване в наследствен имот в село Трънково. В хода на предприетите бързи издирвателни действия на място униформените попадат в следите на извършителите. Изяснено е, че същите са напуснали селото и са навлезли пеш в открита пресечена местност между селата Трънково, Изгрев, Дряново и Маломир. В преследването им, продължило около 15 км, на трудно проходим терен, е участвало и следово куче. В резултат на предприетите полицейски действия мъжете са локализирани в село Дряново. При задържането им са оказали съпротива. И четиримата - И. И. /36 г./ от общ. Карнобат, И. А. /23 г./ от Ямбол, М. П. /31г./ и С. С. /24 г./ от общ. Елхово, са криминално проявени, извършители на множество престъпления против собствеността на гражданите. В хода процесуално-следствените действия, извършени под надзора на Районната прокуратура – Елхово е установено, че часове по-рано четиримата са извършили взломна кражба от търговски обект в село Трънково. От там те отнели различни стоки на стойност около 2500 лева. Вчера, четиримата са привлечени в качеството им на обвиняеми за извършено престъпление по чл. по чл. 195, ал. 1, т. 3, вр. 194, ал. 1 НК при условията на опасен рецидив и с прокурорски постановления са задържани за срок от 72 часа. При проведените полицейски мероприятия са събрани данни за съпричастността задържаните към множество взломни кражби от търговки обекти и частни имоти на територията на областта. Проверява се съпричастността им към други подобни престъпления, извършени в съседни региони.", "date": "2018.03.04", "title": "Четирима мъже са задържани за взломни кражби в Ямбол"}
{"url": "https://www.24chasa.bg/novini/article/6746469", "text": "сбуНастоявам за незабавното освобождаване на Иван Димитров, анестезиолог, задържан за убийство в Пловдив. Настоявам за незабавното снемане на всички обвинения срещу него. С удоволствие ще покрия всички разноски по организирането на възможно най-добрата адвокатска защита на доктор Димитров. Това написа във фейсбук профила си евродепутатът Ангел Джамбазки.  Ето и цялото изявление: Видно от изнесените факти около инцидента в Пловдив, при който рецидивист-престъпник с красноречивия прякор Жоро Плъха почина след като нападна с нож в дома му 48-годишният лекар-анестезиолог Иван Димитров, става дума за класически случай на неизбежна самоотбрана. Когато бъде нападнат с нож в дома си всеки български гражданин има правото и задължението да се защити със всички средства живота и здравето си, както и това на своите близки, имота и честта си. Частната собственост е неприкосновена и тази неприкосновеност трябва да бъде пазена от закона. Многократно сме настоявали за разширяване на пределите и обхвата на неизбежната самоотбрана в Наказателния кодекс, както и за чувствително облекчаване на режима за придобиване, носене и използване на лично, късоцевно нарезно оръжие за самооотбрана и самоохрана. Въоръженият мъж е свободен мъж. Наглостта на престъпниците, комбинирана със слабостта на правоохранителните органи изисква незабавно тези промени, за да могат гражданите да се защитават.", "date": "2018.03.04", "title": "Ангел Джамбазки настоява за незабавно освобождаване на д-р Димитров"}
{"url": "https://www.24chasa.bg/novini/article/6746477", "text": "Хакерите, които атакуваха сървъри на германското правителство, са откраднали няколко документа от външното министерство на страната, съобщи днес в. \"Билд\", цитирайки разузнавателни източници, предаде ДПА, цитирана от БТА.  Откраднатите документи били свързани с доклад за Русия и Източна Европа, посочили източниците, които уточнили, че поради малкия размер на данните защитната стена (Firewall) в компютърните мрежи не се задействала. Кибератаката за първи път беше оповестена публично в сряда, а на следващия ден парламентарна комисия по разузнаването потвърди, че тя продължава. Според информации, с които се е запознала ДПА, зад атаката стои руска хакерска група, известна с името \"Снейк\" (Snake - змия). Групата е активна от 2005 г. и компютърни експерти смятат, че тя е свързана с руски разузнавателни служби.", "date": "2018.03.04", "title": "Хакери са откраднали документи от германското външно министерство"}
{"url": "https://www.24chasa.bg/novini/article/6746485", "text": "Китай ще започне да набира цивилни астронавти за космическата си програма, която е подкрепяна от военните, и планира да увеличи броя на пилотираните си космически мисии до около две годишно, съобщи Асошиейтед прес, цитирана от БТА.  Третият набор на кандидат астронавти в Китай ще бъде с участници от промишлеността, научни институти и университети. Те ще се включат в изграждането на независимата китайска космическа станция, каза Ян Ливей, заместник-директор на китайския инженерен офис за пилотирани космически полети. Сред новите астронавти ще има инженери по поддръжката, специалисти по товароносимото тегло, както и пилоти, каза Ян Ливей, който стана първият китайски астронавт през 2003 г. Китай избра 14 астронавти в края на 90-те години на миналия век и още седем през 2010 г., сред които има и две жени. Общо 11 досега са летели с шест мисии. Страната сега поддържа експерименталната космическа станция \"Тянгун 2\". Тази година ще бъде изстрелян основният постоянен 20-тонен модул. Завършената 60-тонна станция ще влезе в експлоатация през 2022 г. Китай няма достъп до Международната космическа станция главно заради американското законодателство, което не позволява подобно сътрудничество, и опасения заради силни връзки на китайската космическа програма с военните. Откакто Китай стана едва третата държава освен Русия и САЩ с пилотирани космически мисии, неин астронавт извърши успешно излизане в открит космос, а роувърът \"Нефритен заек\" кацна на Луната. Предстои мисия за изпращане на роувър на Марс и връщане на проби оттам. Китай планира да стане и първата държава, чиято сонда да кацне меко на далечната страна на Луната.", "date": "2018.03.04", "title": "Китай ще увеличи пилотираните космически мисии"}
{"url": "https://www.24chasa.bg/novini/article/6746507", "text": "Българският президент Румен Радев по случай 140-та годишнина от Освобождението на страната от Турско Робство получи книгата „Война“ на министъра на културата на Русия и председател на Руското военно- историческо общество (РВИО) Владимир Медински, предава ТАСС, цитиран от \"Фокус\".  „Подарихме на президента на България Румен Радев книгата „Война“ на В. Медински на български език“, съобщава РВИО. Подаръкът на българския президент му е предаден от Владислав Кононов, изпълнителен директор на обществото. Той отбеляза, че войната за независимост на България е получила голям отклик в руското общество. \"Войната за независимост на България, за свободата на братския славянски народ по равнище на подкрепа и патриотичен подем, е сравнима за Русия единствено с Великата отечествена война. Освободителната мисия предизвиква огромна реакция в руското общество. Създадени са славянски комитети, много граждани на Руската империя даряват за нуждите на армията. Ярко се проявява руският Червен кръст, чиито отряди активно работят на фронта“, допълни Кононов. По повод празничната дата се проведе изложба посветена на 140-годишнината от освобождението на България във Военната академия „Георги Раковски“ в София.", "date": "2018.03.04", "title": "ТАСС: Президентът на България получи подарък - книга на руския министър на културата"}
{"url": "https://www.24chasa.bg/novini/article/6746553", "text": "Сто шейсет и пет бежанци, превозвани в автобус с капацитет за 46 пътници, бяха заловени в източния турски окръг Ерзинджан, съобщава турската частна телевизия НТВ, цитирана от БТА. Задържани са двамата шофьори на превозното средство. Бежанците са се опитвали да стигнат до Истанбул. Малко преди пункт на жандармерията при град Юзюмлю мигрантите били свалени и автобусът продължил празен по пътя. Това обаче предизвикало подозрения и транспортното средство било спряно за проверка. Тогава екипите забелязали и бежанците край пътя. Мигрантите се разбягали към близките ниви, но скоро след това били заловени. Мнозинството от тях са от Афганистан, а останалите - от Пакистан и Бангладеш. Осем са жени, а 15 са непълнолетни. В Турция те влезли незаконно от Ирак.", "date": "2018.03.04", "title": "165 бежанци, натъпкани в автобус за 46 пътници, бяха заловени в Източна Турция"}
{"url": "https://www.24chasa.bg/novini/article/6746555", "text": "Президентът на Франция Еманюел Макрон приветства възможността за ново германско правителство, водено от канцлера Ангела Меркел, наричайки вътрешнопартийното гласуване на социалдемократите „добра новина за Европа“, предава AFP, цитирана от \"Фокус\".  „Това е добра новина за Европа. Франция и Германия ще работят заедно, започвайки от следващата седмица, за да развият нови инициативи за прокарването на европейския проект“, пише в официално заявление на френското президентство.", "date": "2018.03.04", "title": "Макрон: Новото германско правителство е „добра новина за Европа“"}
{"url": "https://www.24chasa.bg/novini/article/6746569", "text": "Патрулка е паднала във във Владайска река, в участъка между бул.„Сливница“ и ул. „Г. С. Раковски“. Това съобщиха за Агенция „Фокус“ от пресцентъра на МВР. Сигналът за инцидента е подаден 13.15 часа. Причините за инцидента се изясняват. При инцидента леко пострадали са двама униформени служители и са откарани за преглед в болнични заведения. Няма информация движението в района да е затруднено. От МВР поясниха, че предстои изваждането на автомобила, като при процеса може да бъде създадено неудобство за шофьорите в района.", "date": "2018.03.04", "title": "Патрулка е паднала във Владайска река в центъра на София, двама са пострадали (Видео)"}
{"url": "https://www.24chasa.bg/novini/article/6746587", "text": "Бързото топене на снега и валежите от дъжд в района на македонския град Гостивар предизвикаха проблеми, които наложиха затваряне на пътища, предаде информационният сайт МКД. Близо до село Лакавица пътят е блокиран от свлачище и паднали дървета. Заради атмосферните условия нивото на река Вардар се е повишило опасно. Снощи реката е преляла и наводнила десетина къщи в село Балиндол. Застрашени от наводнение са и нивите покрай реката.", "date": "2018.03.04", "title": "Река Вардар преля, блокирани пътища и наводнени къщи в Македония"}
{"url": "https://www.24chasa.bg/novini/article/6746593", "text": "Борбата с тероризма е \"най-легитимното право\" на Турция, заяви турският министър-председател Бинали Йълдъръм, добавяйки, че Анкара продължава с решимост да води тази борба, предаде Анадолската агенция, цитирана от БТА.  \"Откъдето и да идва заплахата, насочена срещу нашата страна, това място е мишена за нас. Борбата срещу тероризма е наше най-легитимно право,\" каза премиерът в Мугла, Западна Турция, на конгрес на жени от управляващата Партия на справедливостта и развитието (ПСР). Премиерът съобщи, че вече е прочистен от \"терористи\" стратегическият сирийски град Раджо в рамките на операция \"Маслинова клонка\", която турската армия води от 20 януари в района на Африн, Северозападна Сирия. \"Искаме мир в региона. Искаме братство. Искаме прозрачност. Искаме установяване на климат на доверие. Това е, за което се борим,\" подчерта Йълдъръм. Премиерът отбеляза, че Африн ще бъде предаден на истинските му собственици, след като операцията приключи, така, както Турция постъпи след операция \"Ефратски щит\" (август 2016 - март 2017 г.", "date": "2018.03.04", "title": "Йълдъръм: Борбата с тероризма е \"най-легитимно право\" на Турция"}
{"url": "https://www.24chasa.bg/novini/article/6746614", "text": "Министърът на външните работи на Германия и бивш председател на Германската социалдемократическа партия (ГСДП) Зигмар Габриел заяви, че е бил уверен в готовността на членовете на партията да подкрепят формирането на нова „голяма коалиция“ (със Съюза (ХДС/ХСС на Ангела Меркел), предава ТАСС. „Както и преди четири години, аз бях уверен, че голямото мнозинство от нашите членове искат добро и стабилно правителство за страната“, заяви в неделя Габриел пред германската медийна група FUNKE. Според неговите думи, за жителите на Германия ще е „Много по-добре“, ако в правителството влезе ГСДП, предаде \"Фокус\". Габриел е на мнение, че гласуването за коалиционното споразумение „е празник на вътрешнопартийната демокрация“. „Както и преди четири години, можем да се доверим на членовете на ГСДП“. По-рано от ръководството на социалдемократическата партия обявиха резултатите от гласуването на партийните членове за коалиционното споразумение с Блока на Меркел. Повече от 66% от членовете на ГСДП го одобриха.", "date": "2018.03.04", "title": "Зигмар Габриел: Мнозинството от членовете на ГСДП са за стабилно правителство"}
{"url": "https://www.24chasa.bg/novini/article/6746616", "text": "Екип на пожарната вади падналата във Владайската река патрулка. Патрулка е паднала във във Владайска река, в участъка между бул.„Сливница“ и ул. „Г. С. Раковски“. При инцидента леко пострадали са двама униформени служители и са откарани за преглед в болнични заведения. В момента продължава огледът на място, причините за инцидента се изясняват от СДВР.                                                                                                                                                                                                                                                                                                                       ", "date": "2018.03.04", "title": "Вижте как вадят падналата във Владайската река патрулка (Видео)"}
{"url": "https://www.24chasa.bg/novini/article/6746624", "text": "Гюлфие Арнаудова, член на ръководството на Младежко ДПС, бе избрана за вицепрезидент на Либералния младежки интернационал (IFLRY). Избирането на Арнаудова стана факт по време на конгреса на организацията, който се провежда в Акра, Гана. След сериозно съревнование между седем кандидати за четирите позиции за вицепрезидент, представителят на Младежко ДПС получи най-силна подкрепа от делегатите на конгреса, които представляват младежки организации от цял свят. \"Гордея се, че ме подкрепихте и ще работя усилено, за да оправдая доверието, което ми гласувахте\", каза пред делегатите на конгреса новоизбраният вицепрезидент на IFLRY Гюлфие Арнаудова. За председател на организацията бе избран Ахмад Ал Рахвани от \"Future Youth\", Ливан. “Това е поредно огромно международно признание за работата на младите хора на ДПС. Ще продължаваме да полагаме усилия за най-ценния капитал за един политик – знанието. Само така можем да сме достатъчно подготвени и да отговорим адекватно на предизвикателните времена, в които живеем“, коментира председателят на Младежко ДПС Илхан Кючюк.", "date": "2018.03.04", "title": "Гюлфие Арнаудова от ръководството на Младежко ДПС е избрана за вицепрезидент на Либералния младежки интернационал"}
{"url": "https://www.24chasa.bg/novini/article/6745325", "text": "Дори в юбилейната 140-годишнина от Освобождението кулминацията на тържествата за 3 март няма да е на истинския връх Шипка. Вече близо 70 години те се провеждат не на този символ на свободата, където са се водили най-лютите битки, а на съседен връх. Истината е, че в наши дни, когато се говори за връх Шипка, се има предвид Паметникът на свободата. Само че той е построен и се издига не на връх Шипка, а на връх Свети Никола За истинския връх Шипка никой нищо не споменава. Той е занемарен, изоставен и посещаван от случайно заблудили се туристи. Никога не говорят за командния пункт на Столетов, не го показват по телевизията, не показват къде е била кръглата батарея на Бенецки, защото там на една канара има залепена мраморна плоча с надпис: “От тук, легендарния връх Шипка, кръглата батарея на полк. Бенецки, 4 полски 4 фунтови оръдия от Пета батарея на Девета артилерийска бригада бълваше непрекъснато огън срещу врага. Тя рушеше вражеските позиции и батареи на Бедек, Демир тепе и Малуша, косеше настъпващите турци. Подкрепяше активно защитниците на източния участък. На 11.08., в най-критичния момент, обсипа с унищожителен огън турските пълчища,спускащи се от Волинската височина. Изправен в цял ръст на бруствера, полк. Бенецки командваше безстрашно своята батарея и падна пронизан от вражи куршум. Тук 12 опълченци заеха мястото на своите загинали руски братя Това бяха първите български бойци артилеристи. Почивайте в безсмъртие, скъпи герои. Вие изпълнихте достойно своя дълг.” А ние? Изпълняваме ли своя дълг, като подменяме истината? На истинския връх Шипка най-напред политат камъни и дървета срещу ордите. Тук е бил опълченецът, който пръв засилил тялото на убития си другар и се провикнал: \"Грабвайте телата!\" На това място трябва да се сложи някакъв знак. Още повече че историкът правист Георги Гавраилов Туртуриков от Стара Загора е изследвал детайлно този въпрос. Чудно е по какъв начин примерът на шипченци веднага се предава и на защитниците на Свети Никола и Орлово гнездо.  Трябва да се обозначи мястото, което е останало откъм Габрово и през което пристига помощта, за да бъде отблъснат връхлитащият противник Урато е било толкова мощно, че достига до Свети Никола и Орлово гнездо и техните защитници се хвърлят в най-жестоката, смъртоносна, решителна 12-а атака на 11 август, с която се решава всичко. Шипченската планина е голяма. Тук всеки връх, всеки дол, всяка пътечка, всяка полянка имат своите названия. От най-древни времена до 1951 г. всичко е ясно - има връх Шипка, има и връх Свети Никола. 500 години турците сменят имената на много местности и върхове, но Свети Никола оставят. Комунистите обаче не можаха да го изтърпят и 7 години. Можеше ли, когато българската вяра беше най-гонена, мачкана, тъпкана, валяна, мляна, когато Пастиробогословският институт \"Софроний Врачански\" бе закрит, Софийската и Пловдивската духовна семинария бяха затворени, храмове и манастири - превръщани в свинарници, конюшни, плевници, можеше ли в такова време един връх, обвеян с бойна слава и обгърнат с всенародна любов, можеше ли да носи името на светец? Изходът е намерен. По нареждане от горе околийската комисия по наименованията се събира с една-единствена точка в дневния ред: \"Смяна на името на връх Свети Никола\". \"Референтът др. Петър Калайджиев докладва, че вр. Св. Никола не бива да носи повече това религиозно име\"…\" др. Петър Калайджиев предложи вр. Св. Никола да се преименова на Столетоввръх\". Предложението е прието и комисията \"Възлага на Референта ПИК при ОНС да изпрати препис от настоящия протокол (протокол №4 от 26.Х.1951 година) на комисията по наименованията … при Президиума на Н.С.\". Президиумът действа светкавично. С Указ №557 от 17.ХI.1951 г. п о с т а н о в я в а : \"…14. Връх Св. Никола на Стара планина се преименува на С т о л е т о в в р ъ х”. Много бързо обществеността възприе това име. Но петнадесетина години след това и Столетов изпадна в немилост. Защо? Все си мисля, че причината за това е посещението на Леонид Илич Брежнев. Като разбра за смяната на името, той попита: \"С какво името на един царски генерал, член на Висшия имперски държавен съвет, реакционер и крепител на руското самодържавие, е по-значимо от това на Свети Николай?\" (В Казанлък и до върха бях преводач на Брежнев.) За нас - българите, ген. Столетов е име свято, велико, но изглежда не е такова за Политбюро на КПСС. След посещението на Брежнев върхът сякаш остана безименен, за да се стигне до 1977 г., когато с Указ №1454 Държавният съвет с председател Тодор Живков “Пос тановява: \"Преименува връх Столетов на връх Шипка.\" София, 30 септември 1977 г. Получи се така, че два съседни върха носят едно и също име. Възниква въпросът: Какво да се прави с истинския връх Шипка? Какво име да му се даде? Взеха да го наричат \"Малката Шипка\", \"Втората Шипка\", \"Северната височина\", Кота не знам коя си. А изходът е толкова прост - връща се името на връх Свети Никола и Шипка заживява със собственото си величие. Действително за тия два върха са се водили най-ожесточените и кръвопролитни сражения - за връх Шипка, защото на него е разположен командният щаб на ген. Столетов, и за връх Свети Никола, защото той е най-важният стратегически пункт в Шипченската планина - който го владее, в негови ръце е изходът от сражението, войната и съдбата на България. Днес името на върха, издържал най-жестоките пристъпи, допринесъл най-много за победата и нашето освобождение, е изхвърлено и забравено! Ветераните опълченци по случай 45-тата годишнина от паметните боеве провеждат тържество на 24 август 1922 г. по специално изработена програма. Панихида за загиналите и благодарствен молебен за живите отслужва Търновският митрополит Филип, който освещава и основния камък за бъдещия паметник. Камъкът е положен източно от тогава съществуващия Спасителен дом. Същият камък на 5 септември 1926 г. е преместен и положен в основите на строящия се вече паметник с благослова на казанлъшкия архиерейски наместник. Комисията по строителството дълго и обстойно обсъжда въпроса къде да бъде издигнат паметникът Предложени са трите върха: Шипка, Орлово гнездо, Свети Никола. Комисията се спира на вр.Свети Никола, висок 1326 м. Одобрен е проектът на архитект А. Дончев и скулптора А. Андреев. Строителството се извършва при сложни, извънредно трудни, сурови условия и е завършен чак през 1934 г. Откриването става на 26-ти август 1934 г. Стекли са се и са изкачили върха над 100 000 хиляди българи. Тържествени речи произнасят министър-председателят Кимон Георгиев и цар Борис III. Точно в 10,30 часа започва панихидата,отслужена от Старозагорския митрополит Павел в съслужение с Богучарския епископ Серафим, управляващ руските православни общини в България (вече обявен за светец), Стобийския епископ Борис, секретар на Светия синод и по-късно избран за Неврокопски митрополит, Знеполския епископ Софроний, временен заместник на Търновския митрополит, и още много свещеници. Отслужен е и благодарствен молебен, в който взема участие и престарелият Варненски митрополит Симеон. Цялото това духовенство с тържествени одежди се отправя към паметника. Дядо Павел поръсва паметника и произнася слово от името на Българската православна църква. И с последната дума на словото над коленичилото стохилядно множество заехтяват 101 топовни гърмежа от кръглата батарея на вр.Шипка. Истинският връх Шипка се прекланя пред своя събрат и го поздравява. Един от най-тачените светци в Розовата долина преди 9.1Х.1944 г. и особено през средните векове е Свети Николай Мирликийски Чудотворец. Като се почне от най-запад между селата Турия и Розовец е имало няколко манастира – два от които носят името на Св. Николай и се стигне на изток между селата Конаре и Козарево, южно от древната крепост Улинград, където се е намирал един от най-богатите манастири по българските земи, носещ името също на Св. Николай. Братята Вацлав. и Карел Шкорпил го отнасят към Сливенската малка Света гора. Христаки Павлович през 1844 прави първо издание на Паисиевата история под название: \"Царственик или история Болгарская\". На стр. 70 четем: \"В лето же господне 1454 собра пак султан Магомет войска до 500 000 души.\" Като стига до Пловдив, разбира, че в Туловското поле се крие българска войска. Праща Арап Исуф паша с 15 000 души да избият българската войска.К ато стига до Средна гора, Исуф паша се натъква на манастира Св.Николай, разсипва го до основи, избива всички \"калугере и мирски, щото се бяха скрили. После отидоха в село Турия и разориха. После в Туловското поле влезнаха: где то немаше войска Болгарска, но простий народ жени и деца се криеха между гори те.\" Като виждат турската войска, хората много се изплашили, почнали да се молят горещо Богу, Бог чул молбата им, покрил цялото поле със мъгла, турците почват да се избиват едни други. Избиват се до един и тогава мъглата се вдига. \"Народ же това чудо видевше прославиха Бога и ч у д о т в о р и ц а Н и к о л а я\". Тук нас ни интересува това, че още през 1454 г. името на светеца е широкоизвестно. Манастирът “Св. Николай” югозападно от Турия бил напълно разрушен, монасите и служителите избити Остават купищата камъни от манастира и неговите постройки. Остава дълбоко в душите преклонението пред св.Николай. Българите от Турия и околните села идват тук да се черкуват в деня на светеца. Трябва да се отбележи, че това става на 9 май - Летни Никулден. И тъй като това е обичай в много селища от Долината, аз съм склонен да приема, че култът към св. Николай в Розовата долина е свързан с откупуването, пренасянето и най-тържествено посрещане на неговите мощи на 9 май 1087 г. в гр. Бари, Италия. Светецът е почитан както от православните, така и от католиците. Лично аз посетих развалините на 25 май 1960 г. т.е. 506 години след разрушаван ето на манастира. Море от люляци. Те вече прецъфтяваха. Люляците край манастирските руини бяха обкичени с конци и парцалчета. Идвали са жени от околните села. Черкуванията по това време бяха забранени. Остава името. Свети Никола се нарича местността, това име носи един връх в Средна гора, а също така и проходът през Сърнена Средна гора се нарича Светиниколски. В местността Кръстец, Шипченско, някога е имало храм и манастир “Св. Никола” и от незапомнени времена тук се събирали много християни да се черкуват на Летни Никулден. Сега там е останал един побит камък с кръст, издълбан на него. На около километър източно от с. Енина също е имало манастир “Св.Николай”. Енинци чествали празника на Летни Никулден. В този манастир имало големи скрипториуми, в които духовници-граматици преписвали богослужебни книги. Вероятно Енинският пергаментен апостол е бил преписан в тоя манастир, защото черквата “Св.Параскева”,в която е намерен, тогава още не е била построена. Като пренасяли мощите на Михаил-Воин, спрели за почивка в манастира. Цар Калоян го посетил и богато дарил Тук на камък е забит кръст около метър, метър и половина. Сега добродетелят на Енина Добромир Гущеров на това място е построил параклис. Местността и до ден днешен се нарича Манастирят.", "date": "2018.03.04", "title": "\"168 часа\": 70 години честваме 3 март на погрешен връх"}
{"url": "https://www.24chasa.bg/novini/article/6746191", "text": "Европейската комисия планира да обложи с данък между два и шест процента , но по-близък до два процента глобалните технологични гиганти, предава Reuters, цитирана от \"Фокус\".  Това заявява френският финансов министър Бруно ле Мер в интервю за Le Journal du Dimanche. „Европейската директива ще бъде представена през идващите седмици. Това ще бъде значима стъпка. Данъкът ще е между два и шест процента, но ще е по-близък до два, отколкото до шест процента“, заявява министърът. За тези, които биха казали, че това е твърде скромно, министърът казва: „Това е началото, аз предпочитам текст, който да бъде приет бързо, пред безкрайни преговори, Ще го прецизираме на по-късен етап“. Данъкът ще засегне фирми, като Amazon, Google I Facebook, които са обвинявани от много европейски държави, че плащат твърде малко, като пренасочват печалбите си към страни с по-ниски данъци като Ирландия и Люксембург. Правителството на президента Еманюел Макрон, предлага тези фирми да бъдат облагани върху приходите, а не върху печалбата, за да решат проблема с пренасочването на печалбите. Подобна мярка обаче не се одобрява от по-малки държави като Ирландия, които са база за такива фирми и се страхуват, че подобни промени могат да навредят на икономиката им.", "date": "2018.03.04", "title": "EK с план да обложи с данък от около два процента световни технологични гиганти"}
{"url": "https://www.24chasa.bg/novini/article/6746193", "text": "Двама испански скиори са загинали от лавина в Пиринеите, в Югозападна Франция, предава AFP, цитирана от \"Фокус\".  Трима други членове на групата успяват да повикат помощ, като съобщават че двама от другарите им липсват след падане на лавина, след като петимата са карали ски извън пистите. Група от 20 спасители с кучета и два хеликоптера се отзоват на сигнала. Спасителите намират един загинал, другият е открит жив от спасително куче, но е починал по-късно в болницата в Тулуза. В петък други четирима скиори намериха смъртта си в Националния парк Меркантур, във френските Алпи, отново заради лавина.", "date": "2018.03.04", "title": "Двама испански скиори са загинали от лавина в Пиринеите"}
{"url": "https://www.24chasa.bg/novini/article/6746196", "text": "1. Метеорологична обстановка: Температурите са в интервала от – 3° до 10°. Времето над страната е облачно. Слаб до умерен е вятърът духа в областите Шумен, Смолян, Русе и Добрич. Дъжд вали в областите Враца, Видин, Монтана, Ловеч, Плевен, Велико Търново, Търговище, Разград, Русе, Шумен, Силистра, Благоевград, Перник, Кюстендил, София и районите на Кърнаре /обл. Пловдив/, Панагюрище /обл. Пазарджик/. Сняг вали в района на проход „Петрохан“. Пътните настилки са мокри, по усойните места – заледени и обработени. Намалена видимост до 100 м поради мъгла има в област Силистра и в района на Априлци /обл.Ловеч/ и Чомаковци /обл.Плевен/. ОГРАНИЧЕНИЯ ЗА ТОВАРНИ АВТОМОБИЛИ: Забранява се движението на моторни превозни средства, предназначени за превоз на товари с техническа допустима максимална са над 12 тона, включително състав с ремаркета и полуремаркета, селскостопанска и земеделска техника, трактори и специализирана строителна техника целогодишно за периода на официалните празници: последния работен ден преди празници – от 16:00 часа до 20:00 часа и последния почивен /празничен/ ден – от 14:00 часа до 20:00 часа. Забраната се отнася за всички периоди, в които е определен повече от един празничен ден. Ограниченията важат само за участъците от републиканската пътна мрежа, както следва: • Автомагистралите; • път I-1 с. Ребърково-Ботевград, като движението се пренасочва по път II-16 Ребърково-Своге-София; • път I-1 Благоевград-ГКПП „Кулата“; • път I-4 п. в. „Коритна“-Велико Търново-Шумен; • път I-5 Русе-Велико Търново; • път I-8 ГКПП „Калотина“-София; • път I-9 Варна-Бургас; • път II-18 Околовръстен път София; • път II-99 Бургас-Царево. Забраната не важи за моторни превозни средства, които извършват превози на опасни товари (ADR), живи животни, бързоразвалящи се хранителни продукти и товари на температурен режим. 2. Обстановка /състояние/ по РПМ: 2.1. Проходи: 2.1.1. Ограничения за текущия период: - „Печинско“ – отворен за всички МПС; - „Превала“ – отворен за всички МПС; - „Предел“ – отворен за всички МПС; - „Републиката“ – отворен за всички МПС; - „Ришки“ – отворен за всички МПС; - „Рожен“ – отворен за всички МПС; - „Твърдишки” – забранен за МПС над 10 т; - „Троянски” – затворен за всички МПС; 2.1.2. Временни ограничения: - „Айтоски“– отворен за всички МПС; - „Котленски” – отворен за всички МПС; - „Обзорски“ – отворен за всички МПС; 2.1.3. Целогодишни ограничения за движение по проходите: - „Върбишки” - затворен за всички МПС; - „Дюлински“ – забранен за МПС над 3,5 т; - „Златишки” - затворен за всички МПС; - „Вратник” - забранен за МПС над 10 т; - „Пампорово” - забранен за МПС над 3,5 т; - „Петрохан” - забранен за МПС над 12 т; - „Шипка” - забранено е движението на МПС, предназначени за превоз на товари с технически допустима максимална маса над 12 тона от категория N3, както и тегленето на ремаркета и полуремаркета с технически допустима максимална маса над 10 тона от категория О4. 2.2. Автомагистрали: - А1 „Тракия“: няма ограничения. - А2 „Хемус“: няма ограничения. - А3 „Струма“: няма ограничения. - А4 „Марица“: няма ограничения. - А5 „Черно море“: няма ограничения. - А6 „Люлин“: няма ограничения. Временни ограничения в движението на МПС по първокласната пътна мрежа: - път I-1 /Е79/ Граница Румъния-Видин-Монтана-Враца-София-Благоевград-Кулата-граница Гърция: ОПУ Видин: - Временно движението на МПС над 12 т по път I-1 Видин – Монтана за движещите се в посока Монтана е ограничено поради снегопочистване. Oбходен маршрут : път II-11 Дунавци – Арчар – път III-112 Добри дол – Тополовец - път III-114 Тополовец – Ружинци. Движението се регулира от сигналисти и служители на „Пътна полиция“. 2.3. Други въведени извънредни временни ограничения на движението: ОПУ Бургас: - Временно е ограничено движението на МПС над 10 т по път III-908 Варовник – Вълчаново ханче поради силен вятър и снегонавявания. ОПУ Добрич: - Ограничено е движението за всички МПС поради снегонавявания по: път III-2963 Вранино – Спасово; път III-7001 Силистра – Коритен; път III-2904 Кардам – Дуранкулак път III-2932 Крушари – Росица; - Ограничено е движението за МПС над 12 т поради снегонавявания по: път III-2961 Конаре – Бежаново. път III-902 Оброчище – Кичево път III-7102 Коларци – Тервел по път III-7103 Oногур – Крушари път III-7106 Карапелит – Кочмар ОПУ-Кюстендил: - Път ІІІ-6224: Временно движението по път ІІІ-6224 Четирци – Слокощица в района Слокощица – Ново село се осъществява в една лента, поради пропадане и срутване на земна маса. Шофьорите да се движат с повишено внимание и съобразена скорост, спазвайки пътната сигнализация в участъка. ОПУ Ловеч: - Ограничено е движението за всички МПС по път III-358 Шипково – Рибарица, поради снегонавявания. ОПУ Пловдив: - Движението по път III-861 Югово – Лъки се осъществява задължително с вериги за всички МПС поради снегонавявания. - Движението по път III-8611 Белица – Загражден се осъществява задължително с вериги за всички МПС, поради снегонавявания. ОПУ-Русе: - Ограничено е движението за МПС над 12 т по път II-23 Русе – Кубрат поради снегонавявания. - Временно движението за всички МПС по път III-2003 Дряновец – Сеново е ограничено поради снегонавявания. ОПУ Смолян: - Движението по път ІІІ-861 гр. Лъки – местност „Момина вода“ от км 31+040 до км 36+000 е ограничено за всички МПС да се движат с вериги а автомобилите с маса над 12 т без ремаркета и полуремаркета - Движението по път III-8631 Момчиловци – проход „Рожен“ е забранено за МПС над 12 т с ремаркета и полуремаркета, а всички МПС задължително да се движат с вериги. - Път ІІ-86: Движението по път ІІ-86 Смолян – Мадан при км 109+400 е ограничено поради срутване на скална маса. Шофьорите да се движат с повишено внимание и съобразена скорост. Ситуационен и координационен център на Агенция „Пътна инфраструктура“", "date": "2018.03.04", "title": "Вижте информация за състоянието на републиканските пътища тази сутрин"}
{"url": "https://www.24chasa.bg/novini/article/6746204", "text": "Българският патриарх Неофит и руският патриарх Кирил ще бъдат посрещнати днес в храм „Св. Александър Невски”, където ще бъде отслужена заедно с митрополитите от Св. Синод Божествена света литургия, предаде БГНЕС. Литургията ще започне в 9.30ч . По-късно, в 15 ч. ще се състои среща на Руския патриарх Кирил и Българския патриарх Неофит и членовете на делегацията с президента Румен Радев. Около 16 ч. Московският и на цяла Русия патриарх Кирил и делегацията ще бъде посрещната в руския храм „Св. Николай“, след което руският патриарх ще отпътува от България.", "date": "2018.03.04", "title": "Патриарх Неофит и патриарх Кирил ще отслужат Божествена света литургия"}
{"url": "https://www.24chasa.bg/novini/article/6746211", "text": "Сделката се оказа, че не е фалшива новина. Точно поради тази причина имахме изслушване в четвъртък. В продължение на 5 часа, както купувачът Върбакова и нейните консултанти, така и службите. Задавахме въпроси за финансиране, за кредити, започна коментарът си по продажбата на ЧЕЗ Делян Добрев пред NOVA.  Последния един час беше закрито заседание, в което службите трябваше да ни предоставят информация. Аз лично бях задоволен в отговорите на службите, пращали са доклади до МС и президентството как върви процеса между ЧЕЗ и кои са кандидатите за купувачи. В този смисъл Министерски съвет е знаел как върви процеса и какви са купувачите, заяви Добрев. Финансирането ще е 20-30 процента акционерен капитал + 70% банков кредит, добави още той.  Тази сделка между \"Инерком\" и международните банки е нормална. Делян Добрев сравни продажбата на ЧЕЗ с тази за \"Южен поток\". Държавата, според Добрев, е реагирала адекватно. ", "date": "2018.03.04", "title": "Делян Добрев: МС и президентството са знаели кои са кандидатите за ЧЕЗ"}
{"url": "https://www.24chasa.bg/novini/article/6746209", "text": "Интензивен е трафикът за товарни автомобили на изход от страната на границата с Турция и Румъния. Това съобщиха от пресцентъра на ГД „Гранична полиция“. Данните са към 6.00 часа. На българо-турската граница на ГКПП \"Капитан Андреево\" и ГКПП \"Лесово\" трафикът е интензивен за товарни автомобили на изход от страната. На останалите пунктове трафикът е нормален. На българо-румънската граница, на ГКПП \"Дунав мост Видин-Калафат\" трафикът е интензивен за товарни автомобили на изход от страната. На границата с Македония, Сърбия и Гърция трафикът е нормален на всички гранични контролно- пропускателни пунктове. Всички гранични контролно-пропускателни пунктове са проходими при зимни условия.", "date": "2018.03.04", "title": "Интензивен е трафикът за тирове на изход от страната на границата с Турция и Румъния"}
{"url": "https://www.24chasa.bg/novini/article/6746213", "text": "Германия ще научи днес дали членовете на Германската социалдемократическа партия са дали подкрепата си за съставяне на коалиционно правителство с консерваторите на канцлера Ангела Меркел, съобщи Ройтерс, цитиран от БТА.  Пет месеца след парламентарните избори и след провала на първия опит на Меркел да състави правителство с две по-малки партии, най-добрата надежда на дългогодишния канцлер е да си осигури четвърти мандат в коалиция с ГСДП. Доброволци започнаха вчера в 22 часа да броят подадените по пощата бюлетини във вътрешнопартийния референдум на социалдемократите и ще се трудят цяла нощ, за да бъдат обявени резултатите днес в 9 часа местно време (10 ч. българско). Право да гласуват имаха 464 000 партийни членове. Рейтингът на одобрение за ГСДП междувременно продължава да спада, показва проучване на социологическия институт \"Емнид\". От 1890 души, запитани за кого биха гласували, ако изборите бяха днес, едва 16 на сто са посочили ГСДП, 33 процента биха предпочели Християндемократическия съюз и неговата баварска сестринска партия Християнсоциален съюз. Петнадесет на сто от запитаните подкрепят крайнодясната \"Алтернатива за Германия\", а 12 на сто са за \"Съюз 90/Зелените\"", "date": "2018.03.04", "title": "До часове ще стане ясно дали Германия ще има нова голяма коалиция"}
{"url": "https://www.24chasa.bg/novini/article/6746216", "text": "В Италия започна гласуването на парламентарните избори, съобщиха световните агенции, цитирани от БТА. Избирателните секции отвориха врати в 7.00 часа местно време /6.00 по Гринуич/. Гласуването ще продължи до 23.00 часа местно време /22.00 по Гринуич/. Право да гласуват за Камарата на депутатите (долната камара в парламента) имат 46,6 милиона италианци, а за Сенат - 42,9 милиона. За да могат да гласуват за Камарата, гласоподавателите трябва да са навършили 18 години, а за да гласуват за Сенат, те трябва да имат навършени 25 години. Ще бъдат избрани 630 депутати и 315 сенатори. Едновременно с избирането на парламент, ще се гласува за губернатори и администрации на две големи области - северната Ломбардия и столичната Лацио.", "date": "2018.03.04", "title": "В Италия започна гласуването на парламентарните избори"}
{"url": "https://www.24chasa.bg/novini/article/6746218", "text": "Центърът за професионална квалификация на РДПБЗН в гр. Монтана при Главна дирекция „Пожарна безопасност и защита на населението” (ГДПБЗН) представя дейността си на 5 и 6 март 2018 г. на Форум по гражданска защита на Европейския съюз в Брюксел. На специален щанд ще бъде показана богата колекция от рекламни материали и видео филми, разкриващи дейността на Центъра. На изложението участват и картините на учениците, спечелили националния конкурс за детска рисунка „С очите си видях бедата” 2018 г., организиран от ГДПБЗН-МВР. Европейският форум за гражданска защита е най-голямото публично събитие за европейско сътрудничество в областта на гражданската защита. Организира се на всеки две години от Отдела за операции в областта на гражданската защита и хуманитарната помощ (ECHO) на Европейската комисия. Целта на събитието е обединяване на европейската общност за гражданска защита, преглед на общите постижения в областта на управлението на риска от бедствия, обмен на добри практики и идеи. Планирани са семинари, на които ще се обсъждат въпроси за съвместно справяне с новите предизвикателства при бедствени ситуации. Центърът взе участие и на Форума, проведен през 2009 г. в Брюксел, Белгия.", "date": "2018.03.04", "title": "Центърът за обучение на спасители при бедствия- Монтана се представя в Брюксел"}
{"url": "https://www.24chasa.bg/novini/article/6746221", "text": "Снегът, паднал през нощта в Московска област е довел до десетки забавяния на летищата в руската столица, предава Интерфакс, цитирана от \"Фокус\".  На летище „Шереметието“ са задържани 26 полета, в „Домодедово“ и „Внуково“ съответно 9 и 3. В „Домодедово“ са отменени 15 полета, още два са отменени във „Внуково“.", "date": "2018.03.04", "title": "Десетки полети са задържани заради снеговалежа на московските летища"}
{"url": "https://www.24chasa.bg/novini/article/6746223", "text": "Стотици пловдивчани прииждат към сградата на Второ РУ, за да защитят д-р Иван Димитров. Протестиращите скандират \"Свобода за доктора\". Той е арестуван за убийството на Жоро  Плъха, който с още един рецидивист нахлу посред нощ в дома на медика, а лекарят го застреля, след като бандитът го ранил с нож в крака.  \"Той няма никаква вина. Прокуратурата трябва да го освободи и да му се извини. Д-р Димитров можеше да бъде убит. Един циганин влиза да граби и убива и едва ли не стопанинът не трябва да се защитава\", недоумява Николай Гаргов, един от организаторите на спонтанния протест в защита на медика. Съседи на доктора също са възмутени от задържането му. \"Познавам д-р Димитров от малък. Няма човек, на когото да не е помогнал. Има две малки дечица, които са спели, когато бандитите са нахлули в дома му\", каза Нели Хаджиева. Много колеги на рентгенолога от МБАЛ \"Пловдив\" също дойдоха на протеста. Те правят подписка. \"Д-р Димитров е един високо етичен колега и професионалист. Ако беше същата нощ дежурен, циганите са щели да убият жената и децата му\", коментира д-р Румен Дачев. \"Свобода за лекаря!\", скандираше множеството пред Второ РУ. Макар д-р Димитров да не е в тази сграда, а в ареста на Следствието, хората обясниха, че са дошли да заявят гражданската си позиция. Мнозина настояват за промяна на закона. \"В България самозащитата не е изобщо регламентирана. Ако това се беше случило в САЩ, докторът щеше да е невинен\", твърдят пловдивчани. Съседката му Нели Хаджиева направи аналогия с художника, който преди години уби бандит в дома си. \"Той беше осъден и излежа дълга присъда. За съжаление това чака и д-р Димитров\", каза жената. Според нея не е нормално някой да нахлуе в дома ти посред нощ, да не нападне с нож и ти да стоиш със скръстени ръце. \"Прекрасен лекар, както и цялото му семейство. Баща му също е медик\", допълниха съседи. Христо Терзиев разказа как при всяка травма на спортист д-р Димитров се е озовавал. \"Няма сутрин, няма вечер. Винаги е на разположение. И аз да бях на неговото място, по същия начин щях да постъпя\", категоричен е мъжът. Според него престъплението, за което е задържан лекаря, е извършено при самозащита.  При разпитите Димитров е обяснил, че пистолет, с който е застрелял Плъха, е паднал от другия рецидивист. Той бил самоделка. \"В нашата страна няма закон, който да защитава нормалните хора\", възмутен е Терзиев. \"А питат ли за ужаса, който в онази нощ е изживяло семейството му\", реагират гневни пловдивчани. Колеги на Димитров не крият, че са безкрайно притеснени какво се случва с него. \"Един съвестен професионалист, отдаден изцяло на пациентите. Това е кошмар, което преживява. Двама цигани го нападат посред нощ в дома му. Можеха да изнасилят и убият жена му и децата му, които са невръстни\", ужасени са колегите на лекаря. В онази нощ той бил в отпуск и това спасило семейството му. Убитият Жоро Джевизов - Плъха е от \"Столипиново\". Той има девет присъди за домови кражби. Излязъл от затвора през 2014 г. Последното му наказание за кражба на велосипед. Има жена и дете.", "date": "2018.03.04", "title": "Стотици пловдивчани крещят: Свобода за доктора! (Снимки)"}
{"url": "https://www.24chasa.bg/novini/article/6746260", "text": "„Представителите на „Инерком” се самозабравиха, след като бяха поканени и им беше оказано височайше внимание от премиера, от вицепремиера, от министъра на финансите. Посрещнаха госпожата, тя каза, че е склонна да размишлява да даде на българската държава определени акции. Аз не знам по-голяма обида и унижение за българската държава”, заяви депутатът от БСП Румен Гечев пред  „Българската държава слезе на нивото на фирма „Инерком”. И сега госпожата ще ходи в Чехия да преговаря. Тя ще представлява и държавата ли вече?”, попита Гечев. „Българското правителство много се е объркало. Откога премиерът представлява еднолично държавата? Има ли решение от Министерския съвет, че държавата иска да участва? Има ли позволение от парламента, от комисиите?”. Гечев отправи критики към правителството, че 1 година, през която са продължили преговорите, държавата не е реагирала. „Позицията на БСП е категорична. Ние сме против тази сделка, никакви комбинации с г-жа Върбакова и нейната фирма, прекратяване на сделката”, заяви Гечев. Гечев отрече БСП да иска национализация. „Никъде не сме правили такива изявления. Трябва да съблюдаваме закона”, заяви депутатът.", "date": "2018.03.04", "title": "Гечев: БСП иска прекратяване на сделката за ЧЕЗ"}
{"url": "https://www.24chasa.bg/novini/article/6746306", "text": "От 14.00 часа до 20.00 часа на 5 март се спират тежкотоварните камиони над 12 тона по автомагистралите и най-натоваренитe пътища. Това съобщиха от пресцентъра на Агенция \"Пътна инфраструктура\". Целта е повишаване на безопасността, увеличаване на пропускателната способност на инфраструктурата и спокойно пътуване на шофьорите в края на трите почивни дни. Необходимо е да се тръгва на път с автомобили подготвени за зимни условия, да се кара внимателно и със съобразена скорост, като се спазват въведените ограничения, пътната сигнализация и указанията на „Пътна полиция“, която следи и предприема необходимите действия за организацията на трафика. Движението на МПС над 12 тона ще е ограничено по следните пътни направления: - автомагистралите; - път I-1 с. Ребърково - Ботевград, като движението се пренасочва по път II-16 Ребърково - Своге - София; - път I-1 - етапна връзка на лот 2 на АМ „Струма“ при Благоевград - ГКПП „Кулата“; - път I-4 п. в. „Коритна“ - Велико Търново - Шумен; - път I-5 Русе - Велико Търново; - път I-8 ГКПП „Калотина“ - София; - път I-9 Варна - Бургас; - път II-18 Околовръстен път на град София; - път II-99 Бургас - Царево. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). За улеснение на трафика през Владая и повишаване на пътната безопасност има две ленти за излизащите от София по път I-1 (Е-79). Временната организация е от км 278+910 до 282+038 и от пътен възел „Даскалово“ до кръстовище „Драгичево“. На 5 март (понеделник) от 10 ч. до 18 ч. (в светлата част от денонощието) в същия участък ще има две ленти за прибиращите се към София. По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ – www.api.bg, lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища. Карта с временната организация на движението по участъците от републиканската пътна мрежа в празничните дни през 2018 г. тук.", "date": "2018.03.04", "title": "От 14.00 часа до 20.00 часа на 5 март се спират тировете по най-натоварените пътища"}
{"url": "https://www.24chasa.bg/novini/article/6746310", "text": "Възстановено е движението на всички автомобили по път II-21 Русе - Силистра. Това съобщиха от пресцентъра на Агенция \"Пътна инфраструктура\".                                                                                                                                                                                                                                                                                                                       ", "date": "2018.03.04", "title": "Възстановено е движението по път II-21 Русе - Силистра"}
{"url": "https://www.24chasa.bg/novini/article/6746317", "text": "Някой купува 1/3 от електропреносната мрежа на България, което е въпрос на национална сигурност. Някой ще контролира чрез сметките за ток живота на 3 милиона българи. Няма и много информация кой е този и кой финансира сделката, по какъв начин, как ще се връщат тези пари - дали няма да се връщат чрез увеличение на сметките за тока на българите?! Много въпросителни и малко отговори, което създаде тази напрегната ситуация, коментира скандалите около сделката на ЧЕЗ Корнелия Нинова пред \"Поне 3 неща би трябвало да гарантира правителството. Първото е да се гарантира националната сигурност, т.е. да се знае, че който купи тази компания няма от него да зависи дали някой ден 1/3 от електропреносната мрежа ще бъде изключена, например. Втората гаранция е за хората - тези 3 милиона българи и цените на тока да бъдат поносими към социалния им стандарт и социалния им живот. И третата е някой да понесе отговорност за състоянието, в което докараха този случай. Някой трябва да понесе и политическа и друга отговорност, ако се налага\", каза Нинова.  Според лидера на БСП, няма достатъчно информация за тази сделка - първоначално беше казано, че тя се финансира от офшорни компании с неизвестен собственик. След това дойде информацията за банки, които са регистрирани на някакви острови, които се разследват в международен план за пране на пари. Когато има дори и минимален риск такъв субект да стане някой ден собственик на 1/3 от електропреносната мрежа на България, дори и чрез кредитите, това ражда много въпроси, обясни Корнелия Нинова.", "date": "2018.03.04", "title": "Нинова: Някой трябва да понесе отговорност за сделката с ЧЕЗ"}
{"url": "https://www.24chasa.bg/novini/article/6746324", "text": "Столичанин опитал да разбие и обере банкомат във Враца тази нощ, но бил спипан на място от полицията. 35-годишният Ангел А. влязъл във входното помещение на Уникредит Булбанк, където може да се ползват онлайн услуги и опитал да отвори банкомата. В апарата обаче имало вградена допълнителна система срещу кражба, която се задействала веднага и сигнализирала охранителната фирма. Минути след това четири патрулки от различни точки на града блокирали сградата, където спипали изненадания обирджия. Пишман крадецът бил закопчан и прибран в ареста на в РУ на полицията във Враца. Мъжът е родом от Враца, но от години живее и работи в столицата. Според първоначалната информация няма причинени щети на банката.", "date": "2018.03.04", "title": "Пишман крадец опита да разбие банкомат във Враца"}
{"url": "https://www.24chasa.bg/novini/article/6746323", "text": "Изказването на Делян Добрев, че новината, че \"Инерком\" е купила ЧЕЗ, е фалшива, означава, че държавата няма никакво отношение към тази сделка. Електроразпределителните дружества нямат нищо общо с електропреносната мрежа. Електроразпределителните дружества са приватизирани, държавата взима 33%. След всичките години след приватизионния договор са спечелени 41 млн лева дивиденти към държавата. 2005 година, с решение на МС, се взима решение да не се взима дивидент от 2004-та и 2005-та, заяви на Цветан Цветанов пред БНТ.  Електроразпределителни дружества нямат никакво отношение към регулиране цената на тока, защото българският парламент взе решение КЕВР да бъде далеч от властта. За всички тези години има две стратегически подобни дружества - ЕСО и Булгартранс газ. Тези дружества са управлявани честно и коректно от ГЕРБ,  каза още Цветанов.  Аз не знаех, сигурен съм, че и премиерът не е знаел за сделката. Това не е по българското законодателство, това си е частна сделка и правителството няма наистина отношение. Ние сме длъжни да осигурим сигурността на хората, че народът няма да има проблеми с тока, заяви Цветанов.  За всичко, което би могло да се направи, трябва да има политическа класа, политически партии, които да седнем да говорим кое е най-добре за държавата, а не да защитаваме политически пристрастия, каза още Цветанов. Това е една възможност, след като приключи тази сделка, държавата да вземе контролен пакет. Важно е целта, ние трябва да дадем стабилност, сигурност, прогнозируемост, каза Цветанов.  \"Гинка не е от ГЕРБ. Никой по никакъв начин не е влияел на сделката. Тя е подписана по британското законодателство\", уточни Цветанов. ", "date": "2018.03.04", "title": "Цветанов: Държавата няма никакво отношение към сделката с ЧЕЗ"}
{"url": "https://www.24chasa.bg/novini/article/6746225", "text": "\"Не е нужно държавата да придобива ЧЕЗ. Имаме достатъчно контролни институции да контролират сигурността\". Това каза финансовият министър Владислав Горанов пред Би Ти Ви. \"Последният разговор беше такъв по волята на премиера, за да убеди обществото, че държавата има капацитет да контролира процесите, свързани с електроснабдяването и да не излага на риск потребителите. Една мярка, без която може да се мине\", допълни още Горанов. Той уточни, че държавата разполага с достатъчно контролни инструменти, но част от политиците не знаят какво правят КФН, КЕВР, КЗК и други институции и допълни, че ще се подчини на общото решение за сделката. \"Дебатът се премести в друг акцент, защото някой е недоволен, че именно този купувач е спечелил сделката. Истерията, която се налага от опозицията ме кара да мисля, че една партия от опозицията, разполага с информация, която не е известна на правителството\". уточни още финансовият министър. Той допълни, че високият тон говори, че има някой разсърден и некласиран. Върбакова трябва да уточни дали чешката страна е склонна да допусне България да стане част от вече затворена сделка и дали може да промени договора, в който пише, че тя 5 години не може да променя собствеността й, коментира още Горанов. Той допълни, че се оставя грешно впечатление, че Върбакова отива в Чехия да представлява по някакъв начин държавата.  Купуване на компанията \"Инерком\" или част от нея са сред вариантите за включване на държавата в сделката, както и възможността за влизане в нови преговори с ЧЕЗ. Горанов допълни, че са заявили пред Върбакова искане за най-малко контролен дял. Придобиването на дял от ЧЕЗ ще отговори на въпроса дали държавата може да управлява система, от която преди повече от 13 години се отказа, добави още Горанов.  Ако държавата придобива контролен дял, трябва да се влезе в сделката, както тя е сключена. При придобиване на 100% трябва или да се съобразят с постигната цена до момента, или ЧЕЗ да влезе в нови преговори с нас.  Горанов отрече да е отправял заплахи към шефът на Националната здравноосигурителна каса Камен Плочев и допълни, че е разбрал от директора на ВМА , че Плочев е изписан от лечебното заведение.", "date": "2018.03.04", "title": "Владислав Горанов: Не е нужно за държавата да придобива ЧЕЗ"}
{"url": "https://www.24chasa.bg/novini/article/6746353", "text": "Членовете на Германската социалдемократическа партия одобриха на референдум планът да сключат нова „Голяма коалиция“ със „Съюза“ (ХДС/ХСС) на канцлера Ангела Меркел, предава AFP. Според германските медии членската маса на ГСДП е гласувала с „да“ за подновяване на партньорството с Меркел. Очаква се партийното ръководство да оповести официално резултатите в най-скоро време.", "date": "2018.03.04", "title": "Членската маса на ГСДП гласува за „Голяма коалиция“ с Ангела Меркел"}
{"url": "https://www.24chasa.bg/novini/article/6746364", "text": "Петнадесет души са ранени при 9 катастрофи в страната през изминалото денонощие, информира МВР. Загинали няма. В София са станали 69 леки и едно тежко произшествие. Ранен е един човек. От началото на годината са регистрирани 931 катастрофи. В тях са загинали 72 души, а 1181 са ранените.", "date": "2018.03.04", "title": "Петнадесет души са ранени при катастрофи в страната"}
{"url": "https://www.24chasa.bg/novini/article/6746363", "text": "Германия ще има голяма коалиция. Това стана ясно след обявяването на резултатите от гласуването на членовете на социалдемократическата партия, от чието одобрение зависеше ще има ли ново правителство с тяхно участие. 66% от тях са гласували със „за” за нова голяма коалиция, бе оповестено в неделя сутринта. Така след пет месеца на преговори и сондажи Германия успя да излезе от политическата криза. Социалдемократите ще съставят правителство с християндемократите на Ангела Меркел и баварския Християнсоциален съюз. Вотът беше последната бариера пред съставянето на ново правителство в Германия. Обявяването на резултата бе насрочено за 9 часа в неделната сутрин, но поради огромния медиен интерес се наложи то да бъде изтеглено с 20 минути. Пред пресата излязоха изпълняващият длъжността председател на партията Олаф Шолц и ковчежникът й Дитер Нитан. Нитан обяви броя на гласувалите и резултата. Общо 463 722 души имаха право на глас, което можеха да упражнят до петък. От тях 378 437 са гласували. Над 239 000 или 66% са гласували за и над 123 000, тоест 34% са казали „не”. Новият кабинет ще бъде обявен на 14 март. Идната седмица социалдемократите трябва да назоват кои ще са шестимата министри от тяхната партия. Засега е сигурна само една фигура – Олаф Шолц ще бъде финансов министър и вицеканцлер. Така едно от най-важите минитерства, което христяндемократите винаги държаха да е при тях, отива при социалдемократите - знак, че ще се промени европейската политика на Германия. По време на преговорите за коалицонен кабинет партиите се договориха Германия да отпуска по-големи суми към общия бюджет в Брюксел, за да компенсира поне частично отпадането на Великобритания като платец. Социалдемократите ще настояват и да се работи по плана на Европа на френския президент Макрон, който предвижда създаване на общ финансов министър за еврозоната. Засега не е ясно кой ще стане външен министър на Германия, след като Мартин Шулц оттегли кандидатурата си, а настоящият Зигмар Габриел няма достатъчно подкрепа в партията. Трима от министрите ще са мъже и трима – жени, посочи Шолц след обявяване на резултатите. На 13 или 14 март Бундестагът ще гласува кандидатурата на Ангела Меркел за канцлер. За да бъде избрана, тя има нужда от абсолютно мнозинство, тоест 355 депутати трябва да гласуват за нея. ХДС/ХСС и ГСДП имат заедно 399 места в парламента. Веднага след вота ще се състави и правителството. ХДС вече обяви кои са неговите министри. Урсула фон дер Лайен остава военен министър, критиците на Меркел Йенс Шпан и Юлия Кльокнер ще оглавят здравеопазването и земеделието, Петер Алтмайер е министър на икономиката, Аня Карличек – на образованието. Лидерът на ХСС Хорст Зеехофер пък ще е вътрешен министър. Тази седмица той ще обяви кои ще са другите двама министри от неговата партия.", "date": "2018.03.04", "title": "Германия излезе от кризата, ще има правителство"}
{"url": "https://www.24chasa.bg/novini/article/6746355", "text": "Неправилно ползване на отоплителни уреди подпали къща в Полскотръмбешкото село Павел, съобщиха от пожарната във Велико Търново. Сигнал за стихията е получен от спешния тел.112 в 23.55 часа на националния празник.  Незабавно на ул.\"Трета\" в селото били изпратени два пожарни автомобила с четирима огнеборци от Районната служба в Полски Тръмбеш. Те успели да загасят пламъците и да спасят сградата. Унищожени са мебели и домашно имущество. Опушени са 80 кв.м стени. ", "date": "2018.03.04", "title": "Къща пламна в Полскотръмбешко"}
{"url": "https://www.24chasa.bg/novini/article/6746382", "text": "Българче в предучилищна възраст стана световен шампион в едно от най-трудните математически състезания.  Той доказа уменията си пред  – реши две задачи за втори клас наум. Условията прочете сам, защото може да чете от 5-годишен. Мартин казва, че задачите на олимпиадата не са го затруднили. Започнал е да се запознава с цифрите и да смята като 3-годишен. Явява се на състезания от 4-годишен. Помагат и родителите му. „Всяко дете има заложби в някаква област, важното е родителите да намерят тази област и да го мотивират. Ако той няма тази любов и страст към математиката, нищо нямаше да се получи” коментира майката на Мартин.", "date": "2018.03.04", "title": "6-годишният шампион по математика от Банкок решава наум задачи за втори клас"}
{"url": "https://www.24chasa.bg/novini/article/6746390", "text": "Гинка Върбакова няма да купи българския бизнес на ЧЕЗ. Това коментира бившият вицепремиер Ивайло Калфин в сутрешния блок на телевизия Европа \"Европа сутрин\". Той е категоричен, че държавата има инструменти да спре продажбата, дори без да се приема специално законодателство. \"Аз не мисля, че тази сделка, в този си вид вече е абсолютно допустима. По начало не трябваше да се допуска такъв вид сделка. Мисля, че няма да бъде и финализирана, това би създало на правителството непреодолими препятствия. Но аз се чудя и на един инвеститор, който ще влезе в една сделка, който знае, че целият му бизнес изцяло зависи от Комисията за регулиране на енергетиката - и цени, и инвестиции и разходи, които прави и т.н.\", каза Ивайло Калфин. Според Калфин нямало особено значение кой точно стои зад Гинка Върбакова, защото дори като бизнес модел покупката на голямо дружество като ЧЕЗ от малка фирма е много трудно осъществимо. Ивайло Калфин - бивш вицепремиер: \"Не можеш да купиш компания с един малък дял, доколкото знам около 10% от компанията осигурява със собствени средства, заемите имат лихви, тия лихви ще влязат в заемите за ток. Очевидно е, че трябва да си много смел в бизнеса, за да ти казва държавата недей да правиш нещо, което изцяло зависи от нея и ти да го кажеш въпреки това ще го направя. Това значи, че трябва да влезе в конфликт с държавните институции и регулаторните институции\", каза още той. Калфин също е на мнение, че страната трябва да си върне собствеността върху ЧЕЗ. Ивайло Калфин - бивш вицепремиер: \"Според мен логиката, ако следваме някаква бизнес такава, е инвеститорът да се откаже. ЧЕЗ от много отдавна дават сигнали, че искат да се изтеглят от България, те излязоха от целия регион, тогава държавата може да направи предложение и да влезе в позициите на ЧЕЗ. Не мисля, че това ще бъде и някаква тежест на държавата\", допълни още Калфин. Бившият вицепремиер и външен министър изрази съжаление, че покрай скандала с ЧЕЗ не се е обърнало достатъчно внимание на визитата на председателя на ЕК Жан-Клод Юнкер у нас. Той я определи като ключова за вниманието на Европейския съюз към интеграцията на Западните Балкани.", "date": "2018.03.04", "title": "Ивайло Калфин: Сделката за ЧЕЗ няма да се финализира"}
{"url": "https://www.24chasa.bg/novini/article/6746392", "text": "Жилището на пловдивския лекар д-р Иван Димитров, арестуван за убийството на Жоро Плъха, е било обирано три пъти. Това разказа съпругата му Жулиета, която се появи на протеста пред Второ РУ. Със сълзи на очи тя благодари на стотиците, дошли да защитят мъжа й. Жулиета разказа, че домът им неведнъж е ставал обект на кражби. И никой от извършителите досега не бил заловен. Тя все още не се е видяла с мъжа си.Апартаментът им бил запечатан и не ги допускали да влязат в него, за да си вземат неща от първа необходимост. Жената и двете й деца се подслонили при нейните родители. За утре е насрочен още по-голям протест в Пловдив отново пред Второ РУ. Началото му е от 12 часа. Фенове на \"Локомотив\" и \"Ботев\" също се организират да подкрепят арестувания медик, който при самозащита уби Жоро Джевизов-Плъха в дома си.", "date": "2018.03.04", "title": "Още по-голям протест в защита на пловдивския лекар стягат утре"}
{"url": "https://www.24chasa.bg/novini/article/6746422", "text": "\"Да посрещнем руския патриарх с \"Макаров\". Това е написала във фейсбук група жена, която е една от подписалите предупредителен протокол, научи \"24 часа\" от полицейски източници. Сигналът дошъл от Националната служба \"Охрана\" (НСО), които го предали към МВР. Заедно с нея МВР е посетило още 3-ма души, за които има данни, че сипели закани в социалната мрежа. Отец Рафаил, който е друг от предупредените, отвърнал на публикацията в групата с коментар, че патриарх Кирил трябва да бъде посрещнат със \"сребърен куршум\". В миналото се е смятало, че само с боеприпас от благородния метал може да бъде убит вампир или върколак. Пред \"24 часа\" отец Рафаил обясни, че коментарът му е шега. \"Нали не вярвате, че това е истина... Нямам възможност да навредя на здравето и живота на Кирил Гундяев. Аз съм обиден от тази визита като християнин\", каза йеромонахът. За него посещението на полицаите в дома му на 2 март към 21,10 ч е милиционерщина.", "date": "2018.03.04", "title": "Предупредените от МВР искали да посрещат руския патриарх с \"Макаров\" и сребърен куршум"}
{"url": "https://www.24chasa.bg/novini/article/6746395", "text": "Над кукери 300 кукери от цялата страна гониха злото в Широка лъка. Тазгодишният фестивал на маскарадните игри, който местните наричат \"Песпонеделник\" бе видян от хиляди. Цялата долина около Широка лъка бе задръстена с автомобили, а движението по посока към Девин, Смолян и Пампорово бе спряно, докато трае представлението на съставите.Обичаят Песпонеделник\" е стародавен и символизира зараждането на новия живот и прогонването на злото. Традицията в смолянското село е вечерта кукерите-песяци да обикалят всички къщи, гонейки злото. Широколъшките песяци са облечени във вълненици с островърхи кожени гугли от овча или козя кожа с очертани с червено отвори за очи и уста, с калчищени повесма за вежди, бради и мустаци. На кръста си окачат тежки ляти звънци, с чийто звън вярват, че прогонват на далече зимата, болестите, злото. Въоръжени са с дървени “саби” с почервенени върхове и другите аксесоари към костюмите им. На мегдана злото гориха и гониха с танци и силен звън гониха още състави от селата Климент, Домлян, Васил Левски  и др. \" Всички села наоколо, заради съвпадението с повечето почивни дни, са пълни с туристи\", каза кметът на Широка лъка Васил Седянков.", "date": "2018.03.04", "title": "Кукери със страшни маски прогониха злото в Широка лъка"}
{"url": "https://www.24chasa.bg/novini/article/6746626", "text": "Френското външно министерство изрази сериозни притеснения за иранската програма за балистични ракети, ден преди планираното посещение на външния министър Жан-Ив Льо Дриан в Техеран, предаде Ройтерс. Министерството заяви, че иска Иран да допринася позитивно за решаване на кризите в Близкия изток, предаде БТА. \"В това отношение кризата в Сирия и хуманитарната ситуация в тази страна ще бъдат обсъдени специално, както и други регионални проблеми, в които е въвлечен Иран (Йемен, Либия и Ирак)\", се казва още в изявлението.", "date": "2018.03.04", "title": "Франция изрази сериозни притеснения за иранската програма за балистични ракети"}
{"url": "https://www.24chasa.bg/novini/article/6746632", "text": "През последните два дни сирийската армия е нанасяла удари по позициите на бунтовниците в Източна Гута в отговор на извършен от тях обстрел на Дамаск и си е върнала контрола над земеделски земи и селища в контролирания от бунтовниците анклав, предаде Ройтерс. В изявление на армията се добавя, че са убити голям брой бунтовници, които режимът на Башар Асад определя като терористи. Унищожени са техни командни центрове, тунели, укрепления и техника, предаде БТА. Армията подчертава, че операцията е извършена извън организираното от Русия прекратяване на огъня, което продължава от 9 до 14 часа местно време (7 до 12 часа по Гринуич). Вчера Сирийският център за наблюдение на правата на човека (СЦНПЧ) съобщи, че режимът е успял да си върне 10 на сто от територията, контролирана от бунтовниците. Силите на Дамаск завзеха територии в източната и югоизточната част на анклава, припомня Франс прес. Смята се, че през последните две седмици в Източна Гута са загинали над 600 мирни граждани, съобщава Асошиейтед прес. Хиляди други жители на анклава се крият от постоянните бомбардировки в мазета и подземни убежища. Очевидци съобщават за влажни и нехигиенични условия в убежищата, където се събират групи от десетки и стотици.", "date": "2018.03.04", "title": "Сирийската армия си връща територии в Източна Гута"}
{"url": "https://www.24chasa.bg/novini/article/6746680", "text": "Президентът на САЩ Доналд Тръмп е разговарял със световните лидери за планираното увеличение на митата за внос на стомана и алуминий и не планира да прави изключения за никой, съобщи Министърът на търговията на САЩ Уилбър Рос в неделя, предава Reuters. “Знам, че е провел разговори с доста световни лидери“, заяви Рос в интервю пред американския телевизионен канал ABC. „Ясно е, че той взима решенията, но към момента, доколкото съм запознат, става въпрос за доста широк обхват на мерките. Не съм чул да говори за изключения“, добави търговския министър. Reuters припомня, че в четвъртък Доналд Тръмп заяви, че САЩ ще увеличи митата за вносна стомана на 25% и за вносен алуминий - на 10%, за да защити домашните производители. Това предизвика множество критики от търговските партньори на САЩ, предаде \"Фокус\". Рос омаловажи възможните последствия за американската икономика от мярката. Според неговите думи, предложените нови мита ще увеличат доходите на САЩ с около 9 млрд. долара на година, което представлява много по-малко от 1% от БВП на страната. „Така че приказките, че това ще доведе до загуба на работни места, ще увеличи цените и изобщо, че ще повлияе зле са грешни“, подчерта той. Търговският министър не е впечатлен от заплахите на ЕС за налагане на ответни мита на знакови американски продукти, сред които мотоциклетите Харли Дейвидсън, бърбънът и дънките Левис. Според него те са тривиални и са „огромна грешка“. В отговор на европейските заплахи, Доналд Тръмп на свой ред подсказа, че може да увеличи митата за внос на европейски автомобили.", "date": "2018.03.04", "title": "Тръмп разговаря със световните лидери за увеличението на митата, няма да има изключения"}
{"url": "https://www.24chasa.bg/novini/article/6746702", "text": "Албанската полиция откри днес група бежанци от Сирия близо до граничен пункт Какавия на границата с Гърция, предаде агенция МИА. Полицията съобщи, че групата се състояла от 26 души, включително жени и деца, които са преминали нелегално границата. Мигрантите смятали да продължат пътя си към северния албански град Шкодра, след това да влязат в Черна гора, а оттам - в някоя западноевропейска страна, предаде БТА. Това е първата група мигранти от Близкия изток, открита тази година на албанска територия. Албания е транзитна страна за мигрантите, тръгнали към страните от ЕС.", "date": "2018.03.04", "title": "Откриха група сирийски нелегални мигранти в Албания, близо до границата с Гърция"}
{"url": "https://www.24chasa.bg/novini/article/6746707", "text": "Най-малко четирима души загинаха и 24 са ранени при срутването на жилищен блок в западния полски град Познан, предадоха Асошиейтед прес и ТАСС. В отломките работят 24 пожарни екипа, съобщи говорител на познанската противопожарна служба. Сред ранените има деца, добави той. Най-малко трима от ранените са в тежко състояние, посочва Франс прес. Ръководителят на пожарникарите Анджей Бартковяк заяви, че е възможно все още да има затрупани хора, предаде БТА. Сградата се е срутила в 7:50 ч. местно време (6:50 ч. по Гринуич). Тя е била с 18 апартамента, от които са се срутили 4, добави Бартковяк, цитиран от ТАСС. Той предупреди, че е възможно да се срути и предната част на сградата. Регионалният губернатор Збигнев Хофман заяви, че е възможно злополуката да се дължи на експлозия на газ, съобщава АП.", "date": "2018.03.04", "title": "Най-малко 4 загинали при срутване на блок в Полша, сред ранените има и деца"}
{"url": "https://www.24chasa.bg/novini/article/6746714", "text": "Българският и руският народ са свързани от дълбоки духовни и културни връзки и голям принос за това имат Българската православна църква и Руската православна църква – още от делото на Светите братя Кирил и Методий и пренасянето на славянската писменост в Русия.“ Това заяви президентът Румен Радев, който разговаря на „Дондуков“ 2 днес с Негово Светейшество Кирил, патриарх на Москова и на цяла Русия. В срещата участва и Негово светейшество Българският патриарх Неофит, съобщиха от прессекретариата на Държавния глава. „Убеден съм, че със своето дело православните църкви на двете държави ще продължат да допринасят за нашето културно и духовно сближаване“, заяви още президентът. През последните години в Русия са построени хиляди православни църкви и манастири, а Руската православна църква развива активна социална дейност, насочена и към младите хора, посочи патриарх Кирил. Държавният глава цени високо участието на руския патриарх в тържественото отбелязване на 140-годишнината от Освобождението на България и подчерта, че народът ни пази спомена за Руско-турската освободителна война от 1877-1878 г. и България уважава паметта на воините, загинали за нейното освобождение. „Така както църквата се бори за душата на всеки човек, така и ние сме признателни към паметта на всеки воин, сражавал се в руската армия под знамената на император Александър II и загинал за българската свобода, независимо от неговата националност“, подчерта Румен Радев. Патриарх Кирил оцени високо ролята на българския държавен глава за недопускане на преиначаването на историческата истина в България за Освободителната война от 1877-1878 г. „Паметта за героичната борба на руси и българи за освобождението на православна България е особена страница за историята на нашите народи. И затова бих искал да помоля и Вас и българските институции да съхраняват тази памет, независимо от политическата конюнктура“, заяви патриарх Кирил.", "date": "2018.03.04", "title": "Радев: Българският и руският народ са свързани от дълбоки духовни и културни връзки"}
{"url": "https://www.24chasa.bg/novini/article/6746720", "text": "Мощна експлозия проехтя в североизточните райони на британската столица Лондон, предаде  По предварителни данни инцидентът не е свързан с тероризма, съобщи в Туитър лондонската полиция.                                                                                                                                                                                                                                                                                                                       ", "date": "2018.03.04", "title": "Мощна експлозия в Лондон"}
{"url": "https://www.24chasa.bg/novini/article/6746723", "text": "В събота и неделя се проведоха демонстрации на македонските диаспори в САЩ, Австралия и из Европа под надслова „Ние сме Македония“, които бяха организирани в протест срещу евентуална промяна на името на бившата югорепублика, предава скопският телевизионен канал „Телма“. Македонците в Австралия са излезли на протест по улиците на Пърт, Мелбърн, Бризбън и Сидни в знак на подкрепа за защитаването на националните интереси, човешките права и правото на самоопределение. Дейли Мейл – Австралия известява, че протестите са срещу промяна на македонското име и отричане на македонската идентичност, както и за повишаване на осведомеността за борбата за запазване на македонската идентичност и името Македония, предаде \"Фокус\". В същото австралийско издание се посочва, че на демонстрацията в Сидни е имало около 30 хиляди души. Те са обикаляли улиците, пели химна на Македония и са викали „Македония“. Протестиращите обявили за \"нежелани личности\", Зоран Заев, Никола Димитров и Радмила Шекеринска, ако променят името на Република Македония. Говорителят на Движението \"Ние сме Македония\", Джош Шърман каза пред австралийските медии, че след като Гърция незаконно е окупирала Македония през 1913 г., в страната е имало бунтове. Според него, днешният митинг е демонстрация на устойчивостта на размирен и потиснат народ. \"Ние не сме агресор в тази ситуация. Ние сме просто скромен, древен и мирен народ, който иска правото да бъде третиран с достойнство и уважение в общността на световните народи. И най-важното е да бъдем третирани като македонци \", заяви Джош Шърман. Протестите в Австралия не са минали без инциденти. Македонските емигранти в Мелбърн запалиха снимката на премиера Зоран Заев. Протестиращите бяха облечени в патриотични дрехи с флага на етническа Македония и пееха песента \"Огън да го изгори\". На срещата в центъра на Вашингтон присъстваха организации и групи от Ню Джърси, Масачузетс, Ню Йорк и Вашингтон. Те призовават македонското правителство да прекрати преговорите с Гърция и да защити македонската идентичност. \"Смисълът на нашият апел не е да критикуваме, не сме против никого и не разпространяваме шовинизма, а е защита на основните права. Нашите предци са се преборили държавата да се казва Македония и са го защитавали с борба. Те ни дадоха това право и нашата цел е да го съхраним \", заяви Горан Митревски. Движението заявява, че въпреки факта, че 137 държави признаха Македония под конституционното й име, сегашното правителство преговаря за промяната в условията, когато Гърция поставя максималистични искания и отрича македонската идентичност и нация. \"Ние сме Македония\" изисква големите сили да се намесят в преговорите. Решението да се вземе на базата на международен договор между двете страни, гарантирано от постоянните членове на Съвета за сигурност. Подобни митинги се проведоха в няколко града в Нова Зеландия, Холандия, Великобритания, Италия, Чехия, Словения и Малта.", "date": "2018.03.04", "title": "Македонци по цял свят протестират срещу промяната на името, запалиха снимка на Заев"}
